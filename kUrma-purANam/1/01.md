+++
title = "०१"

+++
नमस्कृत्वाप्रमेयाय विष्णवे कूर्मरूपिणे ।  
पुराणं सम्प्रवक्ष्यामि यदुक्तं विश्वयोनिना ॥ १ ॥  
सत्रान्ते सूतमनघं नैमिषीया महर्षयः ।  
पुराणसंहितां पुण्यां पप्रच्छू रोमहर्षणम् ॥ २ ॥  
त्वया सूत महाबुद्धे भगवान् ब्रह्मवित्तमः ।  
इतिहासपुराणार्थं व्यासः सम्यगुपासितः ॥ ३ ॥  
तस्य ते सर्वरोमाणि वचसा हृषितानि यत् ।  
द्वैपायनस्य भगवांस्ततो वै रोमहर्षणः ॥ ४ ॥  
भवन्तमेव भगवान् व्याजहार स्वयं प्रभुः ।  
मुनीनां संहितां वक्तुं व्यासः पौराणिकीं पुरा ॥ ५ ॥  
त्वं हि स्वायम्भुवे यज्ञे सुत्याहे वितते हरिः ।  
सम्भूतः संहितां वक्तुं स्वांशेन पुरुषोत्तमः ॥ ६ ॥  
तस्माद् भवन्तं पृच्छामः पुराणं कौर्ममुत्तमम् ।  
वक्तुमर्हसि चास्माकं पुराणार्थविशारद ॥ ७ ॥  
मुनीनां वचनं श्रुत्वा सूतः पौराणिकोत्तमः ।  
प्रणम्य मनसा प्राह गुरुं सत्यवतीसुतम् ॥ ८ ॥  
रोमहर्षण उवाच  
नमस्कृत्वा जगद्योनिं कूर्मरूपधरं हरिम् ।  
वक्ष्ये पौराणिकीं दिव्यां कथां पापप्रणाशिनीम् ॥ ९ ॥  
यां श्रुत्वा पापकर्मापि गच्छेत परमां गतिम् ।  
न नास्तिके कथां पुण्यामिमां ब्रूयात् कदाचन ॥ १० ॥  
श्रद्दधानाय शान्ताय धार्मिकाय द्विजातये ।  
इमां कथामनुब्रूयात् साक्षान्नारायणेरिताम् ॥ ११ ॥  
सर्गश्च प्रतिसर्गश्च वंशो मन्वन्तराणि च ।  
वंशानुचरितं चैव पुराणं पञ्चलक्षणम् ॥ १२ ॥  
ब्राह्मं पुराणं प्रथमं पाद्मं वैष्णवमेव च ।  
शैवं भागवतं चैव भविष्यं नारदीयकम् ॥ १३ ॥  
मार्कण्डेयमथाग्नेयं ब्रह्मवैवर्तमेव च ।  
लैङ्गं तथा च वाराहं स्कान्दं वामनमेव च ॥ १४ ॥  
कौर्मं मात्स्यं गारुडं च वायवीयमनन्तरम् ।  
अष्टादशं समुद्दिष्टं ब्रह्मण्डमिति सञ्ज्ञितम् ॥ १५ ॥  
अन्यान्युपराणानि मुनिभिः कथितानि तु ।  
अष्टादशपुराणानि श्रुत्वा सङ्क्षेपतो द्विजाः ॥ १६ ॥  
आद्यं सनत्कुमारोक्तं नारसिहमतः परम् ।  
तृतीयं स्कान्दमुद्दिष्टं कुमारेण तु भाषितम् ॥ १७ ॥  
चतुर्थं शिवधर्माख्यं साक्षान्नन्दीशभाषितम् ।  
दुर्वाससोक्तमाश्चर्यं नारदोक्तमतः परम् ॥ १८ ॥  
कापिलं मानवं चैव तथैवोशनसेरितम् ।  
ब्रह्माण्डं वारुणं चाथ कालिकाह्वयमेव च ॥ १९ ॥  
माहेश्वरं तथा साम्बं सौरं सर्वार्थसञ्चयम् ।  
पराशरोक्तमपरं मारीचं भार्गवाह्वयम् ॥ २० ॥  
इदं तु पञ्चदशमं पुराणं कौर्ममुत्तमम् ।  
चतुर्धा संस्थितं पुण्यं संहितानां प्रभेदतः ॥ २१ ॥  
ब्राह्मी भगवती सौरी वैष्णवी च प्रकीर्तिताः ।  
चतस्त्रः संहिताः पुण्या धर्मकामार्थमोक्षदाः ॥ २२ ॥  
इयं तु संहिता ब्राह्मी चतुर्वेदैस्तु सम्मिता ।  
भवन्ति षट्सहस्त्राणि श्लोकानामत्र सङ्ख्यया ॥ २३ ॥  
यत्र धर्मार्थकामानां मोक्षस्य च मुनीश्वराः ।  
माहात्म्यमखिलं ब्रह्म ज्ञायते परमेश्वरः ॥ २४ ॥  
सर्गश्च प्रतिसर्गश्च वंशो मन्वन्तराणि च ।  
वंशानुचरितं दिव्याः पुण्याः प्रासङ्गिकीः कथाः ॥ २५ ॥  
ब्राह्मणाद्यैरियं धार्या धार्मिकैः शान्तमानसैः ।  
तामहं वर्तयिष्यामि व्यासेन कथितां पुरा ॥ २६ ॥  
पुरामृतार्थं दैतेयदानवैः सह देवताः ।  
मन्थानं मन्दरं कृत्वा ममन्थुः क्षीरसागरम् ॥ २७ ॥  
मथ्यमाने तदा तस्मिन् कूर्मरूपी जनार्दनः ।  
बभार मन्दरं देवो देवानां हितकाम्यया ॥ २८ ॥  
देवाश्च तुष्टुवुर्देवं नारदाद्या महर्षयः ।  
कूर्मरूपधरं दृष्ट्वा साक्षिणं विष्णुमव्ययम् ॥ २९ ॥  
तदन्तरे ऽभवद् देवी श्रीर्नारायणवल्लभा ।  
जग्राह भगवान् विष्णुस्तामेव पुरुषोत्तमः ॥ ३० ॥  
तेजसा विष्णुमव्यक्तं नारदाद्या महर्षयः ।  
मोहिताः सह शक्रेण श्रियो वचनमब्रुवन् ॥ ३१ ॥  
भगवन् देवदेवेश नारायण जगन्मय ।  
कैषा देवी विशालाक्षी यथावद् ब्रूहि पृच्छताम् ॥ ३२ ॥  
श्रुत्वा तेषां तदा वाक्यं विष्णुर्दानवमर्दनः ।  
प्रोवाच देवीं सम्प्रेक्ष्य नारदादीनकल्मषान् ॥ ३३ ॥  
इयं सा परमा शक्तिर्मन्मयी ब्रह्मरूपिणी ।  
माया मम प्रियानन्ता ययेदं मोहितं जगत् ॥ ३४ ॥  
अनयैव जगत्सर्वं सदेवासुरमानुषम् ।  
मोहयामि द्विजश्रेष्ठा ग्रसामि विसृजामि च ॥ ३५ ॥  
उत्पत्तिं प्रलयं चैव भूतनामागतिं गतिम् ।  
विज्ञायान्वीक्ष्य चात्मानं तरन्ति विपुलामिमाम् ॥ ३६ ॥  
अस्यास्त्वंशानधिष्ठाय शक्तिमन्तो ऽभवन् द्विजाः ।  
ब्रह्मेशानादयो देवाः सर्वशक्तिरियं मम ॥ ३७ ॥  
सैषा सर्वजगत्सूतिः प्रकृतिस्त्रिगुणात्मिका ।  
प्रागेव मत्तः सञ्जाता श्रीकल्पे पद्मवासिनी ॥ ३८ ॥  
चतुर्भुजा शङ्खचक्रपद्महस्ता शुभान्विता ।  
कोटिसूर्यप्रतीकाशा मोहिनी सर्वदेहिनाम् ॥ ३९ ॥  
नालं देवा न पितरो मानवा वसवो ऽपि च ।  
मायामेतां समुत्तर्तुं ये चान्ये भुवि देहिनः ॥ ४० ॥  
इत्युक्तो वासुदेवेन मुनयो विष्णुमब्रुवन् ।  
ब्रूहि त्वं पुण्डरीकाक्ष यदि कालत्रये ऽपि च ।  
को वा तरति तां मायां दुर्जयां देवनिर्मिताम् ॥ ४१ ॥  
अथोवाच हृषीकेशो मुनीन् मुनिगणार्चितः ।  
अस्ति द्विजातिप्रवर इन्द्रद्युम्न इति श्रुतः ॥ ४२ ॥  
पूर्वजन्मनि राजासावधृष्यः शङ्करादिभिः ।  
दृष्ट्वा मां कूर्मसंस्थानं श्रुत्वा पौराणिकीं स्वयम् ।  
संहितां मन्मुखाद् दिव्यां पुरस्कृत्य मुनीश्वरान् ॥ ४३ ॥  
ब्रह्माणं च महादेवं देवांश्चान्यान् स्वशक्तिभिः ।  
मच्छक्तौ संस्थितान् बुद्ध्वा मामेव शरणं गतः ॥ ४४ ॥  
सम्भाषितो मया चाथ विप्रयोनिं गमिष्यसि ।  
इन्द्रद्युम्न इति ख्यातो जातिं स्मरसि पौर्विकीम् ॥ ४५ ॥  
सर्वेषामेव भूतानां देवानामप्यगोचरम् ।  
वक्तव्यं यद् गुह्यतमं दास्ये ज्ञानं तवानघ ।  
लब्ध्वा तन्मामकं ज्ञानं मामेवान्ते प्रवेक्ष्यसि ॥ ४६ ॥  
अंशान्तरेण भूम्यां त्वं तत्र तिष्ठ सुनिर्दृतः ।  
वैवस्वते ऽन्तरे ऽतिते कार्यार्थं मां प्रवेक्ष्यसि ॥ ४७ ॥  
मां प्रणम्य पुरीं गत्वा पालयामास मेदिनीम् ।  
कालधर्मं गतः कालाच्छ्वेतद्वीपे मया सह ॥ ४८ ॥  
भुक्त्वा तान् वैष्णवान् भोगान् योगिनामप्यगोचरान् ।  
मदाज्ञया मुनिश्रेष्ठा जज्ञे विप्रकुले पुनः ॥ ४९ ॥  
ज्ञात्वा मां वासुदेवाख्यं यत्र द्वे निहिते ऽक्षरे ।  
विद्याविद्ये गूढरूपे यत्तद् ब्रह्म परं विदुः ॥ ५० ॥  
सोर्ऽचयामास भूतानामाश्रयं परमेश्वरम् ।  
व्रतोपवासनियमैर्हेमैर्ब्राह्मणतर्पणैः ॥ ५१ ॥  
तदाशीस्तन्नमस्कारस्तन्निष्ठस्तत्परायणः ।  
आराधयन् महादेवं योगिनां हृदि संस्थितम् ॥ ५२ ॥  
तस्यैवं वर्तमानस्य कदाचित् परमा कला ।  
स्वरूपं दर्शयामास दिव्यं विष्णुसमुद्भवम् ॥ ५३ ॥  
दृष्ट्वा प्रणम्य शिरसा विष्णोर्भगवतः प्रियाम् ।  
संस्तूय विविधैः स्तोत्रैः कृताञ्जलिरभाषत ॥ ५४ ॥  
इर्न्द्दयुम्न उवाच  
का त्वं देविविशालाक्षि विष्णुचिह्नङ्किते शुभे ।  
याथातथ्येन वै भावं तवेदानीं ब्रवीहि मे ॥ ५५ ॥  
तस्य तद् वाक्यमाकर्ण्य सुप्रसन्ना सुमङ्गला ।  
हसन्ती संस्मरन् विष्णुं प्रियं ब्राह्मणमब्रवीत् ॥ ५६ ॥  
न मां पश्यन्ति मुनयो देवाः शक्रपुरोगमाः ।  
नारायणात्मिका चैका मायाहं तन्मया परा ॥ ५७ ॥  
न मे नारायणाद् भेदो विद्यते हि विचारतः ।  
तन्मयाहं परं ब्रह्म स विष्णुः परमेश्वरः ॥ ५८ ॥  
येर्ऽचयन्तीह भूतानामाश्रयं परमेश्वरम् ।  
ज्ञानेन कर्मयोगेन न तेषां प्रभवाम्यहम् ॥ १,१।५९ ॥  
तस्मादनादिनिधनं कर्मयोगपरायणः ।  
ज्ञानेनाराधयानन्तं ततो मोक्षमवाप्स्यसि ॥ १,१।६० ॥  
इत्युक्तः स मुनिश्रेष्ठ इन्द्रद्युम्नो महामतिः ।  
प्रणम्य शिरसा देवीं प्राञ्जलिः पुनरब्रवीत् ॥ १,१।६१ ॥  
कथं स भगवानीशः शाश्वतो निष्कलो ऽच्युतः ।  
ज्ञातुं हि शक्यते देवि ब्रूहि मे परमेश्वरि ॥ १,१।६२ ॥  
एकमुक्ताथ विप्रेण देवी कमलवासिनी ।  
साक्षान्नारायणो ज्ञानं दास्यतीत्याह तं मुनिम् ॥ १,१।६३ ॥  
उभाभ्यामथ हस्ताभ्यां संस्पृश्य प्रणतं मुनिम् ।  
स्मृत्वा परात्परं विष्णुं तत्रैवान्तरधीयत ॥ १,१।६४ ॥  
सो ऽपि नारायणं द्रष्टुं परमेण समाधिना ।  
आराधयद्धृषीकेशं प्रणतार्तिप्रभञ्जनम् ॥ १,१।६५ ॥  
ततो बहुतिथे काले गते नारायणः स्वयम् ।  
प्रादुरासीन्महायोगी पीतवासा जगन्मयः ॥ १,१।६६ ॥  
दृष्ट्वा देवं समायान्तं विष्णुमात्मानमव्ययम् ।  
जानुभ्यामवनिं गत्वा तुष्टाव गरुडध्वजम् ॥ १,१।६७ ॥  
इन्द्रद्युम्न उवाच  
यज्ञेशाच्युत गोविन्द माधवानन्त केशव ।  
कुष्ण विष्णो हृषीकेश तुभ्यं विश्वात्मने नमः ॥ १,१।६८ ॥  
नमो ऽस्तु ते पुराणाय हरये विश्वमूर्तये ।  
सर्गस्थितिविनाशानां हेतवे ऽनन्तशक्ये ॥ १,१।६९ ॥  
निर्गुणाय नमस्तुभ्यं निष्कलायामलात्मने ।  
पुरुषाय नमस्तुभ्यं विश्वरूपाय ते नमः ॥ १,१।७० ॥  
नमस्ते वासुदेवाय विष्णवे विश्वयोनये ।  
आदिमध्यान्तहीनाय ज्ञानगम्याय ते नमः ॥ १,१।७१ ॥  
नमस्ते निर्विकाराय निष्प्रपञ्चाय ते नमः ।  
भेदाभेदविहीनाय नमो ऽस्त्वानन्दरूपिणे ॥ १,१।७२ ॥  
नमस्ताराय शान्ताय नमो ऽप्रतिहतात्मने ।  
अनन्तमूर्तये तुभ्यममूर्ताय नमो नमः ॥ १,१।७३ ॥  
नमस्ते परमार्थाय मायातीताय ते नमः ।  
नमस्ते परमेशाय ब्रह्मणे परमात्मने ॥ १,१।७४ ॥  
नमो ऽस्तु ते सुसूक्ष्माय महादेवाय ते नमः ।  
नमः शिवाय शुद्धाय नमस्ते परमेष्ठिने ॥ १,१।७५ ॥  
त्वयैव सृष्टमखिलं त्वमेव परमा गतिः ।  
त्वं पिता सर्वभूतानां त्वं माता पुरुषोत्तम ॥ १,१।७६ ॥  
त्वमक्षरं परं धाम चिन्मात्रं व्योम निष्कलम् ।  
सर्वस्याधारमव्यक्तमनन्तं तमसः परम् ॥ १,१।७७ ॥  
प्रपश्यन्ति परात्मानं ज्ञानदीपेन केवलम् ।  
प्रपद्ये भवतो रूपं तद्विष्णोः परमं पदम् ॥ १,१।७८ ॥  
एवं स्तुवन्तं भगवान् भूतात्मा भूतभावनः ।  
उभाभ्यामथ हस्ताभ्यां पस्पर्श प्रहसन्निव ॥ १,१।७९ ॥  
स्पृष्टमात्रो भगवता विष्णुना मुनिपुङ्गवः ।  
यथावत् परमं तत्त्वं ज्ञातवांस्तत्प्रसादतः ॥ १,१।८० ॥  
ततः प्रहृष्टमनसा प्रणिपत्य जनार्दनम् ।  
प्रोवाचोन्निद्रपद्माक्षं पीतवाससमच्युतम् ॥ १,१।८१ ॥  
त्वत्प्रसादादसन्दिग्धमुत्पन्नं पुरुषोत्तम ।  
ज्ञानं ब्रह्मैकविषयं परमानन्दसिद्धिदम् ॥ १,१।८२ ॥  
नमो भगवते तुभ्यं वासुदेवाय वेधसे ।  
किं करिष्यामि योगेश तन्मे वद जगन्मय ॥ १,१।८३ ॥  
श्रुत्वा नारायणो वाक्यमिन्द्रद्युम्नस्य माधवः ।  
उवाच सस्मितं वाक्यमशेषजगतो हितम् ॥ १,१।८४ ॥  
श्रीभगवानुवाच  
वर्णाश्रमाचारवतां पुंसां देवो महेश्वरः ।  
ज्ञानेन भक्तियोगेन पूजनीयो न चान्यथा ॥ १,१।८५ ॥  
विज्ञाय तत्परं तत्त्वं विभूतिं कार्यकारणम् ।  
प्रवृतिं चापि मे ज्ञात्वा मोक्षार्थोश्वरमर्चयेत् ॥ १,१।८६ ॥  
सर्वसङ्गान् परित्यज्य ज्ञात्वा मायामयं जगत् ।  
अद्वैतं भावयात्मानं द्रक्ष्यसे परमेश्वरम् ॥ १,१।८७ ॥  
त्रिविधा भावना ब्रह्मन् प्रोच्यमाना निबोध मे ।  
एका मद्विषया तत्र द्वितीया व्यक्तसंश्रया ।  
अन्या च भावना ब्राह्मी विज्ञेया सा गुणातिगा ॥ १,१।८८ ॥  
आसामन्यतमां चाथ भावनां भावयेद् बुधः ।  
अशक्तः संश्रयेदाद्यामित्येषा वैदिकी श्रुतिः ॥ १,१।८९ ॥  
तस्मात् सर्वप्रयत्नेन तन्निष्ठस्तत्परायणः ।  
समाराधय विश्वेशं ततो मोक्षमवाप्स्यसि ॥ १,१।९० ॥  
इन्द्रद्युम्न उवाच  
किं तत् परतरं तत्त्वं का विभूतिर्जनार्दन ।  
किं कार्यं कारणं कस्त्वं प्रवृत्तिश्चापि का तव ॥ १,१।९१ ॥  
परात्परतरं तत्त्वं परं ब्रह्मैकमव्ययम् ।  
नित्यानन्दं स्वयञ्ज्योतिरक्षरं तमसः परम् ॥ १,१।९२ ॥  
ऐश्वर्यं तस्य यन्नित्यं विभूतिरिति गीयते ।  
कार्यं जगदथाव्यक्तं कारणं शुद्धमक्षरम् ॥ १,१।९३ ॥  
अहं हि सर्वभूतानामन्तर्यामीश्वरः परः ।  
सर्गस्थित्यन्तकर्तृत्वं प्रवृत्तिर्मम गीयते ॥ १,१।९४ ॥  
एतद् विज्ञाय भावेन यथावदखिलं द्विज ।  
ततस्त्वं कर्मयोगेन शाश्वतं सम्यगर्चय ॥ १,१।९५ ॥  
इन्द्रद्युम्न उवाच  
के ते वर्णाश्रमाचारा यैः समाराध्यते परः ।  
ज्ञानं च कीदृशं दिव्यं भावनात्रयसंस्थितम् ॥ १,१।९६ ॥  
कथं सृष्टमिदं पूर्वं कथं संह्रियते पुनः ।  
कियत्यः सृष्टयो लोके वंशा मन्वन्तराणि च ।  
कानि तेषां प्रमाणानि पावनानि व्रतानि च ॥ १,१।९७ ॥  
तीर्थान्यर्कादिसंस्थानं पृथिव्यायामविस्तरे ।  
कति द्वीपाः समुद्राश्च पर्वताश्च नदीनदाः ।  
ब्रूहि मे पुण्डरीकाक्ष यथावदधुनाखिलम् ॥ १,१।९८ ॥  
श्रीकूर्म उवाच  
एवमुक्तो ऽथ तेनाहं भक्तानुग्रहकाम्यया ।  
यथावदखिलं सर्वमवोचं मुनिपुङ्गवाः ॥ १,१।९९ ॥  
व्याख्यायाशेषमेवेदं यत्पृष्टो ऽहं द्विजेन तु ।  
अनुगृह्य च तं विप्रं तत्रैवान्तर्हितो ऽभवम् ॥ १,१।१०० ॥  
सो ऽपि तेन विधानेन मदुक्तेन द्विजोत्तमः ।  
आराधयामास परं भावपूतः समाहितः ॥ १,१।१०१ ॥  
त्यक्त्वा पुत्रादिषु स्नेहं निर्द्वन्द्वो निष्परिग्रहः ।  
सन्न्यस्य सर्वकर्माणि परं वैराग्यमाश्रितः ॥ १,१।१०२ ॥  
आत्मन्यात्मानमन्वीक्ष्य स्वात्मन्येवाखिलं जगत् ।  
सम्प्राप्य भावनामन्त्यां ब्राह्मीमक्षरपूर्विकाम् ॥ १,१।१०३ ॥  
अवाप परमं योगं येनैकं परिपश्यति ।  
यं विनिद्रा जितश्वासाः काङ्क्षन्ते मोक्षकाङ्क्षिणः ॥ १,१।१०४ ॥  
ततः कदाचिद् योगीन्द्रो ब्रह्माणं द्रष्टुमव्ययम् ।  
जगामादित्यनिर्देशान्मानसोत्तरपर्वतम् ।  
आकाशेनैव विप्रेन्द्रो योगैश्वर्यप्रभावतः ॥ १,१।१०५ ॥  
विमानं सूर्यसङ्काशं प्राधुर्भूतमनुत्तमम् ।  
अन्वगच्छन् देवगणा गन्धर्वाप्सरसां गणाः ।  
दृष्ट्वान्ये पथि योगीन्द्रं सिद्धा ब्रह्मर्षयो ययुः ॥ १,१।१०६ ॥  
ततः स गत्वा तु गिरिं विवेश सुरवन्दितम् ।  
स्थानं तद्योगिभिर्जुष्टं यत्रास्ते परमः पुमान् ॥ १,१।१०७ ॥  
सम्प्राप्य परमं स्थानं सूर्यायुतसमप्रभम् ।  
विवेश चान्तर्भवनं देवानां च दुरासदम् ॥ १,१।१०८ ॥  
विचिन्तयामास परं शरण्यं सर्वदेहिनाम् ।  
अनादिनिधनं देवं देवदेवं पितामहम् ॥ १,१।१०९ ॥  
ततः प्रादुरभूत् तस्मिन् प्रकाशः परमात्मनः ।  
तन्मध्ये पुरुषं पूर्वमपश्यत् परमं पदम् ॥ १,१।११० ॥  
महान्तं तेजसो राशिमगम्यं ब्रह्मविद्विषाम् ।  
चतुर्मुखमुदाराङ्गमर्चिभिरुपशोभितम् ॥ १,१।१११ ॥  
सो ऽपि योगिनमन्वीक्ष्य प्रणमन्तमुपस्थितम् ।  
प्रत्युद्गम्य स्वयं देवो विश्वात्मा परिषस्वजे ॥ १,१।११२ ॥  
परिष्वक्तस्य देवेन द्विजेन्द्रस्याथ देहतः ।  
निर्गत्य महती ज्योत्स्ना विवेशादित्यमण्डलम् ।  
ऋग्यजुः सामसञ्ज्ञं तत् पवित्रममलं पदम् ॥ १,१।११३ ॥  
हिरण्यगर्भो भगवान् यत्रास्ते हव्यकव्यभुक् ।  
द्वारं तद् योगिनामाद्यं वेदान्तेषु प्रतिष्ठितम् ।  
ब्रह्मतेजोमयं श्रीमन्निष्ठा चैव मनीषिणाम् ॥ १,१।११४ ॥  
दृष्टमात्रो भगवतात ब्रह्मणार्चिर्मयो मुनिः ।  
अपश्यदैश्वरं तेजः शान्तं सर्वत्रगं शिवम् ॥ १,१।११५ ॥  
स्वात्मानमक्षरं व्योमतद् विष्णोः परमं पदम् ।  
आनन्दमचलं ब्रह्म स्थानं तत्पारमेश्वरम् ॥ १,१।११६ ॥  
सर्वभूतात्मभूतः स परमैश्वर्यमास्थितः ।  
प्राप्तवानात्मनो धाम यत्तन्मोक्षाख्यमव्ययम् ॥ १,१।११७ ॥  
तस्मात् सर्वप्रयत्नेन वर्णाश्रमविधौ स्थितः ।  
समाश्रित्यान्तिमं भावं मायां लक्ष्मीं तरेद् बुधः ॥ १,१।११८ ॥  
सूत उवाच  
व्याहृता हरिणा त्वेवं नारादाद्या महर्षयः ।  
शक्रेण सहिताः सर्वे पप्रच्छुर्गरुडध्वजम् ॥ १,१।११९ ॥  
ऋषय ऊचुः  
देवदेव हृषीकेश नाथ नारायणामल ।  
तद् वदाशेषमस्माकं यदुक्तं भवता पुरा ॥ १,१।१२० ॥  
इन्द्रद्युम्नाय विप्रया ज्ञानं धर्मादिगोचरम् ।  
शुश्रूषुश्चाप्ययं शक्रः सखा तव जगन्मय ॥ १,१।१२१ ॥  
ततः स भगवान् विष्णुः कूर्मरूपी जनार्दनः ।  
रसातलगतो देवो नारदाद्यैर्महर्षिभिः ॥ १,१।१२२ ॥  
पृष्टः प्रोवाच सकलं पुराणं कौर्ममुत्तमम् ।  
सन्निधौ देवराजस्य तद् वक्ष्ये भवतामहम् ॥ १,१।१२३ ॥  
धन्यं यशस्यामायुष्यं पुण्यं मोक्षप्रदं नृणाम् ।  
पुराणश्रवणं विप्राः कथनं च विशेषतः ॥ १,१।१२४ ॥  
श्रुत्वा चाध्यायमेवैकं सर्वपापैः प्रमुच्यते ।  
उपाख्यानमथैकं वा ब्रह्मलोके महीयते ॥ १,१।१२५ ॥  
इदं पुराणं परमं कौर्मं कूर्मस्वरूपिणा ।  
उक्तं देवाधिदेवेन श्रद्धातव्यं द्विजातिभिः ॥ १,१।१२६ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे प्रथमो ऽध्यायः

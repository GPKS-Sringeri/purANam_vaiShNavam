+++
title = "२८"

+++

व्यास उवाच  
तिष्ये मायामसूयां च वधं चैव तपस्विनाम् ।  
साधयन्ति नरा नित्यं तमसा व्याकुलीकृताः ॥ १,२८।१ ॥  
कलौ प्रमारको रोगः सततं क्षुद् भयं तथा ।  
अनावृष्टिभयं घोरं देशानां च विपर्ययः ॥ १,२८।२ ॥  
अधार्मिका अनाचारा महाकोपाल्पचेतसः ।  
अनृतं वदन्ति ते लुब्धास्तिष्ये जाताः सुदुः प्रजाः ॥ १,२८।३ ॥  
दुरिष्टैर्दुरधीतैश्च दुराचारैर्दुरागमैः ।  
विप्राणां कर्मदोषैश्च प्रजानां जायते भयम् ॥ १,२८।४ ॥  
नाधीयते कलौ वेदान् न यजन्ति द्विजातयः ।  
यजन्त्यन्यायतो वेदान् पठन्ते चाल्पबुद्धयः ॥ १,२८।५ ॥  
शूद्राणां मन्त्रयौनैश्च सम्बन्धो ब्राह्मणैः सह ।  
भविष्यति कलौ तस्मिञ् शयनासनभोजनैः ॥ १,२८।६ ॥  
राजानः सूद्रभूयिष्ठा ब्राह्मणान् बाधयन्ति च ।  
भ्रूणहत्या वीरहत्या प्रजायेते नरेश्वर ॥ १,२८।७ ॥  
स्नानं होमं जपं दानं देवतानां तथार्ऽचनम् ।  
अन्यानि चैव कर्माणि न कुर्वन्ति द्विजातयः ॥ १,२८।८ ॥  
विनिन्दन्ति महादेवं ब्राह्मणान् पुरुषोत्तमम् ।  
आम्नायधर्मशास्त्राणि पुराणानि कलौ युगे ॥ १,२८।९ ॥  
कुर्वन्त्यवेददृष्टानि कर्माणि विविधानि तु ।  
स्वधर्मे ऽभिरुचिर्नैव ब्राह्मणानां प्रिजायते ॥ १,२८।१० ॥  
कुशीलचर्याः पाषण्डैर्वृथारूपैः समावृताः ।  
बहुयाचनको लोको भविष्यति परस्परम् ॥ १,२८।११ ॥  
अट्टशूला जनपदाः शिवशूलाश्चतुष्पथाः ।  
प्रमदाः केशशूलिन्यो भविष्यन्ति कलौ युगे ॥ १,२८।१२ ॥  
शुक्लदन्ताजिनाख्याश्च मुण्डाः काषायवाससः ।  
शूद्रा धर्मं चरिष्यन्ति युगान्ते समुपस्थिते ॥ १,२८।१३ ॥  
शस्यचौरा भविष्यन्ति तथा चैलाभिमर्षिणः ।  
चौराश्चौरस्य हर्तारो हर्तुर्हर्ता तथापरः ॥ १,२८।१४ ॥  
दुः खप्रचुरताल्पायुर्देहोत्सादः सरोगता ।  
अधर्माभिनिवेशित्वात् तमोवृत्तं कलौ स्मृतम् ॥ १,२८।१५ ॥  
काषायिणो ऽथ निर्ग्रन्थास्तथा कापालिकाश्च ये ।  
वेदविक्रयिणश्चान्ये तीर्थविक्रयिणः परे ॥ १,२८।१६ ॥  
आसनस्थान् द्विजान् दृष्ट्वा न चलन्त्यल्पबुद्धयः ।  
ताडयन्ति द्विजेन्द्रांश्च शूद्रा राजोपजीविनः ॥ १,२८।१७ ॥  
उच्चासनस्थाः शूद्रास्तु द्विजमध्ये परन्तप ।  
ज्ञात्वा न हिंसते राजा कलौ कालबलेन तु ॥ १,२८।१८ ॥  
पुष्पैश्च हसितैश्चैव तथान्यैर्मङ्गलैर्द्विजाः ।  
शूद्रानभ्यर्चयन्त्यल्पश्रुतभग्यबलान्विताः ॥ १,२८।१९ ॥  
न प्रेक्षन्ते ऽर्चितांश्चापि शूद्रा द्विजवरान् नृप ।  
सेवावसरमालोक्य द्वारि तिष्ठन्ति च द्विजाः ॥ १,२८।२० ॥  
वाहनस्थान् समावृत्य शूद्राञ् शूद्रोपजीविनः ।  
सेवन्ते ब्राह्मणास्तत्र स्तुवन्ति स्तुतिभिः कलौ ॥ १,२८।२१ ॥  
अध्यापयन्ति वै वेदाञ् शूद्राञ् शूद्रोपजीविनः ।  
पठन्ति वैदिकान् मन्त्रान् नास्तिक्यं घोरमाश्रिताः ॥ १,२८।२२ ॥  
तपोयज्ञफलानां च विक्रेतारो द्विजोत्तमाः ।  
यतयश्च भविष्यन्ति शतशो ऽथ सहस्त्रशः ॥ १,२८।२३ ॥  
नाशयन्ति ह्यधीतानि नाधिगच्छन्ति चानघ ।  
गायन्ति लौकिकैर्गानैर्दैवतानि नराधिप ॥ १,२८।२४ ॥  
वामपाशुपताचारास्तथा वै पाञ्चरात्रिकाः ।  
भविष्यन्ति कलौ तस्मिन् ब्राह्मणाः क्षत्रियास्तथा ॥ १,२८।२५ ॥  
ज्ञानकर्मण्युपरते लोके निष्क्रियतां गते ।  
कीटमूषकसर्पाश्च धर्षयिष्यन्ति मानवान् ॥ १,२८।२६ ॥  
कुर्वान्ति चावताराणि ब्राह्मणानां कुलेषु वै ।  
दधीचशापनिर्दग्धाः पुरा दक्षाध्वरे द्विजाः ॥ १,२८।२७ ॥  
निन्दन्ति च महादेवं तमसाविष्टचेतसः ।  
वृथा धर्मं चरिष्यन्ति कलौ तस्मिन् युगान्तिके ॥ १,२८।२८ ॥  
ये चान्ये शापनिर्दग्धा गौतमस्य महात्मनः ।  
सर्वे ते च भविष्यन्ति ब्राह्मणाद्याः स्वजातिषु ॥ १,२८।२९ ॥  
विनिन्दन्ति हृषीकेशं ब्राह्मणान् ब्रह्मवादिनः ।  
वेदबाह्यव्रताचारा दुराचारा वृथाश्रमाः ॥ १,२८।३० ॥  
मोहयन्ति जनान् सर्वान् दर्शयित्वा फलानि च ।  
तमसाविष्टमनसो वैडालवृत्तिकाधमाः ॥ १,२८।३१ ॥  
कलौ रुद्रो महादेवो लोकानामीश्वरः परः ।  
न देवता भवेन्नृणां देवतानां च दैवतम् ॥ १,२८।३२ ॥  
करिष्यत्यवताराणि शङ्करो नीललोहितः ।  
श्रौतस्मार्तप्रतिष्ठार्थं भक्तानां हितकाम्यया ॥ १,२८।३३ ॥  
उपदेक्ष्यति तज्ज्ञानं शिष्याणां ब्रह्मसञ्ज्ञितम् ।  
सर्ववेदान्तसारं हि धर्मान् वेदनिदर्शितान् ॥ १,२८।३४ ॥  
ये तं विप्रा निषेवन्ते येन केनोपचारतः ।  
विजित्यकलिजान् दोषान् यान्ति ते परमं पदम् ॥ १,२८।३५ ॥  
अनायासेन सुमहत् पुण्यमाप्नोति मानवः ।  
अनेकदोषदुष्टस्य कलेरेष महान् गुणः ॥ १,२८।३६ ॥  
तस्मात् सर्वप्रयत्नेन प्राप्य माहेश्वरं युगम् ।  
विशेषाद् ब्राह्मणो रुद्रमीशानं शरणं व्रजेत् ॥ १,२८।३७ ॥  
ये नमन्ति विरूपाक्षमीशानं कृत्तिवाससम् ।  
प्रसन्नचेतसो रुद्रं ते यान्ति परमं पदम् ॥ १,२८।३८ ॥  
यथा रुद्रनमस्कारः सर्वकर्मफलो ध्रुवम् ।  
अन्यदेवनमस्कारान्न तत्फलमवाप्नुयात् ॥ १,२८।३९ ॥  
एवंविधे कलियुगे दोषाणामेकशोधनम् ।  
महादेवनमस्कारो ध्यानं दानमिति श्रुतिः ॥ १,२८।४० ॥  
तस्मादनीश्वरानन्यान् त्यक्त्वा देवं महेश्वरम् ।  
समाश्रयेद् विरूपाक्षं यदीच्छेत् परमं पदम् ॥ १,२८।४१ ॥  
नार्चयन्तीह ये रुद्रं शिवं त्रिदशवन्दितम् ।  
तेषां दानं तपो यज्ञो वृथा जीवितमेव च ॥ १,२८।४२ ॥  
नमो रुद्राय महते देवदेवाय शूलिने ।  
त्र्यम्बकाय त्रिनेत्राय योगिनां गुरवे नमः ॥ १,२८।४३ ॥  
नमो ऽस्तु वामदेवाय महादेवाय वेधसे ।  
शम्भवे स्थाणवे नित्यं शिवाय परमेष्ठिने ।  
नमः शोमाय रुद्राय महाग्रासाय हेतवे ॥ १,२८।४४ ॥  
प्रपद्ये ऽहं विरूपाक्षं शरण्यं ब्रह्मचारिणम् ।  
महादेवं महायोगमीशानं चाम्बिकापतिम् ॥ १,२८।४५ ॥  
योगिनां योगदातारं योगमायासमावृतम् ।  
योगिनां कुरुमाचार्यं योगिगम्यं पिनाकिनम् ॥ १,२८।४६ ॥  
संसारतारणं रुद्रं ब्रह्माणं ब्रह्मणो ऽधिपम् ।  
शाश्वतं सर्वगं ब्रह्मण्यं ब्राह्मणप्रियम् ॥ १,२८।४७ ॥  
कपर्दिनं कालमूर्तिममूर्ति परमेश्वरम् ।  
एकमूर्ति महामूर्ति वेदवेद्यं दिवस्पतिम् ॥ १,२८।४८ ॥  
नीलकण्ठं विश्वमूर्ति व्यापिनं विश्वरेतसम् ।  
कालाग्निं कालदहनं कामदं कामनाशनम् ॥ १,२८।४९ ॥  
नमस्ये गिरिशं देवं चन्द्रावयवभूषणम् ।  
विलोहितं लेलिहानमाहित्यं परमेष्ठिनम् ।  
उग्रं पशुपतिं भीमं भास्करं तमसः परम् ॥ १,२८।५० ॥  
इत्येतल्लक्षणं प्रोक्तं युगानां वै समासतः ।  
अतीतानागतानां वै यावन्मन्वन्तरक्षयः ॥ १,२८।५१ ॥  
मन्वन्तरेण चैकेन सर्वाण्येवान्तराणि वै ।  
व्याख्यातानि न सन्देहः कल्पः कल्पेन चैव हि ॥ १,२८।५२ ॥  
मन्वन्तरेषु सर्वेषु अतीतानागतेषु वै ।  
तुल्याभिमानिनः सर्वे नामरूपैर्भवन्त्युत ॥ १,२८।५३ ॥  
एवमुक्तो भगवता किरीटी श्वेतवाहनः ।  
बभार परमां भक्तिमीशाने ऽव्यभिचारिणीम् ॥ १,२८।५४ ॥  
नमश्चकार तमृषिं कृष्णद्वैपायनं प्रभुम् ।  
सर्वज्ञं सर्वकर्तारं स्क्षाद् विष्णुं व्यवस्थितम् ॥ १,२८।५५ ॥  
तमुवाच पुनर्व्यासः पाथं परपुरञ्जयम् ।  
कराभ्यां सुशुभाभ्यां च संस्पृश्य प्रणतं मुनिः ॥ १,२८।५६ ॥  
धन्यो ऽस्यनुगृहीतो ऽसि त्वादृशो ऽन्यो न विद्यते ।  
त्रैलोक्ये शङ्करे नूनं भक्तः परपुरञ्जय ॥ १,२८।५७ ॥  
दृष्टवानसि तं देवं विश्वाक्षं विश्वतोमुखम् ।  
प्रत्यक्षमेव सर्वेशं रुद्रं सर्वजगद्गुरुम् ॥ १,२८।५८ ॥  
ज्ञानं तदैश्वरं दिव्यं यथावद् विदितं त्वया ।  
स्वयमेव हृषीकेशः प्रीत्योवाच सनातनः ॥ १,२८।५९ ॥  
गच्छ गच्छ स्वकं स्थानं न शोकं कर्तुमर्हसि ।  
व्रजस्व परया भक्त्या शरण्यं शरणं शिवम् ॥ १,२८।६० ॥  
एवमुक्त्वा स भगवाननुगृह्यार्जुनं प्रभुः ।  
जगाम शङ्करपुरीं समाराधयितुं भवम् ॥ १,२८।६१ ॥  
पाण्डवेयो ऽपि तद् वाक्यात् सम्प्राप्य शरणं शिवम् ।  
सन्त्यज्य सर्वकर्माणि तद्भक्तिपरमो ऽभवत् ॥ १,२८।६२ ॥  
नार्जुनेन समः शम्भोर्भक्त्या भूतो भविष्यति ।  
मुक्त्वा सत्यवतीसूनुं कृष्णं वा देवकीसुतम् ॥ १,२८।६३ ॥  
तस्मै भगवते नित्यं नमः सत्याय धीमते ।  
पाराशर्याय मुनये व्यासायामिततेजसे ॥ १,२८।६४ ॥  
कृष्णद्वैपायनः साक्षाद् विष्णुरेव सनातनः ।  
को ह्यन्यस्तत्त्वतो रुद्रं वेत्ति तं परमेश्वरम् ॥ १,२८।६५ ॥  
नमः कुरुध्वं तमृषिं कृष्णं सत्यवतीसुतम् ।  
पाराशर्यं महात्मानं योगिनं विष्णुमव्ययम् ॥ १,२८।६६ ॥  
एवमुक्तास्तु मुनयः सर्व एव समीहिताः ।  
प्रेणेमुस्तं महात्मानं व्यासं सत्यवतीसुतम् ॥ १,२८।६७ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे अष्टाविंशो ऽध्यायः  
    
+++
title = "१२"

+++

सूत उवाच  
भृगोः ख्यात्यां समुत्पन्ना लक्ष्मीर्नारायणप्रिया ।  
देवौ धाताविधातारौ मेरोर्जामातरौ तथा ॥ १,१२।१ ॥  
आयतिर्नियतिर्मेरोः कन्ये चैव महात्मनः ।  
धाताविधात्रोस्ते भार्ये तयोर्जातौ सुतावुभौ ॥ १,१२।२ ॥  
प्राणश्चैव मृकण्डुश्च मार्कण्डेयो मृकण्डुतः ।  
तथा वेदशिरा नाम प्राणस्य द्युतिमान् सुतः ॥ १,१२।३ ॥  
मरीचेरपि सम्भूतिः पौर्णमासमसूयत ।  
कन्याचतुष्टयं चैव सर्वलक्षणसंयुतम् ॥ १,१२।४ ॥  
तुष्टिर्ज्येष्ठा तथा वृष्टिः कृष्टिश्चापचितिस्तथा ।  
विरजाः पर्वश्चैव पौर्णमासस्य तौ सुतौ ॥ १,१२।५ ॥  
क्षमा तु सुषुवे पुत्रान् पुलहस्य प्रजापतेः ।  
कर्दमं च वरीयांसं सहिष्णुं मुनिसत्तमम् ॥ १,१२।६ ॥  
तथैव च कनीयासं तपोनिर्धूतकल्पषम् ।  
अनसूया तथैवात्रेर्जज्ञे पुत्रानकल्पषान् ॥ १,१२।७ ॥  
सोमं दुर्वाससं चैव दत्तात्रेयं च योगिनम् ।  
स्मृतिश्चाङ्गिरसः पुत्रीर्जज्ञे लक्षणसंयुताः ॥ १,१२।८ ॥  
सिनीवालीं कुहूं चैव राकामनुमतिं तथा ।  
प्रीत्यां पुलस्त्यो भगवान् दत्तात्रिमसृजत् प्रभुः ॥ १,१२।९ ॥  
पूर्वजन्मनि सो ऽगस्त्यः स्मृतः स्वायम्भुवे ऽन्तरे ।  
वेदबाहुं तथा कन्यां सन्नतिं नाम नामतः ॥ १,१२।१० ॥  
पुत्राणां षष्टिसाहस्त्रं सन्ततिः सुषुवे क्रतोः ।  
ते चोर्ध्वरेतसः सर्वे बालखिल्या इति स्मृताः ॥ १,१२।११ ॥  
वसिष्ठश्च तथोर्जायां सप्तपुत्रानजीजनत् ।  
कन्यां च पुण्डरीकाक्षां सर्वेशोभासमन्विताम् ॥ १,१२।१२ ॥  
रजोहश्चोर्ध्वबाहुश्च सवनश्चानघस्तथा ।  
सुतपाः शुक्र इत्येते सप्त पुत्रा महौजसः ॥ १,१२।१३ ॥  
यो ऽसौ रुद्रात्मको वह्निर्ब्रह्मणस्तनयो द्विजाः ।  
स्वाहा तस्मात् सुतान् लेभे त्रीनुदारान् महौजसः ॥ १,१२।१४ ॥  
पावकः पवमानश्च शुचिरग्निश्च ते त्रयः ।  
निर्मथ्यः पवमानः स्याद् वैद्युतः पावकः स्मृतः ॥ १,१२।१५ ॥  
यश्चासौ तपते सूर्यः शुचिरग्निस्त्वसौ स्मृतः ।  
तेषां तु सन्ततावन्ये चत्वारिंश्च पञ्च च ॥ १,१२।१६ ॥  
पावकः पवमानश्च शुचिस्तेषां पिता च यः ।  
एते चैकोनपञ्चाशद् वह्नयः परिकीर्तितः ॥ १,१२।१७ ॥  
सर्वे तपस्विनः प्रोक्ताः सर्वे यज्ञेषु भागिनः ।  
रुद्रात्मकाः स्मृताः सर्वे त्रिपुण्ड्राङ्कितमस्तकाः ॥ १,१२।१८ ॥  
अयज्वानश्च यज्वानः पितरो ब्रह्मणः स्मृताः ।  
अग्निष्वात्ता बर्हिषदो द्विधा तेषां व्यवस्थितिः ॥ १,१२।१९ ॥  
तेभ्यः स्वधा सुतां जज्ञे मेनां वैतरणीं तथा ।  
ते उभे ब्रह्मवादिन्यौ योगिन्यौ मुनिसत्तमाः ॥ १,१२।२० ॥  
असूत मेना मैनाकं क्रौञ्चं तस्यानुजं तथा ।  
गङ्गा हिमवतो जज्ञे सर्वलोकैकपावनी ॥ १,१२।२१ ॥  
स्वयोगाग्निबलाद् देवीं लेभे पुत्रीं महेश्वरीं ।  
यथावत् कथितं पूर्वं देव्या माहात्म्यमुत्तमम् ॥ १,१२।२२ ॥  
एषा दक्षस्य कन्यानां मयापत्यानुसन्ततिः ।  
व्याख्याता भवतामद्य मनोः सृष्टिं निबोधत ॥ १,१२।२३ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे द्वादशो ऽध्यायः

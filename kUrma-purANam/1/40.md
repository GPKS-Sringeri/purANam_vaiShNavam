+++
title = "४०"

+++

सूत उवाच  
स रथो ऽधिष्ठितो देवैरादित्यैर्वसुभिस्तथा ।  
गन्धर्वैरप्सरोभिश्च ग्रामणीसर्पराक्षसैः ॥ १,४०।१ ॥  
धातार्ऽयमाथ मित्रश्च वरुणः शक्र एव च ।  
विवस्वानथ पूषा च पर्जन्यश्चांशुरेव च ॥ १,४०।२ ॥  
भगस्त्वष्टा च विष्णुश्च द्वादशैते दिवाकराः ।  
आप्यायन्ति वै भानुं वसन्तादिषु वै क्रमात् ॥ १,४०।३ ॥  
पुलस्त्यः पुलहश्चात्रिर्वसिष्ठश्चाङ्गिरा भृगुः ।  
भरद्वाजो गौतमश्च कश्यपः क्रतुरेव च ॥ १,४०।४ ॥  
जमदग्निः कौशिकश्च मुनयो ब्रह्मवादिनः ।  
स्तुवन्ति देवं विविधैश्छन्दोभिस्ते यथाक्रमम् ॥ १,४०।५ ॥  
रथकृच्च रथौज्श्च रथचित्रः सुबाहुकः ।  
रथस्वनो ऽथ वरुणः सुषेणः सेनजित् तथा ॥ १,४०।६ ॥  
तार्क्ष्यश्चारिष्टनेमिश्च रथजित् सत्यजित् तथा ।  
ग्रामण्यो देवदेवस्य कुर्वते ऽभीशुसङ्ग्रहम् ॥ १,४०।७ ॥  
अथ हेतिः प्रहेतिश्च पौरुषेयो वधस्तथा ।  
सर्पो व्याघ्रस्तथापश्च वातो विद्युद् दिवाकरः ॥ १,४०।८ ॥  
ब्रह्मोपेतश्च विप्रेन्द्रा यज्ञोपेतस्तथैव च ।  
राक्षसप्रवरा ह्येते प्रयान्ति पुरतः क्रमात् ॥ १,४०।९ ॥  
वासुकिः कङ्कनीरश्च तक्षकः सर्पपुङ्गवः ।  
एलापत्रः शङ्खपालस्तथैरावतसञ्ज्ञितः ॥ १,४०।१० ॥  
धनञ्जयो महापद्मस्तथा कर्कोटको द्विजाः ।  
कम्बलाश्वतरश्चैव वहन्त्येनं यथाक्रमम् ॥ १,४०।११ ॥  
तुम्बुरुर्नारदो हाहा हूहूर्विश्वावसुस्तथा ।  
उग्रसेनो वसुरुचिरर्वावसुरथापरः ॥ १,४०।१२ ॥  
चित्रसेनस्तथोर्णायुर्धृतराष्ट्रो द्विजोत्तमाः ।  
सूर्यवर्चा द्वादशैते गन्धर्वा गायतां वराः ।  
गायन्ति विविधैर्गानैर्भानुं षड्जादिभिः क्रमात् ॥ १,४०।१३ ॥  
क्रतुस्थलाप्सरोवर्या तथान्या पुञ्जिकस्थला ।  
मेनका सहजन्या च प्रम्लोचा च द्विजोत्तमाः ॥ १,४०।१४ ॥  
अनुम्लोचा घृतीची च विश्वाची चोर्वशी तथा ।  
अन्या च पूर्वचित्तिः स्यादन्या चैव तिलोत्तमा ॥ १,४०।१५ ॥  
ताण्डवैर्विविधैरेनं वसन्तादिषु वै क्रमात् ।  
तोषयन्ति महादेवं भानुमात्मानमव्ययम् ॥ १,४०।१६ ॥  
एवं देवा वसन्त्यर्के द्वौ द्वौ मासौ क्रमेण तु ।  
सूर्यमाप्याययन्त्येते तेजसा तेजसां निधिम् ॥ १,४०।१७ ॥  
ग्रथितैः स्वैर्वचोभिस्तु स्तुवन्ति मुनयो रविम् ।  
गन्धर्वाप्सरसश्चैनं नृत्यगेयैरुपासते ॥ १,४०।१८ ॥  
ग्रामणीयक्षभूतानि कुर्वते ऽभीषुसङ्ग्रहम् ।  
सर्पा वहन्ति देवेशं यातुधानाः प्रयान्ति च ॥ १,४०।१९ ॥  
बालखिल्या नयन्त्यस्तं परिवार्योदयाद् रविम् ।  
एते तपन्ति वर्षन्ति भान्ति वान्ति सृजन्ति च ।  
भूतानामशुभं कर्म व्यपोहन्तीह कीर्तिताः ॥ १,४०।२० ॥  
एते सहैव सूर्येण भ्रमन्ति दिवि सानुगाः ।  
विमाने च स्थितो नित्यं कामगे वातरंहसि ॥ १,४०।२१ ॥  
वर्षन्तश्च तपन्तश्च ह्लादयन्तश्च वै प्रजाः ।  
गोपयन्तीह भूतानि सर्वाणीहायुगक्षयात् ॥ १,४०।२२ ॥  
एतेषामेव देवानां यथावीर्यं यथातपः ।  
यथायोगं यथासत्त्वं स एष तपति प्रभुः ॥ १,४०।२३ ॥  
अहोरात्रव्यवस्थानकारणं स प्रजापतिः ।  
पितृदेवमनुष्यादीन् स सदाप्यायेद् रविः ॥ १,४०।२४ ॥  
तत्र देवो महादेवो भास्वान् साक्षान्महेश्वरः ।  
भासते वेदविदुषां नीलग्रीवः सनातनः ॥ १,४०।२५ ॥  
स एष देवो भगवान् परमेष्ठी प्रजापतिः ।  
स्थानं तद् विदुरादित्यं वेदज्ञा वेदविग्रहम् ॥ १,४०।२६ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे चत्वारिशो ऽध्यायः

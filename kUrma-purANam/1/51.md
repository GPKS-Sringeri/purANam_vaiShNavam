+++
title = "५१"

+++

सूत उवाच  
वेदव्यासावताराणि द्वापरे कथितानि तु ।  
महादेवावताराणि कलौ शृणुत सुव्रताः ॥ १,५१।१ ॥  
आद्ये कलियुगे श्वेतो देवदेवो महाद्युतिः ।  
नाम्ना हिताय विप्राणामभूद् वैवस्वते ऽन्तरे ॥ १,५१।२ ॥  
हिमवच्छिखरे रम्ये छगले पर्वतोत्तमे ।  
तस्य शिष्याः शिखायुक्ता वभूवुरमितप्रभाः ॥ १,५१।३ ॥  
श्वेतः श्वेतशिखश्चैव श्वेतास्यः श्वेतलोहितः ।  
चत्वारस्ते महात्मानो ब्राह्मणा वेदपारगाः ॥ १,५१।४ ॥  
सुभानो दमनश्चाथ सुहोत्रः कङ्कणस्तथा ।  
लोकाक्षिरथ योगीन्द्रो जैगीषव्यस्तु सप्तमे ॥ १,५१।५ ॥  
अष्टमे दधिवाहः स्यान्नवमे वृषभः प्रभुः ।  
भृगुस्तु दशमे प्रोक्तस्तस्मादुग्रः परः स्मृतः ॥ १,५१।६ ॥  
द्वादशे ऽत्रिः समाख्यातो बली चाथ त्रयोदशे ।  
चतुर्दशे गौतमस्तु वेदशीर्षा ततः परम् ॥ १,५१।७ ॥  
गोकर्णश्चाभवत् तस्माद् गुहावासः शिखण्ड्यथ ।  
जटामाल्यट्टहासश्च दारुको लाङ्गली क्रमात् ॥ १,५१।८ ॥  
श्वेतस्तथा परः शूली डिण्डी मुण्डी च वै क्रमात् ।  
सहिष्णुः सोमशर्मा च नकुलीशो ऽन्तिमे प्रभुः ॥ १,५१।९ ॥  
वैवस्वते ऽन्तरे शम्भोरवतारास्त्रिशूलिनः ।  
अष्टाविंशतिराख्याता ह्यन्ते कलियुगे प्रभोः ।  
तीर्थे कायावतारे स्याद् देवेशो नकुलीश्वरः ॥ १,५१।१० ॥  
तत्र देवादिदेवस्य चत्वारः सुतपोधनाः ।  
शिष्या बभूवुश्चान्येषां प्रत्येकं मुनिपुङ्गवाः ॥ १,५१।११ ॥  
प्रसन्नमनसो दान्ता ऐश्वरीं भक्तिमाश्रिताः ।  
क्रमेण तान् प्रवक्ष्यामि योगिनो योगवित्तमान् ॥ १,५१।१२ ॥  
श्वेतः श्वेतशिखश्चैव श्वेतास्यः श्वेतलोहितः ।  
दुन्दुभिः शतरूपश्च ऋचीकः केतुमांस्तथा ।  
विकेशश्च विशोकश्च विशापश्शापनाशनः ॥ १,५१।१३ ॥  
सुमुखो दुर्मुखश्चैव दुर्दमो दुरतिक्रमः ।  
सनः सनातनश्चैव मुकारश्च सनन्दनः ॥ १,५१।१४ ॥  
दालभ्यश्च महायोगी धर्मात्मनो महौजसः ।  
सुधामा विरजाश्चैव शङ्खपात्रज एव च ॥ १,५१।१५ ॥  
सारस्वतस्तथा मेघो घनवाहः सुवाहनः ।  
कपिलश्चासुरिश्चैव वोढुः पञ्चशिखो मुनिः ॥ १,५१।१६ ॥  
पराशरश्च गर्गश्च भार्गवश्चाङ्गिरास्तथा ।  
बलबन्धुर्निरामित्रः केतुशृङ्गस्तपोधनः ॥ १,५१।१७ ॥  
लम्बोदरश्च लम्बश्च लाम्बाक्षो लम्बकेशकः ।  
सर्वज्ञः समबुद्धिश्च साध्यः सत्यस्तथैव च ॥ १,५१।१८ ॥  
शुधामा काश्यपश्चैव वसिष्ठो विरजास्तथा ।  
अत्रिरुग्रस्तथा चैव श्रवणो ऽथ श्रविष्ठकः ॥ १,५१।१९ ॥  
कुणिश्च कुणिबाहुश्च कुशरीरः कुनेत्रकः ।  
कश्यपोह्युशना चैव च्यवनो ऽथ बृहस्पतिः ॥ १,५१।२० ॥  
उतथ्यो वामदेवश्च महाकायो महानिलः ।  
वाचश्रवाः सुपीकश्च श्यावाश्वः सपथीश्वरः ॥ १,५१।२१ ॥  
हरिण्यनाभः कौशल्यो लोकाक्षिः कुथुमिस्तथा ।  
सुमन्तुर्वर्चरी विद्वान् कबन्धः कुशिकन्धरः ॥ १,५१।२२ ॥  
प्लक्षो दार्भायणिश्चैव केतुमान् गौतमस्तथा ।  
भल्लापी मधुपिङ्गश्च श्वेतकेतुस्तपोनिधिः ॥ १,५१।२३ ॥  
उशिजो बृहदुक्थश्च देवलः कपिरेव च ।  
शालिहोत्रो ऽग्निवेश्यश्च युवनाश्वः शरद्वसुः ॥ १,५१।२४ ॥  
छगलः कुण्डकर्णश्च कुम्भश्चैव प्रवाहकः ।  
उलूको विद्युतश्चैव शाद्वलो ह्याश्वलायनः ॥ १,५१।२५ ॥  
अक्षपादः कुमारश्च उलूको वत्स एव च ।  
कुशिकश्चैव गर्गश्च मित्रको ऋष्य एव च ॥ १,५१।२६ ॥  
शिष्या एते महात्मानः सर्वोवर्तेषु योगिनाम् ।  
विमला ब्रह्मभूयिष्ठा ज्ञानयोगपरायणाः ॥ १,५१।२७ ॥  
कुर्वन्ति चावताराणि ब्राह्मणानां हिताय हि ।  
योगेश्वराणामादेशाद् वेदसंस्थापनाय वै ॥ १,५१।२८ ॥  
ये ब्राह्मणाः संस्मरन्ति नमस्यन्ति च सर्वदा ।  
तर्पयन्त्यर्चयन्त्येतान् ब्रह्मविद्यामवाप्नुयुः ॥ १,५१।२९ ॥  
इदं वैवस्वतं प्रोक्तमन्तरं विस्तरेण तु ।  
भविष्यति च सावर्णो दक्षसावर्ण एव च ॥ १,५१।३० ॥  
दशमो ब्रह्मसावर्णो धर्मसावर्ण एव च ।  
द्वादशो रुद्रसावर्णो रोचमानस्त्रयोदशः ।  
भौत्यश्चतुर्दशः प्रोक्तो भविष्या मनवः क्रमात् ॥ १,५१।३१ ॥  
अयं वः कथितो ह्यंशः पूर्वो नारायणेरितः ।  
भूतभव्यैर्वर्तमानैराख्यानैरुपबृंहितः ॥ १,५१।३२ ॥  
यः पठेच्छृणुयाद् वापि श्रावयेद् वा द्विजोत्तमान् ।  
स सर्वपापनिर्मुक्तो ब्रह्मणा सह मोदते ॥ १,५१।३३ ॥  
पठेद् देवालये स्नात्वा नदीतीरेषु चैव हि ।  
नारायणं नमस्कृत्य भावेन पुरुषोत्तमम् ॥ १,५१।३४ ॥  
नमो देवादिदेवाय देवानां परमात्मने ।  
पुरुषाय पुराणाय विष्णवे कूर्मरूपिणे ॥ १,५१।३५ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे एकपञ्चाशो ऽध्यायः

+++
title = "३५"

+++

मार्कण्डेय उवाच  
कथयिष्यामि ते वत्स तीर्थयात्राविधिक्रमम् ।  
आर्षेण तु विधानेन यथा दृष्टं यथा श्रुतम् ॥ १,३५।१ ॥  
प्रयागतीर्थयात्रार्थो यः प्रयाति नरः क्वचित् ।  
बलीवर्दं समारूढः शृणु तस्यापि यत्फलम् ॥ १,३५।२ ॥  
नरके वसते घोरे समाः कल्पशतायुतम् ।  
ततो निवर्तते घोरो गवां क्रोधो हि दारुणः ।  
सलिलं च न गृह्णन्ति पितरस्तस्य देहिनः ॥ १,३५।३ ॥  
यस्तु पुत्रांस्तथा बालान् स्नापयेत् पाययेत् तथा ।  
यथात्मना तथा सर्वान् दानं विप्रेषु दापयेत् ॥ १,३५।४ ॥  
ऐश्वर्याल्लोभमोहाद् वा गच्छेद् यानेन यो नरः ।  
निष्फलं तस्य तत् तीर्थं तसमाद्यानं विवर्जयेत् ॥ १,३५।५ ॥  
गङ्गायमुनयोर्मध्ये यस्तु कन्यां प्रयच्छति ।  
आर्षेण तु विवाहेन यथा विभवविस्तरम् ॥ १,३५।६ ॥  
न स पश्यति तं घोरं नरकं तेन कर्मणा ।  
उत्तरान् स कुरून् गत्वा मोदते कालमक्षयम् ॥ १,३५।७ ॥  
वटमूलं समाश्रित्य यस्तु प्राणान् परित्यजेत् ।  
सर्वलोकानतिक्रम्य रुद्रलोकं स गच्छति ॥ १,३५।८ ॥  
तत्र ब्रह्मादयो देवा दिशश्च सदिगीश्वराः ।  
लोकपालाश्च सिद्धाश्च पितरो लोकसम्मताः ॥ १,३५।९ ॥  
सनत्कुमारप्रमुखास्तथा ब्रह्मर्षयो ऽपरे ।  
नागाः सुपार्णाः सिद्धाश्च तथा नित्यं समासते ।  
हरिश्च भगवानास्ते प्रजापतिपुरस्कृतः ॥ १,३५।१० ॥  
गङ्गायमुनयोर्मध्ये पृथिव्या जघनं स्मृतम् ।  
प्रयागं राजशार्दूल त्रिषु लोकेषु विश्रुतम् ॥ १,३५।११ ॥  
तत्राभिषेकं यः कुर्यात् सङ्गमे संशितव्रतः ।  
तुल्यं फलवाप्नोति राजसूयाश्वमेधयोः ॥ १,३५।१२ ॥  
न मातृवचनात् तात न लोकवचनादपि ।  
मतिरुत्क्रमणीया ते प्रयागगामनं प्रति ॥ १,३५।१३ ॥  
दश तीर्थ सहस्त्राणि षष्टिकोट्यस्तथापरे ।  
तेषां सान्निध्यमत्रैव तीर्थानां कुरुनन्दन ॥ १,३५।१४ ॥  
या गतिर्योगयुक्तस्य सत्त्वस्थस्य मनीषिणः ।  
सा गतिस्त्यजतः प्राणान् गङ्गायमुनसङ्गमे ॥ १,३५।१५ ॥  
न ते जीवन्ति लोके ऽस्मिन् यत्र तत्र युधिष्ठिर ।  
ये प्रयागं न सम्प्राप्तास्त्रिषु लोकेषु विश्रुतम् ॥ १,३५।१६ ॥  
एवं दृष्ट्वा तु तत् तीर्थं प्रयागं परमं पदम् ।  
मुच्यते सर्वपापेभ्यः शशाङ्क इव राहुणा ॥ १,३५।१७ ॥  
कम्बलाश्वतरौ नागौ यमुनादक्षिणे तटे ।  
तत्र स्नात्वा च पीत्वा च मुच्यते सर्वपातकैः ॥ १,३५।१८ ॥  
तत्र गत्वा नरः स्थानं महादेवस्य धीमतः ।  
आत्मानं तारयेत् पूर्वं दशातीतान् दशापरान् ॥ १,३५।१९ ॥  
कृत्वाभिषेकं तु नरः सो ऽश्वमेधफलं लभेत् ।  
स्वर्गलोकमवाप्नोति यावदाहूतसम्प्लवम् ॥ १,३५।२० ॥  
पूर्वपार्श्वे तु गङ्गायास्त्रैलोक्यख्यातिमान् नृप ।  
अवचः सर्वसामुद्रः प्रतिष्ठानं च विश्रुतम् ॥ १,३५।२१ ॥  
ब्रह्मचारी जितक्रोधस्त्रिरात्रं यदि तिष्ठति ।  
सर्वपापविशुद्धात्मा सो ऽश्वमेधफलं लभेत् ॥ १,३५।२२ ॥  
उत्तरेण प्रतिष्ठानं भागीरथ्यास्तु सव्यतः ।  
हंसप्रपतनं नाम तीर्थं त्रैलोक्यविश्रुतम् ॥ १,३५।२३ ॥  
अश्वमेधफलं तत्र स्मृतमात्रात् तु जायते ।  
यावच्चन्द्रश्च सूर्यश्च तावत् स्वर्गे महीयते ॥ १,३५।२४ ॥  
उर्वशीपुलिने रम्ये विपुले हंसपाण्डुरे ।  
परित्यजतियः प्राणान् शृणु तस्यापि यत् फलम् ॥ १,३५।२५ ॥  
षष्टिवर्षसहस्त्राणि षष्टिवर्षशतानि च ।  
आस्ते स पितृभिः सार्धं स्वर्गलोके नराधिप ॥ १,३५।२६ ॥  
अथं सन्ध्यावटे रम्ये ब्रह्मचारी जितेन्द्रियः ।  
नरः शुचिरुपासीत ब्रह्मलोकमवाप्नुयात् ॥ १,३५।२७ ॥  
कोटितीर्थं समाश्रित्य यस्तु प्राणान् परित्यजेत् ।  
कोटिवर्षसहस्त्राणि स्वर्गलोके महीयते ॥ १,३५।२८ ॥  
यत्र गङ्गा महाभागा बहुतीर्थतपोवना ।  
सिद्धक्षेत्रं हि तज्ज्ञेयं नात्र कार्या विचारणा ॥ १,३५।२९ ॥  
क्षितौ तारयते मर्त्यान् नागांस्तारयते ऽप्यधः ।  
दिवि तारयते देवांस्तेन त्रिपथगा स्मृता ॥ १,३५।३० ॥  
यावदस्थीनि गङ्गायां तिष्ठन्ति पुरुषस्य तु ।  
तावद् वर्षसहस्त्राणि स्वर्गलोके महीयते ॥ १,३५।३१ ॥  
तीर्थानां परमं तीर्थं नदीनां परमा नदी ।  
मोक्षदा सर्वभूतानां महापातकिनामपि ॥ १,३५।३२ ॥  
सर्वत्र सुलभा गङ्गा त्रिषु स्थानेषु दुर्लभा ।  
गङ्गाद्वारे प्रयागे च गङ्गासागरसङ्गमे ॥ १,३५।३३ ॥  
सर्वेषामे भूतानां पापोपहतचेतसाम् ।  
गतिमन्वेषमाणानां नास्ति गङ्गासमा गतिः ॥ १,३५।३४ ॥  
पवित्राणां पवित्रं च मङ्गलानां च मङ्गलम् ।  
माहेश्वरात् परिभ्रष्टा सर्वपापहरा शुभा ॥ १,३५।३५ ॥  
कृते युगे तु तीर्थानि त्रेतायां पुष्करं परम् ।  
द्वापरे तु कुरुक्षेत्रं कलौ गङ्गां विशिष्यते ॥ १,३५।३६ ॥  
गङ्गामेव निषेवेत प्रयागे तु विशेषतः ।  
नान्यत् कलियुगोद्भूतं मलं हन्तुं सुदुष्कृतम् ॥ १,३५।३७ ॥  
अकामो वा सकामो वा गङ्गायां यो विपद्यते ।  
स मृतो जायते स्वर्गे नरकं च न पश्यति ॥ १,३५।३८ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे पञ्चत्रिंशो ऽध्यायः

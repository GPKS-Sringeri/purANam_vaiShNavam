+++
title = "१९"

+++

सूत उवाच  
अदितिः सुषुवे पुत्रमादित्यं कश्यपात् प्रभुम् ।  
तस्यादित्यस्य चैवसीद् भार्याणां तु चतुष्टयम् ।  
सञ्ज्ञा राज्ञी प्रभा छाया पुत्रांस्तासां निबोधत ॥ १,१९।१ ॥  
सञ्ज्ञा त्वाष्ट्री च सुषुवे सूर्यान्मनुमनुत्तमम् ।  
यमं च यमुनां चैव राज्ञी रैवतमेव च ॥ १,१९।२ ॥  
प्रभा प्रभातमादित्याच्छाया सावर्णमात्मजम् ।  
शनिं च तपतीं चैव विष्टिं चैव यथाक्रमम् ॥ १,१९।३ ॥  
मनोस्तु प्रथमस्यासन् नव पुत्रास्तु संयमाः ।  
इक्ष्वाकुर्नभगश्चैव धृष्टः शर्यातिरेव च ॥ १,१९।४ ॥  
नरिष्यन्तश्च नाभागो ह्यरिष्टः कारुषकस्तथा ।  
पृषध्रश्च महातेजा नवैते शक्रसन्निभाः ॥ १,१९।५ ॥  
इला ज्येष्ठा वरिष्ठा च सोमवंशविवृद्धये ।  
बुधस्य गत्वा भवनं सोमपुत्रेण सङ्गता ॥ १,१९।६ ॥  
असूत सौम्यजं देवी पुरूरवसमुत्तमम् ।  
पितॄणां तृप्तिकर्तारं बुधादिति हि नः श्रुतम् ॥ १,१९।७ ॥  
सम्प्राप्य पुंस्त्वममलं सुद्युम्न इति विश्रुतः ।  
इला पुत्रत्रयं लेभे पुनः स्त्रीत्वमविन्दत ॥ १,१९।८ ॥  
उत्कलश्च गयश्चैव विनताश्वस्तथैव च ।  
सर्वे ते ऽप्रतिमप्रख्याः प्रपन्नाः कमलोद्भवम् ॥ १,१९।९ ॥  
इक्ष्वाकोश्चाभवद् वीरो विकुक्षिर्नाम पार्थिवः ।  
ज्येष्ठः पुत्रशतस्यापि दश पञ्च च तत्सुताः ॥ १,१९।१० ॥  
तेषाञ्ज्येष्ठः ककुत्स्थो ऽभूत् काकुत्स्थो हि सुयोधनः ।  
सुयोधनात् पृथुः श्रीमान् विश्वकश्च पृथोः सुतः ॥ १,१९।११ ॥  
विश्वकादार्द्रको धीमान् युवनाश्वस्तु तत्सुतः ।  
स गोकर्णमनुप्राप्य युवनाश्वः प्रतापवान् ॥ १,१९।१२ ॥  
दृष्ट्वा तु गौतमं विप्रं तपन्तमनलप्रभम् ।  
प्रणम्य दण्डवद् भूमौ पुत्रकामो महीपतिः ।  
अपृच्छत् कर्मणा केन धार्मिकं प्राप्नुयात् सुतम् ॥ १,१९।१३ ॥  
गौतम उवाच  
आराध्य पूर्वपुरुषं नारायणमनामयम् ।  
अनादिनिधनं देवं धार्मिकं प्राप्नुयात् सुतम् ॥ १,१९।१४ ॥  
यस्य पुत्रः स्वयं ब्रह्मा पौत्रः स्यान्नीललोहितः ।  
तमादिकृष्णमीशानमाराध्याप्नोति सत्सुतम् ॥ १,१९।१५ ॥  
न यस्य भगवान् ब्रह्मा प्रभावं वेत्ति तत्त्वतः ।  
तमाराध्य हृषीकेशं प्राप्नुयाद्धार्मिकं सुतम् ॥ १,१९।१६ ॥  
स गौतमवचः श्रुत्वा युवनाश्वो महीपतिः ।  
आराधयन्महायोगं वासुदेवं सनातनम् ॥ १,१९।१७ ॥  
तस्य पुत्रो ऽभवद् वीरः श्रावस्तिरिति विश्रुतः ।  
निर्मिता येन श्रावस्तिर्गौडदेशे महापुरी ॥ १,१९।१८ ॥  
तस्माच्च बृहदश्वो ऽभूत् तस्मात् कुवलयाश्वकः ।  
धुन्धुमारत्वमगमद् धुन्धुं हत्वा महासुरम् ॥ १,१९।१९ ॥  
धुन्धुमारस्य तनयास्त्रयः प्रोक्ता द्विजोत्तमाः ।  
दृढाश्वश्चैव दण्डाश्वः कपिलाश्वस्तथैव च ॥ १,१९।२० ॥  
दृढाश्वस्य प्रमोदस्तु हर्यश्वस्तस्य चात्मजः ।  
हर्यश्वस्य निकुम्भस्तु निकुम्भात् संहताश्वकः ॥ १,१९।२१ ॥  
कृशाश्वश्च रणाश्वश्च संहताश्वस्य वै सुतौ ।  
युवनाश्वो रणाश्वस्य शक्रतुल्यबलो युधि ॥ १,१९।२२ ॥  
कृत्वा तु वारुणीमिष्टिमृषीणां वै प्रसादतः ।  
लेभे त्वप्रतिमं पुत्रं विष्णुभक्तमनुत्तमम् ।  
मान्धातारं महाप्राज्ञं सर्वशस्त्रभृतां वरम् ॥ १,१९।२३ ॥  
मान्धातुः पुरुकुत्सो ऽभूदम्बरीषश्च वीर्यवान् ।  
मुचुकुन्दश्च पुण्यात्मा सर्वे शक्रसमा युधि ॥ १,१९।२४ ॥  
अम्बरीषस्य दायादो युवनाश्वो ऽपरः स्मृतः ।  
हरितो युवनाश्वस्य हारितस्तत्सुतो ऽभवत् ॥ १,१९।२५ ॥  
पुरुकुत्सस्य दायादस्त्रसदस्युर्महायशाः ।  
नर्मदायां समुत्पन्नः सम्भूतिस्तत्सुतो ऽभवत् ॥ १,१९।२६ ॥  
विष्णुवृद्धः सुतस्तस्य त्वनरण्यो ऽभवत् परः ।  
बृहदशवो ऽनरण्यस्य हर्यश्वस्तत्सुतो ऽभवत् ॥ १,१९।२७ ॥  
सो ऽतीव धार्मिको राजा कर्दमस्य प्रजापतेः ।  
प्रसादाद्धार्मिकं पुत्रं लेभे सूर्यपरायणम् ॥ १,१९।२८ ॥  
स तु सूर्यं समभ्यर्च्य राजा वसुमनाः शुभम् ।  
लेभे त्वप्रतिमं पुत्रं त्रिधन्वानमरिन्दमम् ॥ १,१९।२९ ॥  
अयजच्चाश्वमेधेन शत्रून् जित्वा द्विजोत्तमाः ।  
स्वाध्यायवान् दानशीलस्तितिक्षुर्धर्मतत्परः ॥ १,१९।३० ॥  
ऋषयस्तु समाजग्मुर्यज्ञवाटं महात्मनः ।  
वसिष्ठकश्यपमुखा देवाश्चेन्द्रपुरोगमाः ॥ १,१९।३१ ॥  
तान् प्रणम्य महाराजः पप्रच्छ विनयान्वितः ।  
समाप्य विधिवद् यज्ञं वसिष्ठादीन् द्विजोत्तमान् ॥ १,१९।३२ ॥  
वसुमना उवाच  
किंस्विच्छेयस्करतरं लोके ऽस्मिन् ब्राह्मणर्षभाः ।  
यज्ञस्तपो वा सन्न्यासो ब्रूत मे सर्ववेदिनः ॥ १,१९।३३ ॥  
वसिष्ठ उवाच  
अधीत्य वेदान् विधिवत् पुत्रानुत्पाद्य धर्मतः ।  
इष्ट्वा यज्ञेश्वरं यज्ञैर् गच्छेद वनमथात्मवान् ॥ १,१९।३४ ॥  
पुलस्त्य उवाच  
आराध्य तपसा देवं योगिनं परमेष्ठिनम् ।  
प्रव्रजेद् विधिवद् यज्ञैरिष्ट्वा पूर्वं सुरोत्तमान् ॥ १,१९।३५ ॥  
पुलह उवाच  
यमाहुरेकं पुरुषं पुराणं परमेश्वरम् ।  
तमाराध्य सहस्त्रांशुं तपसा मोक्षमाप्नुयात् ॥ १,१९।३६ ॥  
जमदग्निरुवाच  
अजस्य नाभावध्येकमीश्वरेण समर्पितम् ।  
बीजं भगवता येन स देवस्तपसेज्यते ॥ १,१९।३७ ॥  
विश्वामित्र उवाच  
यो ऽग्निः सर्वात्मको ऽनन्तः स्वयम्भूर्विश्वतोमुखः ।  
स रुद्रस्तपसोग्रेण पूज्यते नेतरैर्मखैः ॥ १,१९।३८ ॥  
भरद्वाज उवाच  
यो यज्ञैरिज्यते देवो जातवेदाः सनातनः ।  
स सर्वदैवततनुः पूज्यते तपसेश्वरः ॥ १,१९।३९ ॥  
अत्रिरुवाच  
यतः सर्वमिदं जातं यस्यापत्यं प्रजापतिः ।  
तपः सुमहदास्थाय पूज्यते स महेश्वरः ॥ १,१९।४० ॥  
गौतम उवाच  
यतः प्रधानपुरुषौ यस्य शक्तिमयं जगत् ।  
स देवदेवस्तपसा पूजनीयः सनातनः ॥ १,१९।४१ ॥  
कश्यप उवाच  
सहस्त्रनयनो देवः साक्षी स तु प्रजापतिः ।  
प्रसीदति महायोगी पूजितस्तपसा परः ॥ १,१९।४२ ॥  
क्रतुरुवाच  
प्राप्ताध्ययनयज्ञस् लब्धपुत्रस्य चैव हि ।  
नान्तरेण तपः कश्चिद्धर्मः शास्त्रेषु दृश्यते ॥ १,१९।४३ ॥  
इत्याकर्ण्य स राजर्षिस्तान् प्रणम्यातिहृष्टधीः ।  
विसर्जयित्वा सम्पूज्य त्रिधन्वानमथाब्रवीत् ॥ १,१९।४४ ॥  
आराधयिष्ये तपसा देवमेकाक्षराह्वयम् ।  
प्राणं बृहन्तं पुरुषमादित्यान्तरसंस्थितम् ॥ १,१९।४५ ॥  
त्वं तु धर्मरतो नित्यं पालयैतदतन्द्रितः ।  
चातुर्वर्ण्यसमायुक्तमशेषं क्षितिमण्डलम् ॥ १,१९।४६ ॥  
एवमुक्त्वा स तद्राज्यं निधायात्मभवे नृपः ।  
जगामारण्यमनघस्तपश्चर्तुमनुत्तमम् ॥ १,१९।४७ ॥  
हिमवच्छिखरे रम्ये देवदारुवने शुभे ।  
कन्दमूलफलाहारो मुन्यन्नैरयजत् सुरान् ॥ १,१९।४८ ॥  
संवत्सरशतं साग्रं तपोनिर्धूतकल्मषः ।  
जजाप मनसा देवीं सावित्ररिं वेदमातरम् ॥ १,१९।४९ ॥  
तस्यैवं जपतो देवः स्वयम्भूः परमेश्वरः ।  
हिरण्यगर्भो विश्वात्मा तं देशमगमत् स्वयम् ॥ १,१९।५० ॥  
दृष्ट्वा देवं समायान्तं ब्रह्माणं विश्वतोमुखम् ।  
ननाम शिरसा तस्य पादयोर्नाम कीर्तयन् ॥ १,१९।५१ ॥  
नमो देवाधिदेवाय ब्रह्मणे परमात्मने ।  
हिर्ण्यमूर्तये तुभ्यं सहस्त्राक्षाय वेधसे ॥ १,१९।५२ ॥  
नमो धात्रे विधात्रे च नमो वेदात्ममूर्तये ।  
साङ्ख्ययोगाधिगम्याय नमस्ते ज्ञानमूर्तये ॥ १,१९।५३ ॥  
नमस्त्रिमूर्तये तुभ्यं स्त्रष्ट्रे सर्वार्थवेदिने ।  
पुरुषाय पुराणाय योगिनां गुरवे नमः ॥ १,१९।५४ ॥  
ततः प्रसन्नो भगवान् विरिञ्चो विश्वभावनः ।  
वरं वरय भद्रं ते वरदो ऽस्मीत्यभाषत ॥ १,१९।५५ ॥  
राजोवाच  
जपेयं देवदेवेश गायत्रीं वेदमातरम् ।  
भूयो वर्षशतं साग्रं तावदायुर्भवेन्मम ॥ १,१९।५६ ॥  
बाढमित्याह विश्वात्मा समालोक्य नराधिपम् ।  
स्पृष्ट्वा कराभ्यां सुप्रीतस्तत्रैवान्तरधीयत ॥ १,१९।५७ ॥  
सो ऽपि लब्धवरः श्रीमान् जजापातिप्रसन्नधीः ।  
शान्तस्त्रिषवणस्नायी कन्दमूलफलाशनः ॥ १,१९।५८ ॥  
तस्य पूर्णे वर्षशते भगवानुग्रदीधितिः ।  
प्रादुरासीन्महायोगी भानोर्मण्डलमध्यतः ॥ १,१९।५९ ॥  
तं दृष्ट्वा वेदविदुषं मण्डलस्थं सनातनम् ।  
स्वयम्भुवमनाद्यन्तं ब्रह्माणं विस्मयं गतः ॥ १,१९।६० ॥  
तुष्टाव वैदिकैर्मन्त्रैः सावित्र्या च विशेषतः ।  
क्षणादपश्यत् पुरुषं तमेव परमेश्वरम् ॥ १,१९।६१ ॥  
चतुर्मुखं जटामौलिमष्टहस्तं त्रिलोचनम् ।  
चन्द्रावयवलक्षमाणं नरनारीतनुं हरम् ॥ १,१९।६२ ॥  
भासयन्तं जगत् कृत्स्नं नीलकण्ठं स्वरश्मिभिः ।  
रक्ताम्बरधरं रक्तं रक्तमाल्यानुलेपनम् ॥ १,१९।६३ ॥  
तद्भावभावितो दृष्ट्वा सद्भावेन परेण हि ।  
ननाम शिरसा रुद्रं सावित्र्यानेन चैव हि ॥ १,१९।६४ ॥  
नमस्ते नीलकण्ठाय भास्वते परमेष्ठिने ।  
त्रयीमयाय रुद्राय कालरूपाय हेतवे ॥ १,१९।६५ ॥  
तदा प्राह महादेवो राजानं प्रीतमानसः ।  
इमानि मे रहस्यानि नामानि शृणु चानघ ॥ १,१९।६६ ॥  
सर्ववेदेषु गीतानि संसारशमनानि तु ।  
नमस्कुरुष्व नृपते एभिर्मां सततं शुचिः ॥ १,१९।६७ ॥  
अध्यायं शतरुद्रीयं यजुषां सारमुद्धृतम् ।  
जपस्वानन्यचेतस्को मय्यासक्तमना नृप ॥ १,१९।६८ ॥  
ब्रह्मचारी मिताहारो भस्मनिष्ठः समाहितः ।  
जपेदामरणाद् रुद्रं स याति परमं पदम् ॥ १,१९।६९ ॥  
इत्युक्त्वा भगवान् रुद्रो भक्तानुग्रहकाम्यया ।  
पुनः संवत्सरशतं राज्ञे ह्यायुरकल्पयत् ॥ १,१९।७० ॥  
दत्त्वास्मै तत् परं ज्ञानं वैराग्यं परमेश्वरः ।  
क्षणादन्तर्दधे रुद्रस्तदद्भुतमिवाभवत् ॥ १,१९।७१ ॥  
राजापि तपसा रुद्रं जजापानन्यमानसः ।  
भस्मच्छन्नस्त्रिषवणं स्नात्वा शान्तः समाहितः ॥ १,१९।७२ ॥  
जपतस्तस्य नृपतेः पूर्णे वर्षशते पुनः ।  
योगप्रवृत्तिरभवत् कालात् कालात्मकं परम् ॥ १,१९।७३ ॥  
विवेश तद् वेदसारं स्थानं वै परमेष्ठिनः ।  
भानोः स मण्डलं शुभ्रं ततो यातो महेश्वरम् ॥ १,१९।७४ ॥  
यः पठेच्छृणुयाद् वापि राज्ञश्चरितमुत्तमम् ।  
सर्वपापविनिर्मुक्तो ब्रह्मलोके महीयते ॥ १,१९।७५ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे एकोनविशो ऽध्यायः

+++
title = "१५"

+++

सूत उवाच  
प्रजाः सृजेति व्यादिष्टः पूर्वं दक्षः स्वयम्भुवा ।  
ससर्ज देवान् गन्धर्वान् ऋषींश्चैवासुरोरगान् ॥ १,१५।१ ॥  
यदास्य सृजमानस्य न व्यवर्धन्त ताः प्रजाः ।  
तदा ससर्ज भूतानि मैथुनेनैव धर्मतः ॥ १,१५।२ ॥  
असिक्न्यां जनयामास वीरणस्य प्रजापतेः ।  
सुतायां धर्मयुक्तायां पुत्राणां तु सहस्त्रकम् ॥ १,१५।३ ॥  
तेषु पुत्रेषु नष्टेषु मायया नारदस्य सः ।  
षष्टिं दक्षो ऽसृजत् कन्या वैरण्यां वै प्रजापतिः ॥ १,१५।४ ॥  
ददौ स दश धर्माय कश्यपाय त्रयोदश ।  
विंशत् सप्त च सोमाय चतस्त्रो ऽरिष्टनेमिने ॥ १,१५।५ ॥  
द्वे चैव बहुपुत्राय द्वे कृशाश्वाय धीमते ।  
द्वे चैवाङ्गिरसे तद्वत् तासां वक्ष्ये ऽथ निस्तरम् ॥ १,१५।६ ॥  
अरुन्धती वसुर्जामी लम्बा भानुर्मरुत्वती ।  
सङ्कल्पा च मुहूर्ता च साध्या विश्वा च भामिनी ॥ १,१५।७ ॥  
धर्मपत्न्यो दश त्वेतास्तासां पुत्रान् निबोधत ।  
विश्वाया विश्वदेवास्तु साध्या साध्यानजीजनत् ॥ १,१५।८ ॥  
मरुत्वन्तो मरुत्वत्यां वसवो ऽष्टौ वसोः सुताः ।  
भानोस्तु भानवश्चैव मुहूर्ता वै मुहूर्तजाः ॥ १,१५।९ ॥  
लम्बायाश्चाथ घोषो वै नागवीथी तु जामिजा ।  
पृथिवीविषयं सर्वमरुन्दत्यामजायत ।  
सङ्कल्पायास्तु सङ्कल्पो धर्मपुत्रा दश स्मृताः ॥ १,१५।१० ॥  
आपो ध्रुवश्च सोमश्च धरश्चैवानिलो ऽनलः ।  
प्रत्यूषश्च प्रभासश्च वसवो ऽष्टौ प्रकीर्तिताः ॥ १,१५।११ ॥  
आपस्य पुत्रो वैतण्ड्यः श्रमः श्रान्तो धुनिस्तथा ।  
ध्रुवस्य पुत्रो भगवान् कालो लोकप्रकालनः ॥ १,१५।१२ ॥  
सोमस्य भगवान् वर्चा धरस्य द्रविणः सुतः ।  
पुरोजवो ऽनिलस्य स्यादविज्ञातगतिस्तथा ॥ १,१५।१३ ॥  
कुमारो ह्यनलस्यासीत् सेनापतिरिति स्मृतः ।  
देवलो भगवान् योगी प्रत्यूषस्याभवत् सुतः ।  
विश्वकर्मा प्रभासस्य शिल्पकर्ता प्रजापतिः ॥ १,१५।१४ ॥  
अदितिर्दितिर्दनुस्तद्वदरिष्टा सुरसा तथा ।  
सुरभिर्विनता चैव ताम्र क्रोधवशा इरा ।  
कद्रुर्मुनिश्च धर्मज्ञा तत्पुत्रान् वै निबोधत ॥ १,१५।१५ ॥  
अंशो धाता भगस्त्वष्टा मित्रो ऽथ वरुणोर्ऽयमा ।  
विवस्वान् सविता पूषा ह्यंशुमान् विष्णुरेव च ॥ १,१५।१६ ॥  
तुषिता नाम ते पूर्वं चाक्षुषस्यान्तरे मनोः ।  
वैवस्वते ऽन्तरे प्रोक्ता आदित्याश्चादितेः सुताः ॥ १,१५।१७ ॥  
दितिः पुत्रद्वयं लेभे कश्यपाद् बलसंयुतम् ।  
हिरण्यकशिपुं ज्येष्ठं हिरण्याक्षं तथापरम् ॥ १,१५।१८ ॥  
हिरण्यकशिपुर्दैत्यो महाबलपराक्रमः ।  
आराध्य तपसा देवं ब्रह्माणं परमेष्ठिनम् ।  
दृष्ट्वालेभेवरान् दिव्यान् स्तुत्वासौ विविधैः स्तवै ॥ १,१५।१९ ॥  
अथ तस्य बलाद् देवाः सर्व एव सुरर्षयः ।  
बाधितास्ताडिता जग्मुर्देवदेवं पितामहम् ॥ १,१५।२० ॥  
शरण्यं शरणं देवं शम्भुं सर्वजगन्मयम् ।  
ब्रह्माणं लोककर्तारं त्रातारं पुरुषं परम् ।  
कूटस्थं जगतामेकं पुराणं पुरुषोत्तमम् ॥ १,१५।२१ ॥  
स याचितो देववरैर्मुनिभिश्च मुनीश्वराः ।  
सर्वदेवहितार्थाय जगाम कमलासनः ॥ १,१५।२२ ॥  
संस्तूयमानः प्रणतैर्मुनीन्द्रैरमरैरपि ।  
क्षीरोदस्योत्तरं कूलं यत्रास्ते हरिरीश्वरः ॥ १,१५।२३ ॥  
दृष्ट्वा देवं जगद्योनिं विष्णुं विश्वगुरुं शिवम् ।  
ववन्दे चरणौ मूर्ध्ना कृताञ्जलिरभाषत ॥ १,१५।२४ ॥  
ब्रह्मोवाच  
त्वं गतिः सर्वभूतानामनन्तो ऽस्यखिलात्मकः ।  
व्यापी सर्वामरवपुर्महायोगी सनातनः ॥ १,१५।२५ ॥  
त्वमात्मा सर्वभूतानां प्रधानं प्रकृतिः परा ।  
वैराग्यैश्वर्यनिरतो रागातीतो निरञ्जनः ॥ १,१५।२६ ॥  
त्वं कर्ता चैव भर्ता च निहन्ता सुरविद्विषाम् ।  
त्रातुमर्हस्यनन्तेश त्राता हि परमेश्वरः ॥ १,१५।२७ ॥  
इत्थं स विष्णुर्भगवान् ब्रह्मणा सम्प्रबोधितः ।  
प्रोवाचोन्निद्रपद्माक्षः पीतवासासुरद्विषः ॥ १,१५।२८ ॥  
किमर्थं सुमहावीर्याः सप्रजापतिकाः सुराः ।  
इमं देशमनुप्राप्ताः किं वा कार्यं करोमि वः ॥ १,१५।२९ ॥  
देवा ऊचुः  
हिरण्यकशिपुर्नाम ब्रह्मणो वरदर्पितः ।  
बाधते भगवन् दैत्यो देवान् सर्वान् सहर्षिभिः ॥ १,१५।३० ॥  
अवध्यः सर्वभूतानां त्वामृते पुरुषोत्तम ।  
हन्तुमर्हसि सर्वेषां त्वं त्रातासि जगन्मय ॥ १,१५।३१ ॥  
श्रुत्वा तद्दैवतैरुक्तं स विष्णुर्लोकभावनः ।  
वधाय दैत्यमुख्यस्य सो ऽसृजत् पुरुषं स्वयम् ॥ १,१५।३२ ॥  
मेरुपर्वतवर्ष्माणं घोररूपं भयानकम् ।  
शङ्खचक्रगदापाणिं तं प्राह गरुडध्वजः ॥ १,१५।३३ ॥  
हत्वा तं दैत्यराजं त्वं हिरण्यकशिपुं पुनः ।  
इमं देशं समागन्तुं क्षिप्रमर्हसि पौरुषात् ॥ १,१५।३४ ॥  
निशम्य वैष्णवं वाक्यं प्रणम्य पुरुषोत्तमम् ।  
महापुरुषमव्यक्तं ययौ दैत्यमहापुरम् ॥ १,१५।३५ ॥  
विमुञ्चन् भैरवं नादं शङ्खचक्रगदाधरः ।  
आरुह्य गरुडं देवो महामेरुरिवापरः ॥ १,१५।३६ ॥  
आकर्ण्य दैत्यप्रवरा महामेघरवोपमम् ।  
समाचचक्षिरे नादं तदा दैत्यपतेर्भयात् ॥ १,१५।३७ ॥  
असुरा ऊचुः  
कश्चिदागच्छति महान् पुरुषो देवचोदितः ।  
विमुञ्चन् भैरवं नादं तं जानीमो ऽमरार्दन ॥ १,१५।३८ ॥  
ततः सहासुरवरैर्हिरण्यकशिपुः स्वयम् ।  
सन्नद्धैः सायुधैः पुत्रैः प्रह्रादाद्यैस्तदा ययौ ॥ १,१५।३९ ॥  
दृष्ट्वा तं गरुडासीनं सूर्यकोटिसमप्रभम् ।  
पुरुषं पर्वताकारं नारायणमिवापरम् ॥ १,१५।४० ॥  
दुद्रुवुः केचिदन्योन्ममूचुः सम्भ्रान्तलोचनाः ।  
अयं स देवो देवानां गोप्ता नारायणो रिपुः ॥ १,१५।४१ ॥  
अस्माकमव्ययो नूनं तत्सुतो वा समागतः ।  
इत्युक्त्वा शस्त्रवर्षाणि ससृजुः पुरुषाय ते ।  
तानि चाशेषतो देवो नाशयामास लीलया ॥ १,१५।४२ ॥  
तदा हिरण्यकशिपोश्चत्वारः प्रथितौजसः ।  
पुत्रा नारायणोद्भूतं युयुधुर्मेघनिः स्वनाः ।  
प्रह्रादश्चाप्यनुह्रादः संह्रादो ह्राद एव च ॥ १,१५।४३ ॥  
प्रह्रादः प्राहिणोद् ब्राह्ममनुह्रादो ऽथ वैष्णवम् ।  
संह्रादश्चापि कौमारमाग्नेयं ह्राद एव च ॥ १,१५।४४ ॥  
तानि तं पुरुषं प्राप्य चत्वार्यस्त्राणि वैष्णवम् ।  
न शेकुर्बाधितुं विष्णुं वासुदेवं यथा तथा ॥ १,१५।४५ ॥  
अथासौ चतुरः पुत्रान् महाबाहुर्महाबलः ।  
प्रगृह्य पादेषु करैः सञ्चिक्षेप ननाद च ॥ १,१५।४६ ॥  
विमुक्तेष्वथ पुत्रेषु हिरण्यकशिपुः स्वयम् ।  
पादेन ताडयामास वेगेनोरसि तं बली ॥ १,१५।४७ ॥  
स तेन पीडितो ऽत्यर्थं गरुडेन तथाऽशुगः ।  
अदृश्यः प्रययौ तूर्णं यत्र नारायणः प्रभुः ।  
गत्वा विज्ञापयामास प्रवृत्तमखिलं तथा ॥ १,१५।४८ ॥  
सञ्चिन्त्य मनसा देवः सर्वज्ञानमयो ऽमलः ।  
नरस्यार्धतनुं कृत्वा सिंहस्यार्धतनुं तथा ॥ १,१५।४९ ॥  
नृसिंहवपुरव्यक्तो हिरण्यकशिपोः पुरे ।  
आविर्बभूव सहसा मोहयन् दैत्यपुङ्गवान् ॥ १,१५।५० ॥  
दंष्ट्राकरालो योगात्मा युगान्तदहनोपमः ।  
समारुह्यात्मनः शक्तिं सर्वसंहारकारिकाम् ।  
भाति नारायणो ऽनन्तो यथा मध्यन्दिने रविः ॥ १,१५।५१ ॥  
दृष्ट्वा नृसिंहवपुषं प्रह्रादं ज्येष्ठपुत्रकम् ।  
वधाय प्रेरयामास नरसिहस्य सो ऽसुरः ॥ १,१५।५२ ॥  
इमं नृसिंहवपुषं पूर्वस्माद् बहुशक्तिकम् ।  
सहैव त्वनुजैः सर्वैर्नाशयाशु मयेरितः ॥ १,१५।५३ ॥  
तत्सन्नियोगादसुरः प्रह्रादो विष्णुमव्ययम् ।  
युयुधे सर्वयत्नेन नरसिंहेन निर्जितः ॥ १,१५।५४ ॥  
ततः सञ्चोदितो दैत्यो हिरण्याक्षस्तदानुजः ।  
ध्यात्वा पशुपतेरस्त्रं ससर्ज च ननाद च ॥ १,१५।५५ ॥  
तस्य देवादिदेवस्य विष्णोरमिततेजसः ।  
न हानिमकरोदस्त्रं यथा देवस्य शूलिनः ॥ १,१५।५६ ॥  
दृष्ट्वा पराहतं त्वस्त्रं प्रह्रादो भाग्यगौरवात् ।  
मेने सर्वात्मकं देवं वासुदेवं सनातनम् ॥ १,१५।५७ ॥  
सन्त्यज्य सर्वशस्त्राणि सत्त्वयुक्तेन चेतसा ।  
ननाम शिरसा देवं योगिनां हृदयेशयम् ॥ १,१५।५८ ॥  
स्तुत्वा नारायणैः स्तोत्रैः ऋग्यजुः सामसम्भवैः ।  
निवार्य पितरं भ्रातृन् हिरण्याक्षं तदाब्रवीत् ॥ १,१५।५९ ॥  
अयं नारायणो ऽनन्तः शाश्वतो भगवानजः ।  
पुराणपुरुषो देवो महायोगी जगन्मयः ॥ १,१५।६० ॥  
अयं धाता विधाता च स्वयञ्ज्योतिर्निरञ्जनः ।  
प्रधानपुरुषस्तत्त्वं मूलप्रकृतिरव्ययः ॥ १,१५।६१ ॥  
ईश्वरः सर्वभूतानामन्तर्यामी गुणातिगः ।  
गच्छध्वमेनं शरणं विष्णुमव्यक्तमव्ययम् ॥ १,१५।६२ ॥  
एवमुक्ते सुदुर्बुद्धिर्हिरण्यकशिपुः स्वयम् ।  
प्रोवाच पुत्रमत्यर्थं मोहितो विष्णुमायया ॥ १,१५।६३ ॥  
अयं सर्वात्मना वध्यो नृसिंहो ऽल्पपराक्रमः ।  
समागतो ऽस्मद्भवनमिदानीं कालचोदितः ॥ १,१५।६४ ॥  
विहस्य पितरं पुत्रो वचः प्राह महामतिः ।  
मा निन्दस्वैनमीशानं भूतानामेकमव्ययम् ॥ १,१५।६५ ॥  
कथं देवो महादेवः शाश्वतः कालवर्जितः ।  
कालेन हन्यते विष्णुः कालात्मा कालरूपधृक् ॥ १,१५।६६ ॥  
ततः सुवर्णकशिपुर्दुरात्मा विधिचोदितः ।  
निवारितो ऽपि पुत्रेण युयोध हरिमव्ययम् ॥ १,१५।६७ ॥  
संरक्तनयनो ऽन्तो हिरण्यनयनाग्रजम् ।  
नखैर्विदारयामास प्रह्रादस्यैव पश्यतः ॥ १,१५।६८ ॥  
हते हिरण्यकशिपौ हिरण्याक्षो महाबलः ।  
विसृज्य पुत्रं प्रह्रादं दुद्रुवे भयविह्वलः ॥ १,१५।६९ ॥  
अनुह्रादादयः पुत्रा अन्ये च शतशो ऽसुराः ।  
नृसिंहदेहसम्भूतैः सिंहैर्नोता यमालयम् ॥ १,१५।७० ॥  
ततः संहृत्य तद्रूपं हरिर्नारायणः प्रभुः ।  
स्वमेव परमं रूपं ययौ नारायणाह्वयम् ॥ १,१५।७१ ॥  
गते नारायणे दैत्यः प्रह्रादो ऽसुरसत्तमः ।  
अभिषेकेण युक्तेन हिरण्याक्षमयोजयत् ॥ १,१५।७२ ॥  
स बाधयामास सुरान् रणे जित्वा मुनीनपि ।  
लब्ध्वान्धकं महापुत्रं तपसाराध्य शङ्करम् ॥ १,१५।७३ ॥  
देवाञ्जित्वा सदेवेन्द्रान् बध्वाच धरणीमिमाम् ।  
नीत्वा रसातलं चक्रे वन्दीमिन्दीवरप्रभाम् ॥ १,१५।७४ ॥  
ततः सब्रह्मका देवाः परिम्लानमुखश्रियः ।  
गत्वा विज्ञापयामासुर्विष्णवे हरिमन्दिरम् ॥ १,१५।७५ ॥  
स चिन्तयित्वा विश्वात्मा तद्वधोपायमव्ययः ।  
सर्वेदेवमयं शुभ्रं वाराहं वपुरादधे ॥ १,१५।७६ ॥  
गत्वा हिरण्यनयनं हत्वा तं पुरुषोत्तमः ।  
दंष्ट्रयोद्धारयामास कल्पादौ धरणीमिमाम् ॥ १,१५।७७ ॥  
त्यक्त्वा वराहसंस्थानं संस्थाप्य च सुरद्विजान्  
स्वामेव प्रकृतिं दिव्यां ययौ विष्णुः परं पदम् ॥ १,१५।७८ ॥  
तस्मिन् हते ऽमररिपौ प्रह्रादौ विष्णुतत्परः ।  
अपालयत् स्वकंराज्यं भावं त्यक्त्वा तदाऽसुरम् ॥ १,१५।७९ ॥  
इयाज विधिवद् देवान् विष्णोराराधने रतः ।  
निः सपत्नं तदा राज्यं तस्यासीद् विष्णुवैभवात् ॥ १,१५।८० ॥  
ततः कदाचिदसुरो ब्राह्मणं गृहमागतम् ।  
तापसं नार्चयामास देवानां चैव मायया ॥ १,१५।८१ ॥  
स तेन तापसो ऽत्यर्थं मोहितेनावमानितः ।  
शशापासुरराजानं क्रोधसंरक्तलोचनः ॥ १,१५।८२ ॥  
यत्तद्वलं समाश्रित्य ब्राह्मणानवमन्यसे ।  
सा भक्तिर्वैष्णवी दिव्या विनाशं ते गमिष्यति ॥ १,१५।८३ ॥  
इत्युक्त्वा प्रययौ तूर्णं प्रह्रादस्य गृहाद् द्विजः ।  
मुमोह राज्यसंसक्तः सो ऽपि शापबलात् ततः ॥ १,१५।८४ ॥  
बाधयामास विप्रेन्द्रान् न विवेद जनार्दनम् ।  
पितुर्वधमनुस्मृत्य क्रोधं चक्रे हरिं प्रति ॥ १,१५।८५ ॥  
तयोः समभवद् युद्धं सुघोरं रोमहर्षणम् ।  
नारायणस्य देवस्य प्रह्रादस्यामरद्विषः ॥ १,१५।८६ ॥  
कृत्वा तु सुमहद् युद्धं विष्णुना तेन निर्जितः ।  
पुर्वसंस्कारमाहात्म्यात् परस्मिन् पुरुषे हरौ ।  
सञ्जातं तस्य विज्ञानं शरण्यं शरणं ययौ ॥ १,१५।८७ ॥  
ततः प्रभृति दैत्येन्द्रो ह्यनन्यां भक्तिमुद्वहन् ।  
नारायणे महायोगमवाप पुरुषोत्तमे ॥ १,१५।८८ ॥  
हिरण्यकशिपोः पुत्रे योगसंसक्तचेतसि ।  
अवाप तन्महद् राज्यमन्धको ऽसुरपुङ्गवः ॥ १,१५।८९ ॥  
हिरण्यनेत्रतनयः शम्भोर्देहसमुद्भवः ।  
मन्दरस्थामुमां देवीं चकमे पर्वतात्मजाम् ॥ १,१५।९० ॥  
पुरा दारुवने पुण्ये मुनयो गृहमेधिनः ।  
ईश्वराराधनार्थाय तपश्चेरुः सहस्त्रशः ॥ १,१५।९१ ॥  
ततः कदाचिन्महति कालयोगेन दुस्तरा ।  
अनावृष्टिरतीवोग्रा ह्यासीद् भूतविनाशिनी ॥ १,१५।९२ ॥  
समेत्य सर्वे मुनयो गौतमं तपसां निधिम् ।  
अयाचन्त क्षुधाविष्टा आहारं प्राणधारणम् ॥ १,१५।९३ ॥  
स तेभ्यः प्रददावन्नं मृष्टं बहुतरं बुधः ।  
सर्वे बुबुजिरे विप्रा निर्विशङ्केन चेतसा ॥ १,१५।९४ ॥  
गते तु द्वादशे वर्षे कल्पान्त इव शङ्करी ।  
बभूव वृष्टिर्महती यथापूर्वमभूज्जगत् ॥ १,१५।९५ ॥  
ततः सर्वे मुनिवराः समामन्त्र्य परस्परम् ।  
महर्षि गौतमं प्रोचुर्गच्छाम इति वेगतः ॥ १,१५।९६ ॥  
निवारयामास च तान् कञ्चित् कालं यथासुखम् ।  
उषित्वा मद्गृहे ऽवश्यं गच्छध्वमिति पण्डिताः ॥ १,१५।९७ ॥  
ततो मायामयीं सृष्ट्वा कृशां गां सर्व एव ते ।  
समीपं प्रापयामासुगौतमस्य महात्मनः ॥ १,१५।९८ ॥  
सो ऽनुवीक्ष्य कृपाविष्टस्तस्याः संरक्षणोत्सुकः ।  
गोष्ठे तां बन्धयामास स्पृष्टमात्रा ममार सा ॥ १,१५।९९ ॥  
स शोकेनाभिसन्तप्तः कार्याकार्यं महामुनिः ।  
न पश्यति स्म सहसा तादृशं मुनयो ऽब्रुवन् ॥ १,१५।१०० ॥  
गोवध्येयं द्विजश्रेष्ठ यावत् तव शरीरगा ।  
तावत् ते ऽन्नं न भोक्तव्यं गच्छामो वयमेव हि ॥ १,१५।१०१ ॥  
तेन ते मुदिताः सन्तो देवदारुवनं शुभम् ।  
जग्मुः पापवशं नीतास्तपश्चर्तुं यथा पुरा ॥ १,१५।१०२ ॥  
स तेषां मायया जातां गोवध्यां गौतमो मुनिः ।  
केनापि हेतुना ज्ञात्वा शशापातीवकोपनः ॥ १,१५।१०३ ॥  
भविष्यन्ति त्रयीबाह्या महापातकिभिः समाः ।  
बभूवुस्ते तथा शापाज्जायमानाः पुनः पुनः ॥ १,१५।१०४ ॥  
सर्वे सम्प्राप्य देवेशं शङ्करं विष्णुमव्ययम् ।  
अस्तुवन् लौकिकैः स्तोत्रैरुच्छिष्टा इव सर्वगौ ॥ १,१५।१०५ ॥  
देवदेवौ महादेवौ भक्तानामार्तिनाशनौ ।  
कामवृत्त्या महायोगौ पापान्नस्त्रातुमर्हथः ॥ १,१५।१०६ ॥  
तदा पार्श्वस्थितं विष्णुं सम्प्रेक्ष्य वृषभध्वजः ।  
किमेतेषां भवेत् कार्यं प्राह पुण्यैषिणामिति ॥ १,१५।१०७ ॥  
ततः स भगवान् विष्णुः शरण्यो भक्तवत्सलः ।  
गोपतिं प्राह विप्रेन्द्रानालोक्य प्रणतान् हरिः ॥ १,१५।१०८ ॥  
न वेदबाह्ये पुरुषे पुण्यलेशो ऽपि शङ्कर ।  
सङ्गच्छते महादेव धर्मो वेदाद् विनिर्बभौ ॥ १,१५।१०९ ॥  
तथापि भक्तवात्सल्याद् रक्षितव्या महेश्वर ।  
अस्माभिः सर्व एवेमे गन्तारो नरकानपि ॥ १,१५।११० ॥  
तस्माद् वै वेदबाह्यानां रक्षणार्थाय पापिनाम् ।  
विमोहनाय शास्त्राणि करिष्यामो वृषध्वज ॥ १,१५।१११ ॥  
एवं सम्बोधितो रुद्रो माधवेन मुरारिणा ।  
चकार मोहशास्त्राणि केशवो ऽपि शिवेरितः ॥ १,१५।११२ ॥  
कापालं नाकुलं वामं भैरवं पूर्वपश्चिमम् ।  
पञ्चरात्रं पाशुपतं तथान्यानि सहस्त्रशः ॥ १,१५।११३ ॥  
सृष्ट्वा तानूचतुर्देवौ कुर्वाणाः शास्त्रचोदितम् ।  
पतन्तो निरये घोरे बहून् कल्पान् पुनः पुनः ॥ १,१५।११४ ॥  
जायन्तो मानुषे लोके क्षीणपापचयास्ततः ।  
ईश्वराराधनबलाद् गच्छध्वं सुकृतां गतिम् ।  
वर्तध्वं मत्प्रसादेन नान्यथा निष्कृतिर्हि वः ॥ १,१५।११५ ॥  
एवमीश्वरविष्णुभ्यां चोदितास्ते महर्षयः ।  
आदेशं प्रत्यपद्यन्त शिरसासुरविद्विषोः ॥ १,१५।११६ ॥  
चक्रुस्ते ऽन्यानि शास्त्राणि तत्र तत्र रताः पुनः ।  
शिष्यानध्यापयामासुर्दर्शयित्वा फलानि तु ॥ १,१५।११७ ॥  
मोहयन्त इमं लोकमवतीर्य महीतले ।  
चकार शङ्करो भिक्षां हितायैषां द्विजैः सह ॥ १,१५।११८ ॥  
कपालमालाभरणः प्रेतभस्मावगुण्ठितः ।  
विमोहयंल्लोकमिमं जटामण्डलमण्डितः ॥ १,१५।११९ ॥  
निक्षिप्य पार्वतीं देवीं विष्णावमिततेजसि ।  
नियोज्याङ्गभवं रुद्रं भैरवं दुष्टनिग्रहे ॥ १,१५।१२० ॥  
दत्त्वा नारायणे देवीं नन्दिनं कुलनन्दिनम् ।  
संस्थाप्य तत्र गणपान् देवानिन्द्रपुरोगमान् ॥ १,१५।१२१ ॥  
प्रस्थिते ऽथ महादेवे विष्णुर्विश्वतनुः स्वयम् ।  
स्त्रीरूपधारी नियतं सेवते स्म महेश्वरीम् ॥ १,१५।१२२ ॥  
ब्रह्मा हुताशनः शक्रो यमो ऽन्ये सुरपुङ्गवाः ।  
सिषेविरे महादेवीं स्त्रीवेशं शोभनं गताः ॥ १,१५।१२३ ॥  
नन्दीश्वरश्च भगवान् शम्भोरत्यन्तवल्लभः ।  
द्वारदेशे गणाध्यक्षो यथापूर्वमतिष्ठत ॥ १,१५।१२४ ॥  
एतस्मिन्नन्तरे दैत्यो ह्यन्धको नाम दुर्मतिः ।  
आहर्तुकामो गिरिजामाजगामाथ मन्दरम् ॥ १,१५।१२५ ॥  
सम्प्राप्तमन्धकं दृष्ट्वा शङ्करः कालभैरवः ।  
न्यषेधयदमेयात्मा कालरूपधरो हरः ॥ १,१५।१२६ ॥  
तयोः समभवद् युद्धं सुघोरं रोमहर्षणम् ।  
शूलेनोरसि तं दैत्यमाजघान वृषध्वजः ॥ १,१५।१२७ ॥  
ततः सहस्त्रशो दैत्यः ससर्जान्धकसञ्ज्ञितान् ।  
नन्दिषेणादयो दैत्यैरन्धकैरभिनिर्जिताः ॥ १,१५।१२८ ॥  
घण्टाकर्णो मेघनादश्चण्डेशश्चण्डतापनः ।  
विनायको मेघवाहः सोमनन्दी च वैद्युतः ॥ १,१५।१२९ ॥  
सर्वे ऽन्धकं दैत्यवरं सम्प्राप्यातिबलान्विताः ।  
युयुधुः शूलशक्त्यृष्टिगिरिकूटपरश्वधैः ॥ १,१५।१३० ॥  
भ्रामयित्वाथ हस्ताभ्यां गृहीतचरणद्वयाः ।  
दैत्येन्द्रेणातिबलिना क्षिप्तास्ते शतयोजनम् ॥ १,१५।१३१ ॥  
ततो ऽन्धकनिसृष्टास्ते शतशो ऽथ सहस्त्रशः ।  
कालसूर्यप्रतीकाशा भैरवं त्वभिदुद्रुवुः ॥ १,१५।१३२ ॥  
हा हेति शब्दः सुमहान् बभूवातिभयङ्करः ।  
युयोध भैरवो रुद्रः शूलमादाय भीषणम् ॥ १,१५।१३३ ॥  
दृष्ट्वान्धकानां सुबलं दुर्जयं तर्जितो हरः ।  
जगाम शरणं देवं वासुदेवमजं विभुम् ॥ १,१५।१३४ ॥  
सो ऽसृजद् भगवान् विष्णुर्देवीनां शतमुत्तमम् ।  
देवीपार्श्वस्थितो देवो विनाशायामरद्विषाम् ॥ १,१५।१३५ ॥  
तथान्धकसहस्त्रं तु देवीभिर्यमसादनम् ।  
नीतं केशवमाहात्म्याल्लीलयैव रणाजिरे ॥ १,१५।१३६ ॥  
दृष्ट्वा पराहतं सैन्यमन्धको ऽपि महासुरः ।  
पराङ्मुखोरणात् तस्मात् पलायत महाजवः ॥ १,१५।१३७ ॥  
ततः क्रीडां महादेवः कृत्वा द्वादशवार्षिकीम् ।  
हिताय लोके भक्तानामाजगामाथ मन्दरम् ॥ १,१५।१३८ ॥  
सम्प्राप्तमीश्वरं ज्ञात्वा सर्व एव गणेश्वराः ।  
समागम्योपतस्थुस्तं भानुमन्तमिव द्विजाः ॥ १,१५।१३९ ॥  
प्रविश्य भवनं पुण्यमयुक्तानां दुरासदम् ।  
ददर्श नन्दिनं देवं भैरवं केशवं शिवः ॥ १,१५।१४० ॥  
प्रणामप्रवणं देवं सो ऽनुगृह्याथ नन्दिनम् ।  
आघ्राय मूर्धनीशानः केशवं परिषस्वजे ॥ १,१५।१४१ ॥  
दृष्ट्वा देवी महादेवं प्रीतिविस्फारितेक्षणा ।  
ननाम शिरसा तस्य पादयोरीश्वरस्य सा ॥ १,१५।१४२ ॥  
निवेद्य विजयं तस्मै शङ्करायाथ शङ्करी ।  
भैरवो विष्णुमाहात्म्यं प्रणतः पार्श्वगो ऽवदत् ॥ १,१५।१४३ ॥  
श्रुत्वा तद्विजयं शम्भुर्विक्रमं केशवस्य च ।  
समास्ते भगवानीशो देव्या सह वरासने ॥ १,१५।१४४ ॥  
ततो देवगणाः सर्वे मरीचिप्रमुखा द्विजाः ।  
आजग्मुर्मन्दरं द्रुष्टं देवदेवं त्रिलोचनम् ॥ १,१५।१४५ ॥  
येन तद् विजितं पूर्वं देवीनां शतमुत्तमम् ।  
समागतं दैत्यसैन्यमीश्दर्शनवाञ्छया ॥ १,१५।१४६ ॥  
दृष्ट्वा वरासनासीनं देव्या चन्द्रविभूषणम् ।  
प्रणेमुरादराद् देव्यो गायन्ति स्मातिलालसाः ॥ १,१५।१४७ ॥  
प्रणेमुर्गिरिजां देवीं वामपार्श्वे पिनाकिनः ।  
देवासनगतं देवं नारायणमनामयम् ॥ १,१५।१४८ ॥  
दृष्ट्वा सिंहासनासीनं देव्या नारायणेन च ।  
प्रणम्य देवमीशानं पृष्टवत्यो वराङ्गनाः ॥ १,१५।१४९ ॥  
कन्या ऊचुः  
कस्त्वं विभ्राजसे कान्त्या केयं बालरविप्रभा ।  
को ऽन्वयं भ्ति वपुषा पङ्कजायतलोचनः ॥ १,१५।१५० ॥  
निशम्य तासां वचनं वृषेन्द्रवरवाहनः ।  
व्याजहार महायोगी भूताधिपतिरव्ययः ॥ १,१५।१५१ ॥  
अहं नारायणो गौरी जगन्माता सनातनी ।  
विभज्य संस्थितो देवः स्वात्मानं बहुधेश्वरः ॥ १,१५।१५२ ॥  
न मे विदुः परं तत्त्वं देवाद्या न महर्षयः ।  
एको ऽयं वेद विश्वात्मा भवानी विष्णुरेव च ॥ १,१५।१५३ ॥  
अहं हि निष्क्रियः शान्तः केवलो निष्परिग्रहः ।  
मामेव केशवं देवमाहुर्देवीमथाम्बिकाम् ॥ १,१५।१५४ ॥  
एष धाता विधाता च कारणं कार्यमेव च ।  
कर्ता कारयिता विष्णुर्भुक्तिमुक्तिफलप्रदः ॥ १,१५।१५५ ॥  
भोक्ता पुमानप्रमेयः संहर्ता कालरूपधृक् ।  
स्त्रष्टा पाता वासुदेवो विश्वात्मा विश्वतोमुखः ॥ १,१५।१५६ ॥  
कृटस्थो ह्यक्षरो व्यापी योगी नारायणः स्वयम् ।  
तारकः पुरुषो ह्यात्मा केवलं परमं पदम् ॥ १,१५।१५७ ॥  
सैषा माहेश्वरी गौरी मम शक्तिर्निरञ्जना ।  
सान्ता सत्या सदानन्दा परं पदमिति श्रुतिः ॥ १,१५।१५८ ॥  
अस्याः सर्वमिदं जातमत्रैव लयमेष्यति ।  
एषैव सर्वभूतानां गतीनामुत्तमा गतिः ॥ १,१५।१५९ ॥  
तयाहं सङ्गतो देव्या केवलो निष्कलः परः ।  
पश्याम्यशेषमेवेदं यस्तद् वेद स मुच्यते ॥ १,१५।१६० ॥  
तस्मादनादिमद्वैतं विष्णुमात्मानमीश्वरम् ।  
एकमेव विजानीध्वं ततो यास्यथ निर्वृतिम् ॥ १,१५।१६१ ॥  
मन्यन्ते विष्णुमव्यक्तमात्मानं श्रद्धयान्विताः ।  
ये भिन्नदृष्ट्यापीशानं पूजयन्तो न मे प्रियाः ॥ १,१५।१६२ ॥  
द्विषन्ति ये जगत्सूतिं मोहिता रौरवादिषु ।  
पच्यमाना न मुच्यन्ते कल्पकोटिशतैरपि ॥ १,१५।१६३ ॥  
तसमादशेषभूतानां रक्षको विष्णुरव्ययः ।  
यथावदिह विज्ञाय ध्येयः सर्वापदि प्रभुः ॥ १,१५।१६४ ॥  
श्रुत्वा भगवतो वाक्यं देव्यः सर्वगणेश्वराः ।  
नेमुर्नारायणं देवं देवीं च हिमशैलजाम् ॥ १,१५।१६५ ॥  
प्रार्थयामासुरीशाने भक्तिं भक्तजनप्रिये ।  
भवानीपादयुगले नारायणपदाम्बुजे ॥ १,१५।१६६ ॥  
ततो नारायणं देवं गणेशा मातरो ऽपि च ।  
न पश्यन्ति जगत्सूतिं तद्भुतमिवाभवत् ॥ १,१५।१६७ ॥  
तदन्तरे महादैत्यो ह्यन्धको मन्मथार्दितः ।  
मोहितो गिरिजां देवीमाहर्तुं गिरिमाययौ ॥ १,१५।१६८ ॥  
अथानन्तवपुः श्रीमान् योगी नारायणो ऽमलः ।  
तत्रैवाविरभूद् दैत्यैर्युद्धाय पुरुषोत्तमः ॥ १,१५।१६९ ॥  
कृत्वाथ पार्श्वे भगवन्तमीशो  
युद्धाय विष्णुं गणदेवमुख्यैः ।  
शिलादपुत्रेण च मातृकाभिः  
स कालरुद्रो ऽभिजगाम देवः ॥ १,१५।१७० ॥  
त्रिशूलमादाय कृशानुकल्पं  
स देवदेवः प्रययौ पुरस्तात् ।  
तमन्वयुस्ते गणराजवर्या  
जगाम देवो ऽपि सहस्त्रबाहुः ॥ १,१५।१७१ ॥  
रराज मध्ये भगवान् सुराणां  
विवाहनो वारिदवर्णवर्णः ।  
तदा सुमेरोः शिखराधिरूढ-  
स्त्रिलोकदृष्टिर्भगवानिवार्कः ॥ १,१५।१७२ ॥  
जगत्यनादिर्भगवानमेयो  
हरः सहस्त्राकृतिराविरासीत् ।  
त्रिशूलपाणिर्गगने सुघोषः  
पपात देवोपरि पुष्पवृष्टिः ॥ १,१५।१७३ ॥  
समागतं वीक्ष्य गणेशराजं  
समावृतं देवरिपुर्गणेशैः ।  
युयोध शक्रेण समातृकाभि-  
र् गणैरशेषैरमपप्रधानैः ॥ १,१५।१७४ ॥  
विजित्य सर्वानपि बाहुवीर्यात्  
स संयुगे शम्भुमनन्तधाम ।  
समाययौ यत्र स कालरुद्रो  
विमानमारुह्य विहीनसत्त्वः ॥ १,१५।१७५ ॥  
दृष्ट्वान्धकं समयान्तं भगवान् गरुडध्वजः ।  
व्याजहार महादेवं भैरवं भूतिभूषणम् ॥ १,१५।१७६ ॥  
हन्तुमर्हसि दैत्येशमन्धकं लोककण्टकम् ।  
त्वामृते भगवान् शक्तो हन्ता नान्यो ऽस्य विद्यते ॥ १,१५।१७७ ॥  
त्वं हर्ता सर्वलोकानां कालात्मा ह्यैश्वरी तनुः ।  
स्तूयते विविधैर्मन्त्रर्वेदविद्भिर्विचक्षणैः ॥ १,१५।१७८ ॥  
स वासुदेवस्य वचो निशम्य भगवान् हरः ।  
निरीक्ष्य विष्णुं हनने दैत्यन्द्रस्य मतिं दधौ ॥ १,१५।१७९ ॥  
जगाम देवतानीकं गणानां हर्षमुत्तमम् ।  
स्तुवन्ति भैरवं देवमन्तरिक्षचरा जनाः ॥ १,१५।१८० ॥  
जयानन्त महादेव कालमूर्ते सनातन ।  
त्वमग्निः सर्वभूतानामन्तश्चरसि नित्यशः ॥ १,१५।१८१ ॥  
त्वं यत्रज्ञस्त्वं वषट्कारस्त्वं धाता हरिरव्ययः ।  
त्वं ब्रह्मा त्वं महादेवस्त्वं धाम परमं पदम् ॥ १,१५।१८२ ॥  
ओङ्कारमूर्तिर्योगात्मा त्रयीनेत्रस्त्रिलोचनः ।  
महाविभूतिर्देवेशो जयाशेषजगत्पते ॥ १,१५।१८३ ॥  
ततः कालाग्निरुद्रो ऽसौ गृहीत्वान्धकमीश्वरः ।  
त्रिशूलाग्रेषु विन्यस्य प्रननर्त सतां गतिः ॥ १,१५।१८४ ॥  
दृष्ट्वान्धकं देवगणाः शूलप्रोतं पितामहः ।  
प्रणेमुरीश्वरं देवं भैरवं भवमोचकम् ॥ १,१५।१८५ ॥  
अस्तुवन् मुनयः सिद्धा जगुर्गन्धर्विकिन्नराः ।  
अन्तरिक्षे ऽप्सरः सङ्घा नृत्यन्तिस्म मनोरमाः ॥ १,१५।१८६ ॥  
संस्थापितो ऽथशूलाग्रे सो ऽन्धको दग्धकिल्बिषः ।  
उत्पन्नाखिलविज्ञानस्तुष्टाव परमेश्वरम् ॥ १,१५।१८७ ॥  
अन्धक उवाच  
नमामि मूर्ध्ना भगवन्तमेकं  
समाहिता यं विदुरीशतत्त्वम् ।  
पुरातनं पुण्यमनन्तरूपं  
कालं कविं योगवियोगहेतुम् ॥ १,१५।१८८ ॥  
दंष्ट्राकरालं दिवि नृत्यमानं  
हुताशवक्त्रं ज्वलनार्करूपम् ।  
सहस्त्रपादाक्षिशिरोभियुक्तं  
भवन्तमेकं प्रणमामि रुद्रम् ॥ १,१५।१८९ ॥  
जयादिदेवामरपूजिताङ्घ्रे  
विभागहीनामलतत्त्वरूप ।  
त्वमग्निरेको बहुधाभिपूज्यसे  
वाय्वादिभेदैरखिलात्मरूप ॥ १,१५।१९० ॥  
त्वामेकमाहुः पुरुषं पुराणम्  
आदित्यवर्णं तमसः परस्तात् ।  
त्वं पश्यसीदं परिपास्यजस्त्रं  
त्वमन्तको योगिगणाभिजुष्टः ॥ १,१५।१९१ ॥  
एको ऽन्तरात्मा बहुधा निविष्टो  
देहेषु देहादिविशेषहीनः ।  
त्वमात्मशब्दं परमात्मतत्त्वं  
भवन्तमाहुः शिवमेव केचित् ॥ १,१५।१९२ ॥  
त्वमक्षरं ब्रह्म परं पवित्र-  
मानन्दरूपं प्रणवाभिधानम् ।  
त्वमीश्वरो वेदपदेषु सिद्धः  
स्वयं प्रभो ऽशेषविशेषहीनः ॥ १,१५।१९३ ॥  
त्वमिन्द्ररूपो वरुणाग्निरूपो  
हंसः प्राणो मृत्युरन्तासि यज्ञः ।  
प्रजापतिर्भगवानेकरुद्रो  
नीलग्रीवः स्तूयसे वेदविद्भिः ॥ १,१५।१९४ ॥  
नारायणस्त्वं जगतामथादिः  
पितामहस्त्वं प्रपितामहश्च ।  
वेदान्तगुह्योपनिषत्सु गीतः  
सदाशिवस्त्वं परमेश्वरो ऽसि ॥ १,१५।१९५ ॥  
नमः परस्तात् तमसः परस्मै  
परात्मने पञ्चपदान्तराय ।  
त्रिशक्त्यतीताय निरञ्जनाय  
सहस्त्रशक्त्यासनसंस्थिताय ॥ १,१५।१९६ ॥  
त्रिमूर्तये ऽनन्दपदात्ममूर्ते  
जगन्निवासाय जगन्मयाय ।  
नमो ललाटार्पितलोचनाय  
नमो जनानां हृदि संस्थिताय ॥ १,१५।१९७ ॥  
फणीन्द्रहाराय नमो ऽस्तु तुभ्यं  
मुनीन्द्रसिद्धार्चितपादयुग्म ।  
ऐश्वर्यधर्मासनसंस्थिताय  
नमः परान्ताय भवोद्भवाय ॥ १,१५।१९८ ॥  
सहस्त्रचन्द्रार्कविलोचनाय  
नमो ऽस्तु ते सोम सुमध्यमाय ।  
नमो ऽस्तु ते देव हिरण्यबाहो  
नमो ऽम्बिकायाः पतये मृडाय ॥ १,१५।१९९ ॥  
नमो ऽतिगुह्याय गुहान्तराय  
वेदान्तविज्ञानसुनिश्चिताय ।  
त्रिकालहीनामलधामधाम्ने  
नमो महेशाय नमः शिवाय ॥ १,१५।२०० ॥  
एवं स्तुवन्तं भगवान् शूलाग्रादवरोप्य तम् ।  
तुष्टः प्रोवाच हस्ताभ्यां स्पृष्ट्वाथ परमेश्वरः ॥ १,१५।२०१ ॥  
प्रीतो ऽहं सर्वथा दैत्य स्तवेनानेन साम्प्रतम् ।  
सम्प्राप्य गाणपत्यं मे सन्निधाने वसामरः ॥ १,१५।२०२ ॥  
अरोगश्छिन्नसन्देहो देवैरपि सुपूजितः ।  
नन्दीश्वरस्यानुचरः सर्वदुः खविवर्जितः ॥ १,१५।२०३ ॥  
एवं व्याहृतमात्रे तु देवदेवेन देवताः ।  
गणेश्वरा महादेवमन्धकं देवसन्निधौ ॥ १,१५।२०४ ॥  
सहस्त्रसूर्यसङ्काशं त्रिनेत्रं चन्द्रचिह्नितम् ।  
नीलकण्ठं जटामौलिं शूलासक्तमहाकरम् ॥ १,१५।२०५ ॥  
दृष्ट्वा तं तुष्टुवुर्दैत्यमाश्चर्यं परमं गताः ।  
उवाच भगवान् विष्णुर्देवदेवं स्मयन्निव ॥ १,१५।२०६ ॥  
स्थाने तव महादेव प्रभावः पुरुषो महान् ।  
नेक्षते ऽज्ञानजान् दोषान् गृह्णाति च गुणानपि ॥ १,१५।२०७ ॥  
इतीरितो ऽथ भैरवो गणेशदेवपुङ्गवैः ।  
सकेशवः सहान्धको जगाम शङ्करान्तिकम् ॥ १,१५।२०८ ॥  
निरीक्ष्य देवमागतं सशङ्करः सहान्धकम् ।  
समाधवं समातृकं जगाम निर्वृतिं हरः ॥ १,१५।२०९ ॥  
प्रगृह्य पाणिनेश्वरो हिरण्यलोचनात्मजम् ।  
जगाम यत्र शैलजा विमानमीशवल्लभा ॥ १,१५।२१० ॥  
विलोक्य सा समागतं भवं भवार्तिहारिणम् ।  
अवाप सान्धकं सुखं प्रसादमन्धकं प्रति ॥ १,१५।२११ ॥  
अथान्धको महेश्वरीं ददर्श देवपार्श्वगाम् ।  
पपात दण्डवत्क्षितौ ननाम पादपद्मयोः ॥ १,१५।२१२ ॥  
नमामि देववल्लभामनादिमद्रिजामिमाम् ।  
यतः प्रधानपूरुषौ निहन्ति याखिलं जगत् ॥ १,१५।२१३ ॥  
विभाति या शिवासने शिवेन साकमव्यया ।  
हिरण्मये ऽतिनिर्मले नमामि तामिमामजाम् ॥ १,१५।२१४ ॥  
यदन्तराखिलं जगज्जगन्ति यान्ति सङ्क्षयम् ।  
नमामि यत्र तामुमामशेषबेदवर्जिताम् ॥ १,१५।२१५ ॥  
न जायते नहीयते न वर्धते च तामुमाम् ।  
नमामि या गुणातिगा गिरीशपुत्रिकामिमाम् ॥ १,१५।२१६ ॥  
क्षमस्व देवि शैलजे कृतं मया विमाहतः ।  
सुरासुरैर्यदर्चितं नमामि ते पदाम्बुजम् ॥ १,१५।२१७ ॥  
इत्थं भगवती गौरी भक्तिनम्रेण पार्वती ।  
संस्तुता दैत्यपतिना पुत्रत्वे जगृहे ऽन्धकम् ॥ १,१५।२१८ ॥  
ततः स मातृभिः सार्धं भैरवो रुद्रसम्भवः ।  
जगामानुज्ञया शम्भोः पातालं परमेश्वरः ॥ १,१५।२१९ ॥  
यत्र सा तामसी विष्णोर्मूर्तिः संहारकारिका ।  
समास्ते हरिरव्यक्तो नृसिंहाकृतिरीश्वरः ॥ १,१५।२२० ॥  
ततो ऽनन्ताकृतिः शम्भुः शेषेणापि सुपूजितः ।  
कालाग्निरुद्रो भगवान् युयोजात्मानमात्मनि ॥ १,१५।२२१ ॥  
युञ्जतस्तस्य देवस्य सर्वा एवाथ मातरः ।  
बुभुक्षिता महादेवं प्रणम्याहुस्त्रिशूलिनम् ॥ १,१५।२२२ ॥  
मातर ऊचुः  
बुभुक्षिता महादेव अनुज्ञा दीयतां त्वया ।  
त्रैलोक्यं भक्षयिष्यामो नान्यथा तृप्तिरस्तिनः ॥ १,१५।२२३ ॥  
एतावदुक्त्वा वचनं मातरो विष्णुसम्भवाः ।  
भक्षयाञ्चक्रिरे सर्वं त्रैलोक्यं सचराचरम् ॥ १,१५।२२४ ॥  
ततः स भैरवो देवो नृसिंहवपुषं हरिम् ।  
दध्यौ नारायणं देवं क्षणात्प्रादुरभूद्धरिः ॥ १,१५।२२५ ॥  
विज्ञापयामास च तं भक्षयन्तीह मातरः ।  
निवारयाशु त्रैलोक्यं त्वदीया भगवन्निति ॥ १,१५।२२६ ॥  
संस्मृता विष्णुना देव्यो नृसिंहवपुषा पुनः ।  
उपतस्थुर्महादेवं नरसिंहाकृतिं च तम् ॥ १,१५।२२७ ॥  
सम्प्राप्य सन्निधिं विष्णोः सर्वाः संहारकारिकाः ।  
प्रददुः शम्भवे शक्तिं भैरवायातितेजसे ॥ १,१५।२२८ ॥  
अपश्यंस्ता जगत्सूतिं नृसिंहमथ भैरवम् ।  
क्षणादेकत्वमापन्नं शेषाहिं चापि मातरः ॥ १,१५।२२९ ॥  
व्याजहार हृषीकेशो ये भक्ताः शूलपाणिनः ।  
ये च मां संस्मरन्तीह पालनीयाः प्रयत्नतः ॥ १,१५।२३० ॥  
ममैव मूर्तिरतुला सर्वसंहारकारिका ।  
महेश्वरांशसम्भूता भुक्तिमुक्तिप्रदा त्वियम् ॥ १,१५।२३१ ॥  
अनन्तो भगवान् कालो द्विधावस्था ममैव तु ।  
तामसी राजसी मूर्तिर्देवदेवश्चतुर्मुखः ॥ १,१५।२३२ ॥  
सो ऽयं देवो दुराधर्षः कालो लोकप्रकालनः ।  
भक्षयिष्यति कल्पान्ते रुद्रात्मा निखिलं जगत् ॥ १,१५।२३३ ॥  
या सा विमोहिका मूर्तिर्मम नारायणाह्वया ।  
सत्त्वोद्रिक्ताजगत् कृत्स्नं संस्थापयति नित्यदा ॥ १,१५।२३४ ॥  
स हि विष्णुः परं ब्रह्म परमात्मा परा गतिः ।  
मूलप्रकृतिरव्यक्ता सदानन्देति कथ्यते ॥ १,१५।२३५ ॥  
इत्येवं बोधिता देव्यो विष्णुना विश्वमातरः ।  
प्रपेदिरे महादेवं तमेव शरणं हरिम् ॥ १,१५।२३६ ॥  
एतद् वः कथितं सर्वं मयान्धकनिबर्हणम् ।  
माहात्म्यं देवदेवस्य भैरवस्यामितौजसः ॥ १,१५।२३७ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे पञ्चदशो ऽध्यायः

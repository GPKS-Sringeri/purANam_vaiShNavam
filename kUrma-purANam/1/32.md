+++
title = "३२"

+++

सूत उवाच  
उषित्वा तत्र भगवान् कपर्देशान्तिके पुनः ।  
द्रष्टुं ययौ मध्यमेशं बहुवर्षगणान् प्रभुः ॥ १ ॥  
तत्र मन्दाकिनीं पुण्यामृषिसङ्गनिषेविताम् ।  
नदीं विमलपानीयां दृष्ट्वा हृष्टो ऽभवन्मुनिः ॥ २ ॥  
स तामन्वीक्ष्य मुनिभिः सह द्वैपायनः प्रभुः ।  
चकार भावपूतात्मा स्नानं स्नानविधानवित् ॥ ३ ॥  
सन्तर्प्य विधिवद् देवानृषीन् पितृगणांस्तथा ।  
पूजयामास लोकादिं पुष्पैर्नानाविधैर्भवम् ॥ ४ ॥  
प्रविश्य शिष्यप्रवरैः सार्धं सत्यवतीसुतः ।  
मध्यमेश्वरमीशानमर्चयामास शूलिनम् ॥ ५ ॥  
ततः पाशुपताः शान्ता भस्मोद्धूलितविग्रहाः ।  
द्रष्टुं समागता रुद्रं मध्यमेश्वरमीश्वरम् ॥ ६ ॥  
ओङ्कारासक्तमनसो वेदाध्ययनतत्पराः ।  
जटिला मुण्डिताश्चापि शुक्लयज्ञोपवीतिनः ॥ ७ ॥  
कौपीनवसनाः केचिदपरे चाप्यवाससः ।  
ब्रह्मचर्यरताः शान्ता वेदान्तज्ञानतत्पराः ॥ ८ ॥  
दृष्ट्वा द्वैपायनं विप्राः शिष्यैः परिवृतं मुनिम् ।  
पूजयित्वा यथान्यायमिदं वचनमब्रुवन् ॥ ९ ॥  
को भवान् कुत आयातः सह शिष्यैर्महामुने ।  
प्रोचुः पैलादयः शिष्यास्तानृषीन् ब्रह्मभावितान् ॥ १० ॥  
अयं सत्यवतीसूनुः कृष्णद्वैपायनो मुनिः ।  
व्यासः स्वयं हृषीकेशो येन वेदाः पृथक् कृताः ॥ ११ ॥  
यस्य देवो महादेवः साक्षादेव पिनाकधृक् ।  
अंशांशेनाभवत् पुत्रो नाम्ना शुक इति प्रभुः ॥ १२ ॥  
यः स साक्षान्महादेवं सर्वभावेन शङ्करम् ।  
प्रपन्नः परया भक्त्या यस्य तज्ज्ञानमैश्वरम् ॥ १३ ॥  
ततः पाशुपताः सर्वे हृष्टसर्वतनूरुहाः ।  
नेमुरव्यग्रमनसः प्रोचुः सत्यवतीसुतम् ॥ १४ ॥  
भगवन् भवता ज्ञातं विज्ञानं परमेष्ठिनः ।  
प्रिसादाद् देवदेवस्य यत् तन्माहेश्वरं परम् ॥ १५ ॥  
तद्वदास्माकमव्यक्तं रहस्यं गुह्यमुत्तमम् ।  
क्षिप्रं पश्येम तं देवं श्रुत्वा भगवतो मुखात् ॥ १६ ॥  
विसर्जयित्वा ताञ्छिष्यान् सुमन्तुप्रमुखांस्ततः ।  
प्रोवाच तत्परं ज्ञानं योगिभ्यो योगवित्तमः ॥ १७ ॥  
तत्क्षणादेव विमलं सम्भूतं ज्योतिरुत्तमम् ।  
लीनास्तत्रैव ते विप्राः क्षणादन्तरधीयत ॥ १८ ॥  
ततः शिष्यान् समाहूय भगवान् ब्रह्मवित्तमः ।  
प्रोवाच मध्यमेशस्य माहात्म्यं पैलपूर्वकान् ॥ १९ ॥  
अस्मिन् स्थाने स्वयं देवो देव्या सह महेश्वरः ।  
रमते भगवान् नित्यं रुद्रैश्च परिवारितः ॥ २० ॥  
अत्र पूर्वं हृषीकेशो विश्वात्मा देवकीसुतः ।  
उवास वत्सरं कृष्णः सदा पाशुपतैर्वृतः ॥ २१ ॥  
भस्मोद्धूलितसर्वाङ्गो रुद्राध्ययनतत्परः ।  
आराधयन् हरिः शम्भुं कृत्वा पाशुपतं व्रतम् ॥ २२ ॥  
तस्य ते बहवः शिष्या ब्रह्मचर्यपरायणाः ।  
लब्ध्वा तद्वचनाज्ज्ञानं दृष्टवन्तो महेश्वरम् ॥ २३ ॥  
तस्य देवो महादेवः प्रत्यक्षं नीललोहितः ।  
ददौ कृष्णास्य भगवान वरदो वरमुत्तमम् ॥ २४ ॥  
येर्ऽचयिष्यन्ति गोविन्दं मद्भक्ता विधिपूर्वकम् ।  
तेषां तदैश्वरं ज्ञानमुत्पत्स्यति जगन्मय ॥ २५ ॥  
नमस्योर्ऽचयितव्यश्च ध्यातव्यो मत्परैर्जनैः ।  
भविष्यसि न सन्देहो मत्प्रसादाद् द्विजातिभिः ॥ २६ ॥  
ये ऽत्र द्रक्ष्यन्ति देवेशं स्नात्वा रुद्रं पिनाकिनम् ।  
ब्रह्महत्यादिकं पापं तेषामाशु विनश्यति ॥ २७ ॥  
प्राणांस्त्यजन्ति ये मर्त्याः पापकर्मरता अपि ।  
ते यान्ति तत् परं स्थानं नात्र कार्या विचारणा ॥ २८ ॥  
धन्यास्तु खलु ते विप्रा मन्दाकिन्यां कृतोदकाः ।  
अर्चयन्ति महादेवं मध्यमेश्वरमीश्वरम् ॥ २९ ॥  
स्नानं दानं तपः श्राद्धं पिण्डनिर्वपणं त्विह ।  
एकैकशः कृतं विप्राः पुनात्यासप्तमं कुलम् ॥ ३० ॥  
सन्निहत्यामुपस्पृश्य राहुग्रस्ते दिवाकरे ।  
यत् फलं लभते मर्त्यस्तस्माद् दशगुणं त्विह ॥ ३१ ॥  
एवमुक्त्वा महायोगी मध्यमेशान्ति के प्रभुः ।  
उवास सुचिरं कालं पूजयन् वै महेश्वरम् ॥ ३२ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे द्वात्रिंशो ऽध्यायः

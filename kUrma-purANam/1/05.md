+++
title = "०५"

+++

श्रीकूर्म उवाच  
स्वयम्भुवो विवृत्तस्य कालसङ्ख्या द्विजोत्तमाः ।  
न शक्यते समाख्यातुं बहुवर्षैरपि स्वयम् ॥ १ ॥  
कालसङ्ख्या समासेन परार्धद्वयकल्पिता ।  
स एव स्यात् परः कालः तदन्ते प्रतिसृज्यते ॥ २ ॥  
निजेन तस्य मानेन आयुर्वर्षशतं स्मृतम् ।  
तत् पराख्यं तदर्धं च परार्धमभिदीयते ॥ ३ ॥  
काष्ठा पञ्चदश ख्याता निमेषा द्विजसत्तमाः ।  
काष्ठास्त्रिंशत् कला त्रिंशत् कला मौहूर्तिकी गतिः ॥ ४ ॥  
तावत्सङ्ख्यैरहोरात्रं मुहूर्तैर्मानुषं स्मृतम् ।  
अहोरात्राणि तावन्ति मासः पक्षद्वयात्मकः ॥ ५ ॥  
तैः षड्भिरयनं वर्षं द्वे ऽयने दक्षिणोत्तरे ।  
अयनं दक्षिणं रात्रिर्देवानामुत्तरं दिनम् ॥ ६ ॥  
दिव्यैर्वर्षसहस्त्रैस्तु कृतत्रेतादिसञ्ज्ञितम् ।  
चतुर्युगं द्वादशभिः तद्विभागं निबोधत ॥ ७ ॥  
चत्वार्याहुः सहस्त्राणि वर्षाणां तत्कृतं युगम् ।  
तस्य तावच्छती सन्ध्या सन्ध्यांशश्च कृतस्य तु ॥ ८ ॥  
त्रिशती द्विशती सन्ध्या तथा चैकशती क्रमात् ।  
अंशकं षट्शतं तस्मात् कृसन्ध्यांशकं विना ॥ ९ ॥  
त्रिद्व्येकसाहस्त्रमतो विना सन्ध्यांशकेन तु ।  
त्रेताद्वापरतिष्याणां कालज्ञाने प्रकीर्तितम् ॥ १० ॥  
एतद् द्वादशसाहस्त्रं साधिकं परिकल्पितम् ।  
तदेकसप्ततिगुणं मनोरन्तरमुच्यते ॥ ११ ॥  
ब्रह्मणो दिवसे विप्रा मनवः स्युश्चतुर्दश ।  
स्वायम्भुवादयः सर्वे ततः सावर्णिकादयः ॥ १२ ॥  
तैरियं पृथिवी सर्वा सप्तद्वीपा सपर्वता ।  
पूर्णं युगसहस्त्रं वै परिपाल्या नरेश्वरैः ॥ १३ ॥  
मन्वन्तरेण चैकेन सर्वाण्येवान्तराणि वै ।  
व्याख्यातानि न सन्देहः कल्पं कल्पेन चैव हि ॥ १४ ॥  
ब्राह्ममेकमहः कल्पस्तावती रात्रिरिष्यते ।  
चतुर्युगसहस्त्रं तु कल्पमाहुर्मनीषिणः ॥ १५ ॥  
त्रीणि कल्पशतानि स्युः तथा षष्टिर्द्विजोत्तमाः ।  
ब्रह्मणः कथितं वर्षं पराख्यं तच्छतं विदुः ॥ १६ ॥  
तस्यान्ते सर्वतत्त्वानां स्वहेतौ प्रकृतौ लयः ।  
तेनायं प्रोच्यते सद्भिः प्राकृतः प्रतिसञ्चरः ॥ १७ ॥  
ब्रह्मनारायणेशानां त्रयाणां प्रकृतौ लयः ।  
प्रोच्यते कालयोगेन पुनरेव च सम्भवः ॥ १८ ॥  
एवं ब्रह्मा च भूतानि वासुदेवो ऽपि शङ्करः ।  
कालेनैव तु सृज्यन्ते स एव ग्रसते पुनः ॥ १९ ॥  
अनादिरेष भगवान् कालो ऽनन्तो ऽजरो ऽमरः ।  
सर्वगत्वात् स्वतन्त्रत्वात् सर्वात्मासौ महेश्वरः ॥ २० ॥  
ब्रह्माणो बहवो रुद्रा ह्यन्ये नारायणादयः ।  
एको हि भगवानीशः कालः कविरिति श्रुति ॥ २१ ॥  
एकमत्र व्यतीतं तु परार्धं ब्रह्मणो द्विजाः ।  
साम्प्रतं वर्तते तद्वत् तस्य कल्पो ऽयमष्टमः ॥ २२ ॥  
यो ऽतीतः सप्तमः कल्पः पाद्म इत्युच्यते बुधैः ।  
वाराहो वर्तते कल्पः तस्य वक्ष्यामि विस्तरम् ॥ २३ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे पञ्चमो ऽध्यायः

+++
title = "०४"

+++

सूत उवाच  
श्रुत्वाऽश्रमविधिं कृत्सनमृषयो हृष्टमानसाः ।  
नमस्कृत्य हृषीकेशं पुनर्वचनमब्रुवन् ॥ १,४।१ ॥  
मुनय ऊचुः  
भाषितं भवता सर्वं चातुराश्रम्यमुत्तमम् ।  
इदानीं श्रोतुमिच्छामो यथा सम्भवते जगत् ॥ १,४।२ ॥  
कुतः सर्वमिदं जातं कस्मिंश्च लयमेष्यति ।  
नियन्ता कश्च सर्वेषां वदस्व पुरुषोत्तम ॥ १,४।३ ॥  
श्रुत्वा नारायणो वाक्यमृषीणां कूर्मरूपधृक् ।  
प्राह गम्भीरया वाचा भूतानां प्रभवाप्ययौ ॥ १,४।४ ॥  
श्रीकूर्म उवाच  
महेश्वरः परो ऽव्यक्तश्चतुर्व्यूहः सनातनः ।  
अनन्तश्चाप्रमेयश्च नियन्ता विश्वतोमुखः ॥ १,४।५ ॥  
अव्यक्तं कारणं यत्तन्नित्यं सदसदात्मकम् ।  
प्रधानं प्रकृतिश्चेति यदाहुस्तत्त्वचिन्तकाः ॥ १,४।६ ॥  
गन्धवर्णरसैर्हेनं शब्दस्पर्शविवर्जितम् ।  
अजरं ध्रुवमक्षय्यं नित्यं स्वात्मन्यवस्थितम् ॥ १,४।७ ॥  
जगद्योनिर्महाभूतं परं ब्रह्म सनातनम् ।  
विग्रहः सर्वभूतानामात्मनाधिष्ठितं महत् ॥ १,४।८ ॥  
अनाद्यन्तमजं सूक्ष्मं त्रिगुणं प्रभवाप्ययम् ।  
असाम्प्रतमविज्ञेयं ब्रह्माग्रे समवर्तत ॥ १,४।९ ॥  
गुणसाम्ये तदा तस्मिन् पुरुषे चात्मनि स्थिते ।  
प्राकृतः प्रलयो ज्ञेयो यावद् विश्वसमुद्भवः ॥ १,४।१० ॥  
ब्राह्मी रात्रिरियं प्रोक्ता अहः सृष्टिरुदाहृता ।  
अहर्न विद्यते तस्य न रात्रिर्ह्युपचारतः ॥ १,४।११ ॥  
निशान्ते प्रतिबुद्धो ऽसौ जगदादिरनादिमान् ।  
सर्वभूतमयो ऽव्यक्तो ह्यन्तर्यामीश्वरः परः ॥ १,४।१२ ॥  
प्रकृतिं पुरुषं चैव प्रविश्याशु महेश्वरः ।  
क्षोभयामास योगेन परेण परमेश्वरः ॥ १,४।१३ ॥  
यथा मदो नरस्त्रीणां यथा वा माधवो ऽनिलः ।  
अनुप्रविष्टः क्षोभाय तथासौ योगमूर्तिमान् ॥ १,४।१४ ॥  
स एव क्षोभको विप्राः क्षोभ्यश्च परमेश्वरः ।  
स सङ्कोचविकासाभ्यां प्रधानत्वे ऽपि च स्थितः ॥ १,४।१५ ॥  
प्रधानात् क्षोभ्यमाणाच्च तथा पुंसः पुरातनात् ।  
प्रादुरासीन्महद् बीजं प्रधानपुरुषात्मकम् ॥ १,४।१६ ॥  
महानात्मा मतिर्ब्रह्मा प्रबुद्धिः ख्यातिरीश्वरः ।  
प्रज्ञाधृतिः स्मृतिः संविदेतस्मादिति तत् स्मृतम् ॥ १,४।१७ ॥  
वैकारिकस्तैजसश्च भूतादिश्चैव तामसः ।  
त्रिविधो ऽयमहङ्कारो महतः सम्बभूव ह ॥ १,४।१८ ॥  
अहङ्कारो ऽबिमानश्च कर्ता मन्ता च स स्मृतः ।  
आत्मा च पुद्गलो जीवो यतः सर्वाः प्रवृत्तयः ॥ १,४।१९ ॥  
पञ्चभूतान्यहङ्कारात् तन्मात्राणि च जज्ञिरे ।  
इन्द्रियाणि तथा देवाः सर्वं तस्यात्मजं जगत् ॥ १,४।२० ॥  
मनस्त्वव्यक्तजं प्रोक्तं विकारः प्रथमः स्मृतः ।  
येनासौ जायते कर्ता भूतादींश्चानुपश्यति ॥ १,४।२१ ॥  
वैकारिकादहङ्कारात् सर्गो वैकारिको ऽभवत् ।  
तैजसानीन्द्रियाणि स्युर्देवा वैकारिका दश ॥ १,४।२२ ॥  
एकादशं मनस्तत्र स्वगुणेनोभयात्मकम् ।  
भूततन्मात्रसर्गो ऽयं भूतादेरभवन् प्रजाः ॥ १,४।२३ ॥  
भूतादिस्तु विकुर्वाणः शब्दमात्रं ससर्ज ह ।  
आकाशं शुषिरं तस्मादुत्पन्नं शब्दलक्षणम् ॥ १,४।२४ ॥  
आकाशस्तु विकुर्वाणः स्पर्शमात्रं ससर्ज ह ।  
वायुरुत्पद्यते तस्मात् तस्य स्पर्शो गुणो मतः ॥ १,४।२५ ॥  
वायुश्चापि विकुर्वाणो रूपमात्रं ससर्ज ह ।  
ज्योतिरुत्पद्यते वायोस्तद्रूपगुणमुच्यते ॥ १,४।२६ ॥  
ज्योतिश्चापि विकुर्वाणं रसमात्रं ससर्ज ह ।  
सम्भवन्ति ततो ऽम्भांसि रसाधाराणि तानि तु ॥ १,४।२७ ॥  
आपश्चापि विकुर्वन्त्यो गन्धमात्रं ससर्जिरे ।  
सङ्घातो जायते तस्मात् तस्य गन्धो गुणो मतः ॥ १,४।२८ ॥  
आकाशं शब्दमात्रं यत् स्पर्शमात्रं समावृणोत् ।  
द्विगुणस्तु ततो वायुः शब्दस्पर्शात्मको ऽभवत् ॥ १,४।२९ ॥  
रूपं तथैवाविशतः शब्दस्पर्शौ गुणावुभौ ।  
त्रिगुणः स्यात् ततो वह्निः स शब्दस्पर्शरूपवान् ॥ १,४।३० ॥  
शब्द स्पर्शश्च रूपं च रसमात्रं समाविशन् ।  
तस्माच्चतुर्गुणा आपो विज्ञेयास्तु रसात्मिकाः ॥ १,४।३१ ॥  
शब्दः स्पर्शश्च रूपं च रसो गन्धं समाविशन् ।  
तसमात् पञ्चगुणा भूमिः स्थूला भूतेषु शब्द्यते ॥ १,४।३२ ॥  
शान्ता घोराश्च मूढाश्च विशेषास्तेन ते स्मृताः ।  
परस्परानुप्रवेशाद् धारयन्ति परस्परम् ॥ १,४।३३ ॥  
एते सप्त महात्मानो ह्यन्योन्यस्य समाश्रयात् ।  
नाशक्नुवन् प्रजाः स्त्रष्टुमसमागम्य कृत्स्नशः ॥ १,४।३४ ॥  
पुरुषाधिष्ठितात्वाच्च अव्यक्तानुग्रहेण च ।  
महादादयो विशेषान्ता ह्मण्डमुत्पादयन्ति ते ॥ १,४।३५ ॥  
एककालसमुत्पन्नं जलबुद्बुदवच्च तत् ।  
विशेषेभ्यो ऽण्डमभवद् बृहत् तदुदकेशयम् ॥ १,४।३६ ॥  
तस्मिन् कार्यस्य करणं संसिद्धिः परमेष्ठिनः ।  
प्राकृते ऽण्डे विवृत्तः स क्षेत्रज्ञो ब्रह्मसञ्ज्ञितः ॥ १,४।३७ ॥  
स वै शरीरी प्रथमः स वै पुरुष उच्यते ।  
आदिकर्ता स भूतानां ब्रह्माग्रे समवर्तत ॥ १,४।३८ ॥  
यमाहुः पुरुषं हंसं प्रधानात् परतः स्थितम् ।  
हिरण्यगर्भं कपिलं छन्दोमूर्ति सनातनम् ॥ १,४।३९ ॥  
मेरुरुल्बमभूत् तस्य जरायुश्चापि पर्वताः ।  
गर्भोदकं समुद्राश्च तस्यासन् परमात्मनः ॥ १,४।४० ॥  
तस्मिन्नण्डे ऽभवद् विश्वं सदेवासुरमानुषम् ।  
चन्द्रादित्यौ सनक्षत्रौ सग्रहौ सह वायुना ॥ १,४।४१ ॥  
अद्भिर्दशगुणाभिश्च बाह्यतो ऽण्डं समावृतम् ।  
आपो दशगुणेनैव तेजसा बाह्यतो वृताः ॥ १,४।४२ ॥  
तेजो दशगुणेनैव बाह्यतो वायुनावृतम् ।  
आकाशेनावृतो वायुः खं तु भूतादिनावृतम् ॥ १,४।४३ ॥  
भूतादिर्महता तद्वदव्यक्तेनावृतो महान् ।  
एते लोका महात्मनः सर्वतत्त्वाभिमानिनः ॥ १,४।४४ ॥  
वसन्ति तत्र पुरुषास्तदात्मानो व्यवस्थिताः ।  
ईश्वरा योगधर्माणो ये चान्ये तत्त्वचिन्तकाः ॥ १,४।४५ ॥  
सर्वज्ञाः शान्तरजसो नित्यं मुदितमानसाः ।  
एतैरावरणैरण्डं सप्तभिः प्राकृतैर्वृतम् ॥ १,४।४६ ॥  
एतावच्छक्यते वक्तुं मायैषा गहना द्विजाः ।  
एतत् प्राधानिकं कार्यं यन्मया बीजमीरितम् ।  
प्रजापतेः परा मूर्तिरितीयं वैदिकी श्रुतिः ॥ १,४।४७ ॥  
ब्रह्माण्डमेतत् सकलं सप्तलोकतलान्वितम् ।  
द्वितीयं तस्य देवस्य शरीरं परमेष्ठिनः ॥ १,४।४८ ॥  
हिरण्यगर्भो भगवान् ब्रह्मा वै कनकाण्डजः ।  
तृतीयं भगवद्रूपं प्राहुर्वेदार्थवेदिनः ॥ १,४।४९ ॥  
रजोगुणमयं चान्यद् रूपं तस्यैव धीमतः ।  
चतुर्मुखः स भगवान् जगत्सृष्टौ प्रवर्तते ॥ १,४।५० ॥  
सृष्टं च पाति सकलं विश्वात्मा विश्वतोमुखः ।  
सत्त्वं गुणमुपाश्रित्य विष्णुर्विश्वेश्वरः स्वयम् ॥ १,४।५१ ॥  
अन्तकाले स्वयं देवः सर्वात्मा परमेश्वरः ।  
तमोगुणं समाश्रित्य रुद्रः संहरते जगत् ॥ १,४।५२ ॥  
एको ऽपि सन्महादेवस्त्रिधासौ समवस्थितः ।  
सर्गरक्षालयगुणैर्निर्गुणो ऽपि निरञ्जनः ।  
एकधा स द्विधा चैव त्रिधा च बहुधा पुनः ॥ १,४।५३ ॥  
योगेश्वरः शरीराणि करोति विकरोति च ।  
नानाकृतिक्रियारूपनामवन्ति स्वलीलया ॥ १,४।५४ ॥  
हिताय चैव भक्तानां स एव ग्रसते पुनः ।  
त्रिधा विभज्य चात्मानं त्रैकाल्ये सम्प्रवर्तते ।  
सृजते ग्रसते चैव वीक्षते च विशेषतः ॥ १,४।५५ ॥  
यस्मात् सृष्ट्वानुगृह्णाति ग्रसते च पुनः प्रजाः ।  
गुणात्मकत्वात् त्रैकाल्ये तस्मादेकः स उच्यते ॥ १,४।५६ ॥  
अग्रे हिरण्यगर्भः स प्रादुर्भूतः सनातनः ।  
आदित्वादादिदेवो ऽसौ अजातत्वादजः स्मृतः ॥ १,४।५७ ॥  
पातियस्मात् प्रजाः सर्वाः प्रजापतिरिति स्मृतः ।  
देवेषु च महादेवो माहदेव इति स्मृतः ॥ १,४।५८ ॥  
बृहत्त्वाच्च स्मृतो ब्रह्मा परत्वात् परमेश्वरः ।  
वशित्वादप्यवश्यत्वादीश्वरः परिभाषितः ॥ १,४।५९ ॥  
ऋषिः सर्वत्रगत्वेन हरिः सर्वहरो यतः ।  
अनुत्पादाच्च पूर्वत्वात् स्वयम्भूरिति स स्मृतः ॥ १,४।६० ॥  
नराणामयनो यस्मात् तेन नारायणः स्मृतः ।  
हरः संसारहरणाद् विभुत्वाद् विष्णुरुच्यते ॥ १,४।६१ ॥  
भगवान् सर्वविज्ञानादवनादोमिति स्मृतः ।  
सर्वज्ञः सर्वविज्ञानात् सर्वः सर्वमयो यतः ॥ १,४।६२ ॥  
शिवः स निर्मलो यस्माद् विभुः सर्वगतो यतः ।  
तारणात् सर्वदुः खानां तारकः परिगीयते ॥ १,४।६३ ॥  
बहुनात्र किमुक्तेन सर्वं ब्रह्ममयं जगत् ।  
अनेकभेदभिन्नस्तु क्रीडते परमेश्वरः ॥ १,४।६४ ॥  
इत्येष प्राकृतः सर्गः सङ्क्षेपात् कथितो मया ।  
अबुद्धिपूर्वको विप्रा ब्राह्मीं सृष्टिं निबोधत ॥ १,४।६५ ॥  
    
इति श्रीकूर्मपुराणे षट्साहस्त्र्यां संहितायां पूर्वंविभागे चतुर्थो ऽध्यायः

+++
title = "३८"

+++

श्रीकूर्म उवाच  
एवमुक्तास्तु मुनयो नैमिषीया महामतिम् ।  
पप्रच्छुरुत्तरं सूतं पृथिव्यादिविनिर्णयम् ॥ १,३८।१ ॥  
ऋषय ऊचुः  
कथितो भवता सूत सर्गः स्वयम्भुवः शुभः ।  
इदानीं श्रोतुमिच्छामस्त्रिलोकस्यास्य मण्डलम् ॥ १,३८।२ ॥  
यावन्तः सागरा द्वीपास्तथा वर्षाणि पर्वताः ।  
वनानि सरितः सूर्यग्रहाणां स्थितिरेव च ॥ १,३८।३ ॥  
यदाधारमिदं कृत्स्नं येषां पृथ्वी पुरा त्वियम् ।  
नृपाणां तत्समासेन सूत वक्तुमिहार्हसि ॥ १,३८।४ ॥  
सूत उवाच  
वक्ष्ये देवादिदेवाय विष्णवे प्रभविष्णवे ।  
नमस्कृत्वाप्रमेयाय यदुक्तं तेन धीमता ॥ १,३८।५ ॥  
स्वायम्भुवस्य तु मनोः प्रागुक्तो यः प्रियव्रतः ।  
पुत्रस्तस्याभवन् पुत्राः प्रजापतिसमा दश ॥ १,३८।६ ॥  
अग्नीध्रश्चाग्निबाहुश्च वपुष्मान् द्युतिमांस्तथा ।  
मेधा मेधातिथिर्हव्यः सवनः पुत्र एव च ॥ १,३८।७ ॥  
ज्योतिष्मान् दशमस्तेषां महाबलपराक्रमः ।  
धार्मिको दाननिरतः सर्वभूतानुकम्पकः ॥ १,३८।८ ॥  
मेधाग्निबाहुपुत्रास्तु त्रयो योगपरायणाः ।  
जातिस्मरा महाभागा न राज्ये दधिरे मतिम् ॥ १,३८।९ ॥  
प्रियव्रतो ऽभ्यषिञ्चद् वै सप्तद्वीपेषु सप्त तान् ।  
जम्बुद्वीपेश्वरं पुत्रमग्नीध्रमकरोन्नृपः ॥ १,३८।१० ॥  
प्लक्ष्द्वीपेश्वरश्चैव तेन मेधातिथिः कृतः ।  
शाल्मलेशं वपुष्मन्तं नरेन्द्रमभिषिक्तवान् ॥ १,३८।११ ॥  
ज्योतिष्मन्तं कुशद्वीपे राजानं कृतवान् प्रभुः ।  
द्युतिमन्तं च राजानं क्रौञ्चद्वीपे समादिशत् ॥ १,३८।१२ ॥  
शाकद्वीपेश्वरं चापि हव्यं चक्रे प्रियव्रतः ।  
पुष्कराधिपतिं चक्रे सवनं च प्रजापतिः ॥ १,३८।१३ ॥  
पुष्करे सवनस्यापि महावीतः सुतो ऽभवत् ।  
धातिकिश्चैव द्वावेतौ पुत्रौ पुत्रवतां वरौ ॥ १,३८।१४ ॥  
महावीतं स्मृतं वर्षं तस्य नाम्ना महात्मनः ।  
नाम्ना तु धातकेश्चापि धातकीखण्डमुच्यते ॥ १,३८।१५ ॥  
शाकद्वीपेश्वरस्याथ हव्यस्याप्यभवन् सुताः ।  
जलदश्च कुमारश्च सुकुमारो मणीचकः ।  
कुसुमोत्तरो ऽथ मोदाकिः सप्तमः स्यान्महाद्रुमः ॥ १,३८।१६ ॥  
जलदं जलदस्याथ वर्षं प्रथममुच्यते ।  
कुमारस्य तु कौमारं तृतीयं सुकुमारकम् ॥ १,३८।१७ ॥  
मणीचकं चतुर्थं तु पञ्चमं कुसुमोत्तरम् ।  
मोदाकं षष्ठमित्युक्तं सप्तमं तु महाद्रुमम् ॥ १,३८।१८ ॥  
क्रौञ्चद्वीपेश्वरस्यापि सुता द्युतिमतो ऽभवन् ।  
कुशलः प्रथमस्तेषां द्वितीयस्तु मनोहरः ॥ १,३८।१९ ॥  
उष्णस्तृतीयः सम्प्रोक्तश्चतुर्थः प्रवरः स्मृतः ।  
अन्धकारो मुनिश्चैव दुन्दुभिश्चैव सप्तमः ।  
तेषां स्वनामभिर्देशाः क्रौञ्चद्वीपाश्रयाः शुभाः ॥ १,३८।२० ॥  
ज्योतिष्मतः कुशद्वीपे सप्तैवासन् महौजसः ।  
उद्भेदो वेणुमांश्चैवाश्वरथो लम्बनो धृतिः ।  
षष्ठः प्रभाकारश्चापि सप्तमः कपिलः स्मृतः ॥ १,३८।२१ ॥  
स्वनामचिह्नितान् यत्र तथा वर्षाणि सुव्रताः ।  
ज्ञेयानि सप्त तान्येषु द्वीपेष्वेवं न यो मतः ॥ १,३८।२२ ॥  
शाल्मलद्वीपनाथस्य सुताश्चासन् वपुष्मतः ।  
श्वेतश्च हरितश्चैव जीमूतो रोहितस्तथा ।  
वैद्युतौ मानसश्चैव सप्तमः सुप्रभो मतः ॥ १,३८।२३ ॥  
प्लक्षद्वीपेश्वरस्यापि सप्त मेधातिथेः सुताः ।  
ज्येष्ठः शान्तभयस्तेषां शिशिरश्च सुखोदयः ।  
आनन्दश्च शिवश्चैव क्षेमकश्च ध्रुवस्तथा ॥ १,३८।२४ ॥  
प्लक्षद्वीपादिषु ज्ञेयः शाकद्वीपान्तिकेषु वै ।  
वर्णाश्रमविभागेन स्वधर्मो मुक्तये द्विजाः ॥ १,३८।२५ ॥  
जम्बुद्वीपेश्वरस्यापि पुत्रास्त्वासन् महाबलाः ।  
अग्नीध्रस्य द्विजश्रेष्ठास्तन्नामानि निबोधत ॥ १,३८।२६ ॥  
नाभिः किम्पुरुषश्चैव तथा हरिरिलावृतः ।  
रम्यो हिरण्वांश्च कुरुर्भद्राश्वः केतुमाहलकः ॥ १,३८।२७ ॥  
जम्बुद्वीपेश्वरो राजा स चाग्नीध्रो महामतिः ।  
विभज्य नवधा तेभ्यो यथान्यायं ददौ पुनः ॥ १,३८।२८ ॥  
नाभेस्तु दक्षिणं वर्षं हिमाह्वं प्रददौ पुनः ।  
हेमकूटं ततो वर्षं ददौ किम्पुरुषाय तु ॥ १,३८।२९ ॥  
तृतीयं नैषधं वर्षं हरये दत्तवान् पिता ।  
इलावृताय प्रददौ मेरुमध्यमिलावृतम् ॥ १,३८।३० ॥  
नीलाचलाश्रितं वर्षं रम्याय प्रददौ पिता ।  
श्वेतं यदुत्तरं वर्षं पित्रा दत्तं हिरण्वते ॥ १,३८।३१ ॥  
यदुत्तरं शृङ्गवतो वर्षं तत् कुरुवे ददौ ।  
मेरोः पूर्वेण यद् वर्षं भद्राश्वाय न्यवेदयत् ।  
गन्धमादनवर्षं तु केतुमालाय दत्तवान् ॥ १,३८।३२ ॥  
वर्षेष्वेतेषु तान् पुत्रानभिषिच्य नराधिपः ।  
संसारकष्टतां ज्ञात्वा तपस्तेपे वनं गतः ॥ १,३८।३३ ॥  
हिमाह्वयं तु यस्यैतन्नाभेरासीन्महात्मनः ।  
तस्यर्षभो ऽभवत् पुत्रो मरुदेव्यां महाद्युतिः ॥ १,३८।३४ ॥  
ऋषभाद् भरतो जज्ञे वीरः पुत्रशताग्रजः ।  
सो ऽभिषिच्यर्षभः पुत्रं भरतं पृथिवीपतिः ।  
वानप्रस्थाश्रमं गत्वा तपस्तेपे यथाविधि ॥ १,३८।३५ ॥  
तपसा कर्षितो ऽत्यर्थं कृशो धमनिसन्ततः ।  
ज्ञानयोगरतो भूत्वा महापाशुपतो ऽभवत् ॥ १,३८।३६ ॥  
सुमतिर्भरतस्याभूत् पुत्रः परमधार्मिकः ।  
सुमतेस्तैजसस्तस्मादिन्द्रिद्युम्नो व्यजायत ॥ १,३८।३७ ॥  
परमेष्ठी सुतस्तस्मात् प्रतीहारस्तदन्वयः ।  
प्रतिहर्तेति विख्यात उत्पन्नस्तस्य चात्मजः ॥ १,३८।३८ ॥  
भवस्तस्मादथोद्गीथः प्रस्तावस्तत्सुतो ऽभवत् ।  
पृथुस्ततस्ततो रक्तो रक्तस्यापि गयः सुतः ॥ १,३८।३९ ॥  
नरो गयस्य तनयस्तस्य पुत्रो विराडभूत् ।  
तस्य पुत्रो महावीर्यो धीमांस्तस्मादजायत ॥ १,३८।४० ॥  
महान्तो ऽपि ततश्चाभूद् भौवनस्तत्सुतो ऽभवत् ।  
त्वष्टा त्वष्टुश्च विरजो रजस्तस्याप्यभूत् सुतः ॥ १,३८।४१ ॥  
शतजिद् रजसस्तस्य जज्ञे पुत्रशतं द्विजाः ।  
तेषां प्रधानो बलवान् विश्वज्योतिरिति स्मृतः ॥ १,३८।४२ ॥  
आराध्य देवं ब्रह्माणं क्षेमकं नाम पार्थिवम् ।  
असूत पुत्रं धर्मज्ञं महाबाहुमरिन्दमम् ॥ १,३८।४३ ॥  
एते पुरस्ताद् राजानो महासत्त्वा महौजसः ।  
एषां वंशप्रसूतैश्च भुक्तेयं पृथिवी पुरा ॥ १,३८।४४ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे अष्टात्रिंशो ऽध्यायः

+++
title = "४३"

+++

सूत उवाच  
एतद् ब्रह्माण्डमाख्यातं चतुर्दशविधं महत् ।  
अतः परं प्रवक्ष्यामि भूर्लोकस्यास्य निर्णयम् ॥ १,४३।१ ॥  
जम्बुद्वीपः प्रधानो ऽयं प्लक्षः शाल्मल एव च ।  
कुशः क्रौञ्चश्च शाकश्च पुष्करश्चैव सप्तमः ॥ १,४३।२ ॥  
एते सप्त महाद्वीपाः समुद्रैः सप्तभिर्वृताः ।  
द्वीपाद् द्वीपो महानुक्तः सागरादपि सागरः ॥ १,४३।३ ॥  
क्षारोदेक्षुरसोदश्च सुरोदश्च घृतोदकः ।  
दध्योदः क्षीरसलिलः स्वादूदश्चेति सागराः ॥ १,४३।४ ॥  
पञ्चाशत्कोटिविस्तीर्णा ससमुद्रा धरा स्मृता ।  
द्वीपैश्च सप्तभिर्युक्ता योजनानां समासतः ॥ १,४३।५ ॥  
जम्बूद्वीपः समस्तानां द्वीपानां मध्यतः शुभः ।  
तस्य मध्ये महामेरुर्विश्रुतः कनकप्रभः ॥ १,४३।६ ॥  
चतुरशीतिसाहस्त्रो योजनैस्तस्य चोच्छ्रयः ।  
प्रविष्टः षोडशाधस्ताद्द्वात्रिंशन्मूर्ध्नि विस्तृतः ॥ १,४३।७ ॥  
मूले षोडशसाहस्त्रो विस्तारस्तस्य सर्वतः ।  
भूपद्मास्यास्य शैलो ऽसौ कर्णिकात्वेन संस्थितः ॥ १,४३।८ ॥  
हिमवान् हेमकूटश्च निषधश्चास्य दक्षिणे ।  
नीलः श्वेतश्च शृङ्गी च उत्तरे वर्षपर्वताः ॥ १,४३।९ ॥  
लक्षप्रमाणौ द्वौ मध्ये दशहीनास्तथा परे ।  
सहस्त्रद्वितयोच्छ्रायास्तावद्विस्तारिणश्च ते ॥ १,४३।१० ॥  
भारतं दक्षिणं वर्षं ततः किम्पुरुषं स्मृतम् ।  
हरिवर्षं तथैवान्यन्मेरोर्दक्षिणतो द्विजाः ॥ १,४३।११ ॥  
रम्यकं चोत्तरं वर्षं तस्यैवानुहिरण्मयम् ।  
उत्तराः कुरवश्चैव यथैते भरतास्तथा ॥ १,४३।१२ ॥  
नवसाहस्त्रमेकैकमेतेषां द्विजसत्तमाः ।  
इलावृतं च तन्मध्ये तन्मध्ये मेरुरुच्छ्रितः ॥ १,४३।१३ ॥  
मेरोश्चतुर्दिशं तत्र नवसाहस्त्रविस्तृतम् ।  
इलावृतं महाभागाश्चात्वारस्तत्र पर्वताः ।  
विष्कम्भा रचिता मेरोर्योजनायुतमुच्छ्रिताः ॥ १,४३।१४ ॥  
पूर्वेण मन्दरो नाम दक्षिणे गन्धमादनः ।  
विपुलः पश्चिमे पार्श्वे सुपार्श्वश्चोत्तरे स्मृतः ॥ १,४३।१५ ॥  
कदम्बस्तेषु जम्बुश्च पिप्पलो वट एव च ।  
जम्बूद्वीपस्य सा जम्बूर्नामहेतुर्महर्षयः ॥ १,४३।१६ ॥  
महागजप्रमाणानि जम्ब्वास्तस्याः फलानि च ।  
पतन्ति भूभृतः पृष्ठे शीर्यमाणानि सर्वतः ॥ १,४३।१७ ॥  
रसेन तस्याः प्रख्याता तत्र जम्बूनदीति वै ।  
सरित् प्रवर्तते चापि पीयते तत्र वासिभिः ॥ १,४३।१८ ॥  
न स्वेदो न च दौर्गन्ध्यं न जरा नेन्द्रियक्षयः ।  
तत्पानात् सुस्थमनसां नराणां तत्र जायते ॥ १,४३।१९ ॥  
तीरमृत्तत्र सम्प्राप्य वायुना सुविशोषिता ।  
जाम्बूनदाख्यं भवति सुवर्णं सिद्धभूषणम् ॥ १,४३।२० ॥  
भद्राश्वः पूर्वतो मेरोः केतुमालश्च पश्चिमे ।  
वर्षे द्वे तु मुनिश्रेष्ठास्तयोर्मध्ये इलावृतम् ॥ १,४३।२१ ॥  
वनं चैत्ररथं पूर्वे दक्षिणे गन्धमादनम् ।  
वैभ्राजं पश्चिमे विद्यादुत्तरे सवितुर्वनम् ॥ १,४३।२२ ॥  
अरुणोदं महाभद्रमसितोदं च मानसम् ।  
सरांस्येतानि चत्वारि देवयोग्यानि सर्वदा ॥ १,४३।२३ ॥  
सितान्तश्च कुमुद्वांश्च कुरुरी माल्यवांस्तथा ।  
वैकङ्को मणिशैलश्च ऋक्षवांश्चाचलोत्तमाः ॥ १,४३।२४ ॥  
महानीलो ऽथ रुचकः सबिन्दुर्मन्दरस्तथा ।  
वेणुमांश्चैव मेघश्च निषधो देवपर्वतः ।  
इत्येते देवरचिताः सिद्धावासाः प्रकीर्तिताः ॥ १,४३।२५ ॥  
अरुणोदस्य सरसः पूर्वतः केसराचलः ।  
त्रिकूटशिखरश्चैव पतङ्गो रुचकस्तथा ॥ १,४३।२६ ॥  
निषधो वसुधारश्च कलिङ्गस्त्रिशिखः शुभः ।  
समूलो वसुधारश्च कुरवश्चैव सानुमान् ॥ १,४३।२७ ॥  
ताम्रातश्च विशालश्च कुमुदो वेणुर्वतः ।  
एकशृङ्गो महाशैलो गजशैलः पिशाचकः ॥ १,४३।२८ ॥  
पञ्चशैलो ऽथ कैलासो हिमवांशचाचलोत्तमः ।  
इत्येते देवचरिता उत्कटाः पर्वतोत्तमाः ॥ १,४३।२९ ॥  
महाभद्रस्य सरसो दक्षिणे केसराचलः ।  
शिखिवासश्च वैदूर्यः कपिलो गन्धमादनः ॥ १,४३।३० ॥  
जारुधिश्च सुगन्धिश्च श्रीशृङ्गश्चाचलोत्तमः ।  
सुपार्श्वश्च सुपक्षश्च कङ्कः कपिल एव च ॥ १,४३।३१ ॥  
पिञ्जरो भद्रशैलश्च सुरसश्च महाबलः ।  
अञ्जनो मधुमांस्तद्वत् कुमुदो मुकुटस्तथा ॥ १,४३।३२ ॥  
सहस्त्रशिखरश्चैव पाण्डुरः कृष्ण एव च ।  
पारिजातो महाशैलस्तथैव कपिलोदकः ॥ १,४३।३३ ॥  
सुषेणः पुण्डरीकश्च महामेघस्तथैव च ।  
एते पर्वतराजानः सिद्धगन्धर्वसेविताः ॥ १,४३।३४ ॥  
असितोदस्य सरसः पश्चिमे केसराचलः ।  
शङ्खकूटो ऽथ वृषभो हंसो नागस्तथा परः ॥ १,४३।३५ ॥  
कालाञ्जनः शुक्रशैलो नीलः कमल एव च ।  
पुष्पकश्च सुमेघश्च वाराहो विरजास्तथा ।  
मयूरः कपिलश्चैव महाकपिल एव च ॥ १,४३।३६ ॥  
इत्येते देवगन्धर्वसिद्धसङ्घनिषेविताः ।  
सरसो मानसस्येह उत्तरे केसराचलाः ॥ १,४३।३७ ॥  
एतेषां शैलमुख्यानामन्तरेषु यथाक्रमम् ।  
सन्ति चैवान्तरद्रोण्यः सरांसि च वनानि च ॥ १,४३।३८ ॥  
वसन्ति तत्र मुनयः सिद्धाश्च ब्रह्मभाविताः ।  
प्रसन्नाः शान्तरजसः सर्वदुः खविवर्जिताः ॥ १,४३।३९ ॥  
    
इति श्रीकूर्मपुराणे षट्साहस्त्र्यां सहितायां पूर्वविभागे त्रिचत्वारिशो ऽध्यायः

+++
title = "०८"

+++

श्रीकूर्म उवाच  
एवं भूतानि सृष्टानि स्थावराणि चराणि च ।  
यदा चास्य प्रजाः सृष्टा न व्यवर्धन्त धीमतः ॥ १,८।१ ॥  
तमोमात्रावृतो ब्रह्मा तदाशोचत दुः खितः ।  
ततः स विदधे बुद्धिमर्थनिश्चयगामिनीम् ॥ १,८।२ ॥  
अथात्मनि समद्राक्षीत् तमोमात्रां नियामिकाम् ।  
रजः सत्त्वं च संवृत्य वर्तमानां स्वधर्मतः ॥ १,८।३ ॥  
तमस्तद् व्यनुदत् पश्चात् रजः सत्त्वेन संयुतः ।  
तत् तमः प्रतिनुन्नं वै मिथुनं समजायत ॥ १,८।४ ॥  
अधर्माचरणो विप्रा हिंसा चाशुभलक्षणा ।  
स्वां तनुं स ततो ब्रह्मा तामपोहत भास्वराम् ॥ १,८।५ ॥  
द्विधाकरोत् पुनर्देहमर्धेन पुरुषो ऽभवत् ।  
अर्धेन नारी पुरुषो विराजमसृजत् प्रभुः ॥ १,८।६ ॥  
नारीं च शतरूपाख्यां योगिनीं ससृजे शुभाम् ।  
सा दिवं पृथिवीं चैव महम्ना व्याप्य संस्थिता ॥ १,८।७ ॥  
योगैश्वर्यबलोपेता ज्ञानविज्ञानसंयुता ।  
यो ऽभवत् पुरुषात् पुत्रो विराडव्यक्तजन्मनः ॥ १,८।८ ॥  
स्वायम्भुवो मनुर्देवः सो ऽभवत् पुरुषो मुनिः ।  
सा देवी शतरूपाख्या तपः कृत्वा सुदुश्चरम् ॥ १,८।९ ॥  
भर्तारं ब्रह्मणः पुत्रं मनुमेवानुपद्यत ।  
तस्माच्च शतरूपा सा पुत्रद्वयमसूयत ॥ १,८।१० ॥  
प्रियव्रतोत्तानपादौ कन्याद्वयमनुत्तमम् ।  
तयोः प्रसूतिं दक्षाय मनुः कन्यां ददौ पुनः ॥ १,८।११ ॥  
प्रजापतिरथाकूतिं मानसो जगृहे रुचिः ।  
आकूत्यां मिथुनं जज्ञे मानसस्य रुचेः शुभम् ।  
यज्ञश्च दक्षिणा चैव याभ्यां संवर्धितं जगत् ॥ १,८।१२ ॥  
यज्ञस्य दक्षिणायां तु पुत्रा द्वादश जज्ञिरे ।  
यामा इति समाक्यता देवाः स्वायम्भुवे ऽन्तरे ॥ १,८।१३ ॥  
प्रसूत्यां च तथा दक्षश्चतस्त्रो विंशतिं तथा ।  
ससर्ज कन्या नामानि तासां सम्यम् निबोधत ॥ १,८।१४ ॥  
श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा ।  
बुद्धिर्लज्जावपुः शान्तिः सिद्धिः कीर्तिस्त्रयोदशी ॥ १,८।१५ ॥  
पत्न्यर्थं प्रतिजग्राह धर्मो दाक्षायणीः शुभाः ।  
ताभ्यः शिष्टा यवीयस्य एकादश सुलोचनाः ॥ १,८।१६ ॥  
ख्यातिः सत्यथ सम्भूतिः स्मृतिः प्रीतिः क्षमा तथा ।  
सन्ततिश्चानसूया च ऊर्जा स्वाहा स्वधा तथा ॥ १,८।१७ ॥  
भृगुर्भवो मरीचिश्च तथा चैवाङ्गिरा मुनिः ।  
पुलस्त्यः पुलहश्चैव क्रतुः परमधर्मवित् ॥ १,८।१८ ॥  
अत्रिर्वसिष्ठो वह्निश्च पितरश्च यथाक्रमम् ।  
ख्यात्याद्या जगृहुः कन्या मुनयो मुनिसत्तमाः ॥ १,८।१९ ॥  
श्रद्धाया आत्मजः कामो दर्पो लक्ष्मीसुतः स्मृतः ।  
धृत्यास्तु नियमः पुत्रस्तुष्ट्याः सन्तोष उच्यते ॥ १,८।२० ॥  
पुष्ट्या लाभः सुतश्चापि मेधापुत्रः श्रुतस्तथा ।  
क्रियायाश्चाभवत् पुत्रो दण्डः समय एव च ॥ १,८।२१ ॥  
बुद्ध्या बोधः सुतस्तद्वदप्रमादो व्यजायत ।  
लज्जाया विनयः पुत्रो वपुषो व्यवसायकः ॥ १,८।२२ ॥  
क्षेमः शान्तिसुतश्चापि सुखं सिद्धिरजायत ।  
यशः कीर्तिसुतस्तद्वदित्येते धर्मसूनवः ॥ १,८।२३ ॥  
कामस्य हर्षः पुत्रो ऽभूद् देवानन्दो व्यजायत ।  
इत्येष वै सुखोदर्कः सर्गो धर्मस्य कीर्तितः ॥ १,८।२४ ॥  
जज्ञे हिंसा त्वधर्माद् वै निकृतिं चानृतं सुतम् ।  
निकृत्यनृतयोर्जज्ञे भयं नरक एव च ॥ १,८।२५ ॥  
माया च वेदना चैव मिथुनं त्विदमेतयोः ।  
भयाज्जज्ञे ऽथ वै माया मृत्युं भूतापहारिणम् ॥ १,८।२६ ॥  
वेदना च सुतं चापि दुः खं जज्ञे ऽथ रौरवात् ।  
मृत्योर्व्याधिजराशोकतृष्णाक्रोधाश्च जज्ञिरे ॥ १,८।२७ ॥  
दुः खोत्तराः स्मृता ह्येते सर्वे चाधर्मलक्षणाः ।  
नैषां भार्यास्ति पुत्रो वा सर्वे ते ह्यूर्ध्वरेतसः ॥ १,८।२८ ॥  
इत्येष तामसः सर्गो जज्ञे धर्मनियामकः ।  
सङ्क्षेपेण मया प्रोक्ता विसृष्टिर्मुनिपुङ्गवा ॥ १,८।२९ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे ऽष्टमो ऽध्यायः

+++
title = "४८"

+++

सूत उवाच  
शाकद्वीपस्य विस्ताराद् द्विगुणेन व्यवस्थितः ।  
क्षीरार्णवं समाश्रित्य द्वीपः पुष्करसंवृतः ॥ १ ॥  
एक एवात्र विप्रेन्द्राः पर्वतो मानसोत्तरः ।  
योजनानां सहस्त्राणि सार्धं पञ्चाशदुच्छ्रितः ।  
तावदेव च विस्तीर्णः सर्वतः परिमण्डलः ॥ २ ॥  
स एव द्वीपः पश्चार्धे मानसोत्तरसञ्ज्ञितः ।  
एक एव महासानुः सन्निवेशाद् द्विधा कृतः ॥ ३ ॥  
तस्मिन् द्वीपे स्मृतौ द्वौ तु पुण्यौ जनपदौ शुभौ ।  
अपरौ मानसस्याथ पर्वतस्यानुमण्डलौ ।  
महावीतं स्मृतं वर्षं धातकीखण्डमेव च ॥ ४ ॥  
स्वादूदकेनोदधिना पुष्करः परिवारितः ।  
तस्मिन् द्वीपे महावृक्षो न्यग्रोधो ऽमरपूजितः ॥ ५ ॥  
तस्मिन् निवसति ब्रह्मा विश्वात्मा विश्वभावनः ।  
तत्रैव मुनिशार्दूलाः शिवनारायणालयः ॥ ६ ॥  
वसत्यत्र महादेवो हरोर्ऽद्धहरिरव्ययः ।  
सम्पूज्यमानो ब्रह्माद्यैः कुमाराद्यैश्च योगिभिः ।  
गन्धर्वैः किन्नरैर्यक्षैरीश्वरः कृष्णपिङ्गलः ॥ ७ ॥  
स्वस्थास्तत्र प्रजाः सर्वा ब्रह्मणा सदृशत्विषः ।  
निरामया विशोकाश्च रागद्वेषविवर्जिताः ॥ ८ ॥  
सत्यानृते न तत्रास्तां नोत्तमाधममध्यमाः ।  
न वर्णाश्रमधर्माश्च न नद्यो न च पर्वताः ॥ ९ ॥  
परेण पुष्करस्याथ स्थितो महान् ।  
स्वादूदकसमुद्रस्तु समन्ताद् द्विजसत्तमाः ॥ १० ॥  
परेण तस्य महती दृश्यते लोकसंस्थितिः ।  
काञ्चनी द्विगुणा भूमिः सर्वा चैव शिलोपमा ॥ ११ ॥  
तस्याः परेण शैलस्तु मर्यादात्मात्ममण्डलः ।  
प्रकाशश्चाप्रकाशश्च लोकालोकः स उच्यते ॥ १२ ॥  
योजनानां सहस्त्राणि दश तस्योच्छ्रयः स्मृतः ।  
तावानेव च विस्तारो लोकालोको महागिरिः ॥ १३ ॥  
समावृत्य तु तं शैलं सर्वतो वै तमः स्थितम् ।  
तमश्चाण्डकटाहेन समन्तात् परिवेष्टितम् ॥ १४ ॥  
एतै सप्त महालोकाः पातालाः सप्तकीर्तिताः ।  
ब्रह्माण्डस्यैष विस्तारः सङ्क्षेपेण मयोदितः ॥ १५ ॥  
अण्डानामीदृशानां तु कोट्यो ज्ञेयाः सहस्त्रशः ।  
सर्वगत्वात् प्रधानस्य कारणस्याव्ययात्मनः ॥ १६ ॥  
अण्डेष्वेतेषु सर्वेषु भुवनानि चतुर्दश ।  
तत्र तत्र चतुर्वक्त्रा रुद्रा नारायणादयः ॥ १७ ॥  
दशोत्तरमथैकैकमण्डावरणसप्तकम् ।  
समन्तात् संस्थितं विप्रा यत्र यान्ति मनीषिणः ॥ १८ ॥  
अनन्तमेकमव्यक्तनादिनिधनं महत् ।  
अतीत्य वर्तते सर्वं जगत् प्रकृतिरक्षरम् ॥ १९ ॥  
अनन्तत्वमनन्तस्य यतः सङ्ख्या न विद्यते ।  
तदव्यक्तमिति ज्ञेयं तद् ब्रह्म परमं पदम् ॥ २० ॥  
अनन्त एष सर्वत्र सर्वस्थानेषु पठ्यते ।  
तस्य पूर्वं मयाप्युक्तं यत्तन्माहात्म्यमव्ययम् ॥ २१ ॥  
गतः स एष सर्वत्र सर्वस्थानेषु वर्तते ।  
भूमौ रसातले चैव आकाशे पवने ऽनले ।  
अर्णवेषु च सर्वेषु दिवि चैव न सशयः ॥ २२ ॥  
तथा तमसि सत्त्वे च एष एव महाद्युतिः ।  
अनेकधा विभक्ताङ्गः क्रीडते पुरुषोत्तमः ॥ २३ ॥  
महेश्वरः परो ऽव्यक्तादण्डमव्यक्तसम्भवम् ।  
अण्डाद् ब्रह्मा समुत्पन्नस्तेन सृष्टमिदं जगत् ॥ २४ ॥  
इति श्रीकूर्मपुराणे षट्साहस्त्र्यां संहितायां पूर्वविभागे अष्टचत्वारिंशो ऽध्यायः

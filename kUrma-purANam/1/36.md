+++
title = "३६"

+++

मार्कण्डेय उवाच  
षष्टिस्तीर्थसहस्त्राणि षष्टिस्तीर्थशतानि च ।  
माघमासे गमिष्यन्ति गङ्गायमुनसङ्गमम् ॥ १ ॥  
गवां शतसहस्त्रस्य सम्यग् दत्तस्य यत् फलम् ।  
प्रयागे माघमासे तु त्र्यहं स्नातस्य तत् फलम् ॥ २ ॥  
गङ्गायमुनयोर्मध्ये कार्षाग्निं यस्तु साधयेत् ।  
अहीनाङ्गो ऽप्यरोगश्च पञ्चेन्द्रियसमन्वितः ॥ ३ ॥  
यावन्ति रोमकूपाणि तस्य गात्रेषु मानद ।  
तावद् वर्षसहस्त्राणि स्वर्गलोके महीयते ॥ ४ ॥  
ततः स्वर्गात् परिभ्रष्टो जम्बूद्वीपपतिर्भवेत् ।  
स भुक्त्वा विपुलान् भोगांस्तत् तीर्थं भजते पुनः ॥ ५ ॥  
जलप्रवेशं यः कुर्यात् सङ्गमे लोकविश्रुते ।  
राहुग्रस्तो यथा सोमो विमुक्तः सर्वपातकैः ॥ ४ ॥  
सोमलोकमवाप्नोति सोमेन सह मोदते ।  
षष्टिं वर्षसहस्त्राणि षष्टिं वर्षशतानि च ॥ ७ ॥  
स्वर्गतः शक्रलोके ऽसौ मुनिगन्धर्वसेवितः ।  
ततो भ्रष्टस्तु राजेन्द्र समृद्धे जायते कुले ॥ ८ ॥  
अधः शिरास्त्वयोधारामुर्ध्वपादः पिबेन्नरः ।  
शतं वर्षसहस्त्राणि स्वर्गलोके महीयते ॥ ९ ॥  
तस्माद् भ्रष्टस्तु राजेन्द्र अग्निहोत्री भवेन्नरः ।  
भुक्त्वा तु विपुलान् भोगांस्तत् तीर्थं भजते पुनः ॥ १० ॥  
यः स्वदेहं विकर्तेद् वा शकुनिभ्यः प्रयच्छति ।  
विहगैरुपभुक्तस्य शृणु तस्यापि यत्फलम् ॥ ११ ॥  
शतं वर्षसहस्त्राणि सोमलोके महीयते ।  
ततस्तस्मात् परिभ्रष्टो राजा भवति धार्मिकः ॥ १२ ॥  
गुणवान् रूपसम्पन्नो विद्वान् सुप्रियवाक्यवान् ।  
भुक्त्वा तु विपुलान् भोगांस्तततीर्थं भजते पुनः ॥ १३ ॥  
उत्तरे यमुनातीरे प्रयागस्य तु दक्षिणे ।  
ऋणप्रमोचनं नाम तीर्थं तु परमं स्मृतम् ॥ १४ ॥  
एकरात्रोषितः स्नात्वा ऋणैस्तत्र प्रमुच्यते ।  
सूर्यलोकमवाप्नोति अनृणश्च सदा भवेत् ॥ १५ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे षट्त्रिंशो ऽध्यायः

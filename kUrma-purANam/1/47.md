+++
title = "४७"

+++

सूत उवाच  
जम्बूद्वीपस्य विस्ताराद् द्विगुणेन समन्ततः ।  
संवेष्टयित्वा क्षारोदं प्लक्षद्वीपो व्यवस्थितः ॥ १,४७।१ ॥  
प्लक्षद्वीपे च विप्रेन्द्राः सप्तासन् कुलपर्वताः ।  
ऋज्वायताः सुपर्वाणः सिद्धसङ्घनिषेविताः ॥ १,४७।२ ॥  
गोमेदः प्रथमस्तेषां द्वितीयश्चन्द्र उच्यते ।  
नारादो दुन्दुभिश्चैव सोमश्च ऋषभस्तथा ।  
वैभ्राजः सप्तमः प्रोक्तो ब्रह्मणो ऽत्यन्तवल्लभः ॥ १,४७।३ ॥  
तत्र देवर्षिगन्धर्वैः सिद्धैश्च भगवानजः ।  
उपास्यते स विश्वात्मा साक्षी सर्वस्य विश्वसृक् ॥ १,४७।४ ॥  
तेषु पुण्या जनपदा नाधयो व्याधयो न च ।  
न तत्र पापकर्तारः पुरुषा वा कथञ्चन ॥ १,४७।५ ॥  
तेषां नद्यश्च सप्तैव वर्षाणां तु समुद्रगाः ।  
तासु ब्रह्मर्षयो नित्यं पितामहपुपासते ॥ १,४७।६ ॥  
अनुतप्ता शिखी चैव विपापा त्रिदिवा कृता ।  
अमृता सुकृता चैव नामतः परिकीर्तिताः ॥ १,४७।७ ॥  
क्षुद्रनद्यस्त्वसङ्ख्याताः सरांसि सुबहून्यपि ।  
न चैतेषु युगावस्था पुरुषा वै चिरायुषः ॥ १,४७।८ ॥  
आर्यकाः कुरवाश्चैव विदशा भाविनस्तथा ।  
ब्रह्मक्षत्रियविट्शूद्रास्तस्मिन् द्वीपे प्रकीर्तिताः ॥ १,४७।९ ॥  
इज्यते भगवान् सोमो वर्णैस्तत्र निवासिभिः ।  
तेषां च सोमसायुज्यं सारूप्यं मुनिपुङ्गवाः ॥ १,४७।१० ॥  
सर्वे धर्मपरा नित्यं नित्यं मुदितमानसाः ।  
पञ्चवर्षसहस्त्राणि जीवन्ति च निरामयाः ॥ १,४७।११ ॥  
प्लक्षद्वीपप्रमाणं तु द्विगुणेन समन्ततः ।  
संवेष्ट्येक्षुरसाम्भोधिं शाल्मलिः संव्यवस्थितः ॥ १,४७।१२ ॥  
सप्त वर्षाणि तत्रापि सप्तैव कुलपर्वताः ।  
ऋज्वायताः सुपर्वाणः सप्त नद्यश्च सुव्रताः ॥ १,४७।१३ ॥  
कुमुदश्चोन्नतश्चैव तृतीयश्च बलाहकः ।  
द्रोणः कङ्कस्तु महिषः ककुद्वान् सप्त पर्वताः ॥ १,४७।१४ ॥  
योनी तोया वितृष्णा च चन्द्रा शुक्ला विमोचनी ।  
निवृत्तिश्चैति ता नद्यः स्मृता पापहरा नृणाम् ॥ १,४७।१५ ॥  
न तेषु विद्यते लोभः क्रोधो वा द्विजसत्तमाः ।  
न चैवास्ति युगावस्था जना जीवन्त्यनामयाः ॥ १,४७।१६ ॥  
यजन्ति सततं तत्र वर्णा वायुं सनातनम् ।  
तेषां तस्याथ सायुज्यं सारूप्यं च सलोकता ॥ १,४७।१७ ॥  
कपिला ब्राह्मणाः प्रोक्ता राजानश्चारुणास्तथा ।  
पीता वैश्याः स्मृताः कृष्णा द्वीपे ऽस्मिन् वृषला द्विजाः ॥ १,४७।१८ ॥  
शाल्मलस्य तु विस्ताराद् द्विगुणेन समन्ततः ।  
संवेष्ट्य तु सुरोदाब्धिं कुशद्वीपो व्यवस्थितः ॥ १,४७।१९ ॥  
विद्रुमश्चैव हेमश्च द्युतिमान् पुष्पवांस्तथा ।  
कुशेशयो हरिश्चाथ मन्दरः सप्त पर्वताः ॥ १,४७।२० ॥  
धुतपापा शिवा चैव पवित्रा सम्मता तथा ।  
    
विद्युदम्भा मही चेति नद्यस्तत्र जलावहाः ॥ १,४७।२१ ॥  
अन्याश्च शतशोविप्रा नद्यो मणिजलाः शुभाः ।  
तासु ब्रह्माणमीशानं देवाद्याः पर्युपासते ॥ १,४७।२२ ॥  
ब्राह्मणा द्रविणो विप्राः क्षत्रियाः शुष्मिणस्तथा ।  
वैश्याः स्नेहास्तु मन्देहाः शूद्रास्तत्र प्रकीर्तिताः ॥ १,४७।२३ ॥  
सर्वे विज्ञानसम्पन्ना मैत्रादिगुणसंयुताः ।  
यथोक्तकारिणः सर्वे सर्वे भूतहिते रताः ॥ १,४७।२४ ॥  
यजन्ति विविधैर्यज्ञैर्ब्रह्माणं परमेष्ठिनम् ।  
तेषां च ब्रह्मसायुज्यं सारूप्यं च सलोकता ॥ १,४७।२५ ॥  
कुशद्वीपस्य विस्ताराद् द्विगुणेन समन्ततः ।  
क्रौञ्चद्वीपस्ततो विप्रा वेष्टयित्वा घृतोदधिम् ॥ १,४७।२६ ॥  
क्रौञ्चो वामनकश्चैव तृतीयश्चान्धकारकः ।  
देवावृच्च विविन्दश्च पुण्डरीकस्तथैव च ।  
नाम्ना च सप्तमः प्रोक्तः पर्वतो दुन्दुभिस्वनः ॥ १,४७।२७ ॥  
गौरी कुमुद्विती चैव सन्ध्या रात्रिर्मनोजवा ।  
ख्यातिश्च पुण्डरीकाच नद्यः प्राधान्यतः स्मृताः ॥ १,४७।२८ ॥  
पुष्कराः पुष्कला धन्यास्तिष्यास्तस्य क्रमेण वै ।  
ब्राह्मणाः क्षत्रिया वैश्याः शूद्राश्चैव द्विजोत्तमाः ॥ १,४७।२९ ॥  
अर्चयन्ति महादेवं यज्ञदानसमाधिभिः ।  
व्रतोपवासैर्विविधैर्हेमैः स्वाध्यायतर्पणैः ॥ १,४७।३० ॥  
तेषां वै रुद्रसायुज्यं सारूप्यं चातिदुर्लभम् ।  
सलोकता च सामीप्यं जायते तत्प्रसादतः ॥ १,४७।३१ ॥  
क्रौञ्चद्वीपस्य विस्ताराद् द्विगुणेन समन्ततः ।  
शाकद्वीपः स्थितो विप्रा आवेष्ट्य दधिसागरम् ॥ १,४७।३२ ॥  
उदयो रैवतश्चैव श्यामाको ऽस्तगिरिस्तथा ।  
आम्बिकेयस्तथा रम्यः केशरी चेति पर्वताः ॥ १,४७।३३ ॥  
सुकुमारी कुमारी च नलिनी रेणुका तथा ।  
इक्षुका धेनुका चैव गभस्तिश्चेति निम्नगाः ॥ १,४७।३४ ॥  
आसां पिबन्तः सलिलं जीवन्ते तत्र मानवाः ।  
अनामया ह्यशोकाश्च रागद्वेषविवर्जिताः ॥ १,४७।३५ ॥  
मगाश्च मगधाश्चैव मानवा मन्दगास्तथा ।  
ब्राह्मणाः क्षत्रिया वैश्याः शूद्राश्चात्र क्रमेण तु ॥ १,४७।३६ ॥  
यजन्ति सततं देवं सर्वलोकैकसाक्षिणम् ।  
व्रतोपवासैर्विविधैर्देवदेवं दिवाकरम् ॥ १,४७।३७ ॥  
तेषां सूर्येण सायुज्यं सामीप्यं च सरूपता ।  
सलोकता च विप्रेन्द्रा जायते तत्प्रसादतः ॥ १,४७।३८ ॥  
शाकद्वीपं समावृत्य क्षीरोदः सागरः स्थितः ।  
श्वेतद्वीपश्च तन्मध्ये नारायणपरायणाः ॥ १,४७।३९ ॥  
तत्र पुण्या जनपदा नानाश्चर्यसमन्विताः ।  
श्वेतास्तत्र नरा नित्यं जायन्ते विष्णुतत्पराः ॥ १,४७।४० ॥  
नाधयो व्याधयस्तत्र जरामृत्युभयं न च ।  
क्रोधलोभविनिर्मुक्ता मायामात्सर्यवर्जिताः ॥ १,४७।४१ ॥  
नित्यपुष्टा निरातङ्का नित्यानन्दाश्च भोगिनः ।  
नारायणपराः सर्वे नारायणपरायणाः ॥ १,४७।४२ ॥  
केचिद् ध्यानपरा नित्यं योगिनः संयतेन्द्रियाः ।  
केचिज्जपन्ति तप्यन्ति केचिद् विज्ञानिनो ऽपरे ॥ १,४७।४३ ॥  
अन्ये निर्बोजयोगेन ब्रह्मभावेन भाविताः ।  
ध्यायन्ति तत् परं व्योम वासुदेवं परं पदम् ॥ १,४७।४४ ॥  
एकान्तिनो निरालम्बा महाभागवताः परे ।  
पश्यन्ति परमं ब्रह्म विष्णवाख्यं तमसः परं ॥ १,४७।४५ ॥  
सर्वे चतुर्भुजाकाराः शङ्खचक्रगदाधराः ।  
सुपीतवाससः सर्वे श्रीवत्साङ्कितवक्षसः ॥ १,४७।४६ ॥  
अन्ये महेश्वरपरास्त्रिपुण्ड्राङ्कितमस्तकाः ।  
स्वयोगोद्भूतकिरणा महागरुडवाहनाः ॥ १,४७।४७ ॥  
सर्वशक्तिसमायुक्ता नित्यानन्दाश्च निर्मलाः ।  
वसन्ति तत्र पुरुषा विष्णोरन्तरचारिणः ॥ १,४७।४८ ॥  
तत्र नारायणस्यान्यद् दुर्गमं दुरतिक्रमम् ।  
नारायणं नाम पुरं व्यासाद्यैरुपशोभितम् ॥ १,४७।४९ ॥  
हेमप्राकारसंसुक्तं स्फाटिकैर्मण्डपैर्युतम् ।  
प्रभासहस्त्रकलिलं दुराधर्षं सुशोभनम् ।  
हर्म्यप्राकारसंयुक्तमट्टालकसमाकुलम् ॥ १,४७।५० ॥  
हेमगोपुरसाहस्त्रैर्नानारत्नोपशोभितैः ।  
शुभ्रास्तरणसंयुक्तं विचित्रैः समलङ्कृतम् ॥ १,४७।५१ ॥  
नन्दनैर्विविधाकारैः स्त्रवन्तीभीश्च शोभितम् ।  
सरोभिः सर्वतो युक्तं वीणावेणुनिनादितम् ॥ १,४७।५२ ॥  
पताकाभिर्विचित्राभिरनेकाभिश्च शोभितम् ।  
वीथीभिः सर्वतो युक्तं सोपानै रत्नभूषितैः ॥ १,४७।५३ ॥  
नारीशतसहस्त्राढ्यं दिव्यगोयसमन्वितम् ।  
हंसकारण्डवाकीर्णं चक्रवाकोपशोभितम् ।  
चतुर्द्वारमनौपम्यमगम्यं देवविद्विषाम् ॥ १,४७।५४ ॥  
तत्र तत्राप्सरः सङ्धैर्नृत्यद्भिरुपशोभितम् ।  
नानागीतविधानज्ञैर्देवानामपि दुर्लभैः ॥ १,४७।५५ ॥  
नानाविलाससम्पन्नैः कामुकैरतिकोमलैः ।  
प्रभूतचन्द्रवदनैर्नूपुरारावसंयुतैः ॥ १,४७।५६ ॥  
ईषत्स्मितैः सुबिम्बोष्ठैर्बालमुग्धमृगेक्षणैः ।  
अशेषविभवोपेतैर्भूषितैस्तनुमध्यमैः ॥ १,४७।५७ ॥  
सुराजहंसचलनैः सुवेषैर्मधुरस्वनैः ।  
संलापालापकुशलैर्दिव्याभरणभूषैतैः ॥ १,४७।५८ ॥  
स्तनभारविनम्रैश्च मदघूर्णितलोचनैः ।  
नानावर्णविचित्राङ्गैर्नानाभोगरतिप्रियैः ॥ १,४७।५९ ॥  
प्रफुल्लकुसुमोद्यानैरितश्चेतश्च शोभितम् ।  
असङ्ख्येयगुणं शुद्धमागम्यं त्रिदशैरपि ॥ १,४७।६० ॥  
श्रीमत्पवित्रं देवस्य श्रीपतेरमितौजसः ।  
तस्य मध्ये ऽतितेजस्कमुच्चप्राकारतोरणम् ॥ १,४७।६१ ॥  
स्थानं पद् वैष्णवं दिव्यं योगिनामपि दुर्लभम् ।  
तन्मध्ये भगवानेकः पुण्डरीकदलद्युतिः ।  
शेते ऽशेषजगत्सूतिः शेषाहिशयने हरिः ॥ १,४७।६२ ॥  
विचिन्त्यमानो योगीन्द्रैः सनन्दनपुरोगमैः ।  
स्वात्मानन्दामृतं पीत्वा परं तत् तमसः परम् ॥ १,४७।६३ ॥  
सुपीतवसनो ऽनन्तो महामायो महाभुजः ।  
क्षीरोदकन्यया नित्यं गृहीतचरणद्वयः ॥ १,४७।६४ ॥  
सा च देवी जगद्वन्द्या पादमूले हरिप्रिया ।  
समास्ते तन्मना नित्यं पीत्वा नारायणामृतम् ॥ १,४७।६५ ॥  
न तत्राधार्मिका यान्ति न च देवान्तराश्रयाः ।  
वैकुण्ठं नाम तत् स्थानं त्रिदशैरपि वन्दितम् ॥ १,४७।६६ ॥  
न मे ऽत्र भवति प्रज्ञा कृत्स्नशस्तन्निरूपणे ।  
एतावच्छक्यते वक्तुं नारायणपुरं हि तत् ॥ १,४७।६७ ॥  
स एव परमं ब्रह्म वासुदेवः सनातनः ।  
शेते नारायणः श्रीमान् मायया मोहयञ्जगत् ॥ १,४७।६८ ॥  
नारायणादिदं जातं तस्मिन्नेव व्यवस्थितम् ।  
तमेवाभ्येति कल्पान्ते स एव परमा गतिः ॥ १,४७।६९ ॥  
इति श्रीकूर्मपुराणे षट्साह्स्त्र्यां संहितायां पूर्वविभागे सप्तचत्वारिंशोध्यायः

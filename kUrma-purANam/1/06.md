+++
title = "०६"

+++

श्रीकूर्म उवाच  
आसीदेकार्णवं घोरमविभागं तमोमयम् ।  
शान्तवातादिकं सर्वं न प्रज्ञायत किञ्चन ॥ १,६।१ ॥  
एकार्णवे तदा तस्मिन् नष्टे स्थावरजङ्गमे ।  
तदा समभवद् ब्रह्मा सहस्त्राक्षः सहस्त्रपात् ॥ १,६।२ ॥  
सहस्त्रशीर्षा पुरुषो रुक्मवर्णस्त्वतीन्द्रियः ।  
ब्रह्मा नारायणाख्यस्तु सुष्वाप सलिले तदा ॥ १,६।३ ॥  
इमं चोदाहरन्त्यत्र श्लोकं नारायणं प्रति ।  
ब्रह्मस्वरूपिणं देवं जगतः प्रभवाप्ययम् ॥ १,६।४ ॥  
आपो नारा इति प्रोक्ता नाम्ना पूर्वमिति श्रुतिः ।  
अयनं तस्य ता यस्मात् तेन नारायणः स्मृतः ॥ १,६।५ ॥  
तुल्यं युगसहस्त्रस्य नैशं कालमुपास्य सः ।  
शर्वर्यन्ते प्रकुरुते ब्रह्मत्वं सर्गकारणात् ॥ १,६।६ ॥  
ततस्तु सलिले तस्मिन् विज्ञायान्तर्गतां महीम् ।  
अनुमानात् तदुद्धारं कर्तुकामः प्रजापतिः ॥ १,६।७ ॥  
जलक्रीडासु रुचिरं वाराहं रुपमास्थितः ।  
अधृष्यं मनसाप्यन्यैर्वाङ्मयं ब्रह्मसञ्ज्ञितम् ॥ १,६।८ ॥  
पृथिव्युद्धरणार्थाय प्रविश्य च रसातलम् ।  
दंष्ट्रयाभ्युज्जहारैनामात्माधारो धराधरः ॥ १,६।९ ॥  
दृष्ट्वा दंष्ट्राग्रविन्यस्तां पृथिवीं प्रथितपौरुषम् ।  
अस्तुवञ्जनलोकस्थाः सिद्धा ब्रह्मर्षयो हरिम् ॥ १,६।१० ॥  
ऋषय ऊचुः  
नमस्ते देवदेवाय ब्रह्मणे परमेष्ठिने ।  
पुरुषाय पुराणाय शाश्वताय जयाय च ॥ १,६।११ ॥  
नमः स्वयम्भुवे तुभ्यं स्त्रष्ट्रे सर्वार्थवेदिने ।  
नमो हिरण्यगर्भाय वेधसे परमात्मने ॥ १,६।१२ ॥  
नमस्ते वासुदेवाय विष्णवे विश्वयोनये ।  
नारायणाय देवाय देवानां हितकारिणे ॥ १,६।१३ ॥  
नमो ऽस्तु ते चतुर्वक्त्रे शार्ङ्गचक्रासिधारिणे ।  
सर्वभूतात्मभूताय कूटस्थाय नमो नमः ॥ १,६।१४ ॥  
नमो वेदरहस्याय नमस्ते वेदयोनये ।  
नमो बुद्धाय शुद्धाय नमस्ते ज्ञानरूपिणे ॥ १,६।१५ ॥  
नमो ऽस्त्वानन्दरूपाय साक्षिणे जगतां नमः ।  
अनन्तायाप्रमेयाय कार्याय करणाय च ॥ १,६।१६ ॥  
नमस्ते पञ्चबूताय पञ्चभूतात्मने नमः ।  
नमो मूलप्रकृतये मायारूपाय ते नमः ॥ १,६।१७ ॥  
नमो ऽस्तु ते वराहाय नमस्ते मत्स्यरूपिणे ।  
नमो योगाधिगम्याय नमः सकर्षणाय ते ॥ १,६।१८ ॥  
नमस्त्रिमूर्तये तुभ्यं त्रिधाम्ने दिव्यतेजसे ।  
नमः सिद्धाय पूज्याय गुणत्रयविभाविने ॥ १,६।१९ ॥  
तमो ऽस्त्वादित्यवर्णाय नमस्ते पद्मयोनये ।  
नमो ऽमूर्ताय मूर्ताय माधवाय नमो नमः ॥ १,६।२० ॥  
त्वयैव सृष्टमखिलं त्वय्येव लयमेष्यति ।  
पालयैतज्जगत् सर्वं त्राता त्वं शरणं गति ॥ १,६।२१ ॥  
इत्थं स भगवान् विष्णुः सनकाद्यैरभिष्टुतः ।  
प्रसादमकरोत् तेषां वराहवपुरीश्वरः ॥ १,६।२२ ॥  
ततः संस्थानमानीय पृथिवीं पृथिवीपतिः ।  
मुमोच रूपं मनसा धारयित्वा प्रिजापतिः ॥ १,६।२३ ॥  
तस्योपरि जलौघस्य महती नौरिव स्थिता ।  
विततत्वाच्च देहस्य न मही याति सम्प्लवम् ॥ १,६।२४ ॥  
पृथिवीं तु समीकृत्य पृथिव्यां सो ऽचिनोद् गिरीन् ।  
प्राक्सर्गदग्धानखिलांस्ततः सर्गे ऽदधन्मनः ॥ १,६।२५ ॥  
    
इति श्रीकूर्मपुराणे षटसाहस्त्र्यां संहितायां पूर्वविभागे षष्ठो ऽध्यायः

+++
title = "२३"

+++

सूत उवाच  
क्रोष्टोरेको ऽभवत् पुत्रो वृजिनीवानिति श्रुतिः ।  
तस्य पुत्रो महान् स्वातिरुशद्गुस्तत्सुतो ऽभवत् ॥ १,२३।१ ॥  
उशद्गोरभवत् पुत्रो नाम्ना चित्ररथो बली ।  
अथ चैत्ररथिर्लोके शशबिन्दुरिति स्मृतः ॥ १,२३।२ ॥  
तस्य पुत्रः पृथुयशा राजाभूद् धर्मतत्परः ।  
पृथुकर्मा च तत्पुत्रस्तस्मात् पृथुजयो ऽभवत् ॥ १,२३।३ ॥  
पृथुकीर्तिरभूत् तस्मात् पृथुदानस्ततो ऽभवत् ।  
पृथुश्रवास्तस्य पुत्रस्तस्यासीत् पृथुसत्तमः ॥ १,२३।४ ॥  
उशना तस्य पुत्रो ऽबूत् सितेषुस्तत्सुतो ऽभवत् ।  
तस्याभूद् रुक्मकवचः परावृत् तस्य सत्तमाः ॥ १,२३।५ ॥  
परावृतः सुतो जज्ञे ज्यामघो लोकविश्रुतः ।  
तस्माद् विदर्भः सञ्जज्ञे विदर्भात् क्रथकैशिकौ ॥ १,२३।६ ॥  
रोमपादस्तृतीयस्तु बभ्रुस्तस्यात्मजो नृपः ।  
धृतिस्तस्याभवत् पुत्रः संस्तस्तस्याप्यभूत् सुतः ॥ १,२३।७ ॥  
संस्तस्य पुत्रो बलवान् नाम्ना विश्वसहस्तु सः ।  
तस्य पुत्रो महावीर्यः प्रजावान् कौशिकस्ततः ।  
अभूत् तस्य सुतो धीमान् सुमन्तुस्तत्सुतो ऽनलः ॥ १,२३।८ ॥  
कैशिकस्य सुतश्चेदिश्चैद्यास्तस्याभवन् सुताः ।  
तेषां प्रधानो ज्योतिष्मान् वपुष्मांस्तत्सुतो ऽभवत् ॥ १,२३।९ ॥  
वपुष्मतो बृहन्मेधा श्रीदेवस्तत्सुतो ऽभवत् ।  
तस्य वीतरथो विप्रा रुद्रभक्तो महाबलः ॥ १,२३।१० ॥  
क्रथस्याप्यभवत् कुन्ती वृष्णी तस्याभवत् सुतः ।  
वृष्णेर्निवृत्तिरुत्पन्नो दशार्हस्तस्य तु द्विजाः ॥ १,२३।११ ॥  
दशार्हपुत्रोप्यारोहो जीमूतस्तत्सुतो ऽभवत् ।  
जैमूतिरभवद् वीरो विकृतिः परवीरहा ॥ १,२३।१२ ॥  
तस्य भीमरथः पुत्रः तस्मान्नवरथो ऽभवत् ।  
दानधर्मरतो नित्यं सम्यक्शीलपरायणः ॥ १,२३।१३ ॥  
कदाचिन्मृगयां यातो दृष्ट्वा राक्षसमूर्जितम् ।  
दुद्राव महातविष्टो भयेन मुनिपुङ्गवाः ॥ १,२३।१४ ॥  
अन्वधावत सङ्क्रुद्धो राक्षसस्तं महाबलः ।  
दुर्योधनो ऽग्निसङ्काशः शूलासक्तमहाकरः ॥ १,२३।१५ ॥  
राजा नवरथो भीत्या नातिदूरादनुत्तमम् ।  
अपश्यत् परमं स्थानं सरस्वत्या सुगोपितम् ॥ १,२३।१६ ॥  
स तद्वेगेन महता सम्प्राप्य मतिमान् नृपः ।  
ववन्दे शिरसा दृष्ट्वा साक्षाद् देवीं सरस्वतीम् ॥ १,२३।१७ ॥  
तुष्टाव वाग्भिरिष्टाभिर्बद्धाञ्जलिरमित्रजित् ।  
पपात दण्डवद् भूमौ त्वामहं शरणं गतः ॥ १,२३।१८ ॥  
नमस्यामि महादेवीं साक्षाद् देवीं सरस्वतीम् ।  
वाग्देवतामनाद्यन्तामीश्वरीं ब्रह्मचारिणीम् ॥ १,२३।१९ ॥  
नमस्ये जगतां योनिं योगिनीं परमां कलाम् ।  
हिरण्यगर्भमहिषीं त्रिनेत्रां चन्द्रशेखराम् ॥ १,२३।२० ॥  
नमस्ये परमानन्दां चित्कलां ब्रह्मरूपिणीम् ।  
पाहि मां परमेशानि भीतं शरणमागतम् ॥ १,२३।२१ ॥  
एतस्मिन्नन्तरे क्रुद्धो राजानं राक्षसेश्वरः ।  
हन्तुं समागतः स्थानं यत्र देवी सरस्वती ॥ १,२३।२२ ॥  
समुद्यम्य तदा शूलं प्रवेष्टुं बलदर्पितः ।  
त्रिलोकमातुस्तत्स्थानं शशाङ्कादित्यसन्न्निभम् ॥ १,२३।२३ ॥  
तदन्तरे महद् भूतं युगान्तादित्यसन्निभम् ।  
शूलेनोरसि निर्भिद्य पातयामास तं भुवि ॥ १,२३।२४ ॥  
गच्छेत्याह महाराज न स्थातव्यं त्वया पुनः ।  
इदानीं निर्भयस्तूर्णं स्थाने ऽस्मिन् राक्षसो हतः ॥ १,२३।२५ ॥  
ततः प्रणम्य हृष्टात्मा राजा नवरथः पराम् ।  
पुरीं जगाम विप्रेन्द्राः पुरन्दरपुरोपमाम् ॥ १,२३।२६ ॥  
स्थापयामास देवेशीं तत्र भक्तिसमन्वितः ।  
ईजे च विविधैर्यज्ञैर्हेमैर्देवीं सरस्वतीम् ॥ १,२३।२७ ॥  
तस्य चासीद् दशरथः पुत्रः परमधार्मिकः ।  
देव्या भक्तो महातेजाः शकुनिस्तस्य चात्मजः ॥ १,२३।२८ ॥  
तस्मात् करम्भः सम्भूतो देवरातो ऽभवत् ततः ।  
ईजे स चाश्वमेधेन देवक्षत्रश्च तत्सुतः ॥ १,२३।२९ ॥  
मधुस्तस्य तु दायादस्तस्मात् कुरुवशो ऽभवत् ।  
पुत्रद्वयमभूत् तस्य सुत्रामा चानुरेव च ॥ १,२३।३० ॥  
अनोस्तु पुरुकुत्सो ऽभूदंशुस्तस्य च रिक्थभाक् ।  
अथांशोः सत्त्वतो नाम विष्णुभक्तः प्रतापवान् ।  
महात्मा दाननिरतो धनुर्वेदविदां वरः ॥ १,२३।३१ ॥  
स नारदस्य वचनाद् वासुदेवार्चनान्वितम् ।  
शास्त्रं प्रवर्तयामास कुण्डगोलादिभिः श्रुतम् ॥ १,२३।३२ ॥  
तस्य नाम्ना तु विख्यातं सात्त्वतं नाम शोभनम् ।  
प्रवर्तते महाशास्त्रं कुण्डादीनां हितावहम् ॥ १,२३।३३ ॥  
सात्त्वतस्तस्य पुत्रो ऽभूत् सर्वशास्त्रविशारदः ।  
पुण्यश्लोको महाराजस्तेन वै तत्प्रवर्तितम् ॥ १,२३।३४ ॥  
सात्त्वतः सत्त्वसम्पन्नः कौशल्यां सुषुवे सुतान् ।  
अन्धकं वै महाभोजं वृष्णिं देवावृधं नृपम् ।  
ज्येष्ठं च भजमानाख्यं धनुर्वेदविदां वरम् ॥ १,२३।३५ ॥  
तेषां देवावृधो राजा चचार परमं तपः ।  
पुत्रः सर्वगुणोपेतो मम भूयादिति प्रभुः ॥ १,२३।३६ ॥  
तस्य बभ्रुरिति ख्यातः पुण्यश्लोको ऽभवन्नृपः ।  
धार्मिको रूपसम्पन्नस्तत्त्वज्ञानरतः सदा ॥ १,२३।३७ ॥  
भजमानस्य सृञ्जय्यां भजमाना विजज्ञिरे ।  
तेषां प्रधानौ विख्यातौ निमिः कृकण एव च ॥ १,२३।३८ ॥  
महाभोजकुले जाता भोजा वैमार्तिकास्तथा ।  
वृष्णेः सुमित्रो बलवाननमित्रः शिनस्तथा ॥ १,२३।३९ ॥  
अनमित्रादभून्निघ्नो निघ्नस्य द्वौ बभूवतुः ।  
प्रसेनस्तु महाभागः सत्राजिन्नाम चोत्तमः ॥ १,२३।४० ॥  
अनमित्राच्छिनिर्जज्ञे कनिष्ठाद् वृष्णिनन्दनात् ।  
सत्यवान् सत्यसम्पन्नः सत्यकस्तत्सुतो ऽभवत् ॥ १,२३।४१ ॥  
सात्यकिर्युयुधानस्तु तस्यासङ्गो ऽभवत् सुतः ।  
कुणिस्तस्य सुतो धीमांस्तस्य पुत्रो युगन्धरः ॥ १,२३।४२ ॥  
माद्रया वृष्णेः सुतो जज्ञे पृश्निर्वै यदुनन्दनः ।  
जज्ञाते तनयौ पृश्नेः श्वफल्कश्चित्रकश्च ह ॥ १,२३।४३ ॥  
श्वफल्कः काशिराजस्य सुतां भार्यामविन्दत ।  
तस्यामजनयत् पुत्रमक्रूरं नाम धार्मिकम् ।  
उपमङ्गुस्तथा मङ्गुरन्ये च बहवः सुताः ॥ १,२३।४४ ॥  
अक्रूरस्य स्मृतः पुत्रो देववानिति विश्रुतः ।  
उपदेवश्च पुण्यात्मा तयोर्विश्वप्रमाथिनौ ॥ १,२३।४५ ॥  
चित्रकस्याभवत् पुत्रः पृथुर्विपृथुरेव च ।  
अश्वग्रीवः सुबाहुश्च सुपार्श्वकगवेषणौ ॥ १,२३।४६ ॥  
अन्धकात् काश्यदुहिता लेभे च चतुरः सुतान् ।  
कुकुरं भजमानं च शुचिं कम्बलबर्हिषम् ॥ १,२३।४७ ॥  
कुकुरस्य सुतो वृष्णिर्वृष्णेस्तु तनयो ऽभवत् ।  
कपोतरोमा विपुलस्तस्य पुत्रो विलोमकः ॥ १,२३।४८ ॥  
तस्यासीत् तुम्बुरुसखा विद्वान् पुत्रो नलः किल ।  
ख्यायते तस्य नामानुरनोरानकदुन्दुभिः ॥ १,२३।४९ ॥  
स गोवर्धनमासाद्य तताप विपुलं तपः ।  
वरं तस्मै ददौ देवो ब्रह्मा लोकमहेश्वरः ॥ १,२३।५० ॥  
वंशस्य चाक्षयां कीर्ति गानयोगमनुत्तमम् ।  
गुरोरभ्यधिकं विप्राः कामरूपित्वमेव च ॥ १,२३।५१ ॥  
स लब्ध्वा वरमव्यग्रो वरेण्यं वृषवाहनम् ।  
पूजयामास गानेन स्थाणुं त्रिदशपूजितम् ॥ १,२३।५२ ॥  
तस्य गानरतस्याथ भगवानम्बिकापतिः ।  
कन्यारत्नं ददौ देवो दुर्लभं त्रिदशैरपि ॥ १,२३।५३ ॥  
तया स सङ्गतो राजा गानयोगमनुत्तमम् ।  
अशिक्षयदमित्रघ्नः प्रियां तां भ्रान्तलोचनाम् ॥ १,२३।५४ ॥  
तस्यामुत्पादयामास सुभुजं नाम शोभनम् ।  
रूपलावण्यसम्पन्नां ह्रीमतीमपि कन्यकाम् ॥ १,२३।५५ ॥  
ततस्तं जननी पुत्रं बाल्ये वयसि शोभनम् ।  
शिक्षयामास विधिवद् गानविद्यां च कन्यकाम् ॥ १,२३।५६ ॥  
कृतोपनयनो वेदानधीत्य विधिवद् गुरोः ।  
उद्ववाहात्मजां कन्यां गन्धर्वाणां तु मानसीम् ॥ १,२३।५७ ॥  
तस्यामुत्पादयामास पञ्च पुत्राननुत्तमान् ।  
वीणावादनतत्त्वज्ञान् गानशास्त्रविशारदान् ॥ १,२३।५८ ॥  
पुत्रैः पौत्रैः सपत्नीको राजा गानविशारदः ।  
पूजयामास गानेन देवं त्रिपुरनाशनम् ॥ १,२३।५९ ॥  
ह्रीमती चापि या कन्या श्रीरिवायतलोचना ।  
सुबाहुर्नाम गन्धर्वस्तामादाय ययौ पुरीम् ॥ १,२३।६० ॥  
तस्यामप्यभवन् पुत्रा गन्धर्वस्य सुतेजसः ।  
सुषेणवीरसुग्रीवसुभोजनरवाहनाः ॥ १,२३।६१ ॥  
अथासीदभिजित् पुत्रो वीरस्त्वानकदुन्दुभेः ।  
पुनर्वसुश्चाभिजितः सम्बभूवाहुकः सुतः ॥ १,२३।६२ ॥  
आहुकस्योग्रसेनश्च देवकश्च द्विजोत्तमाः ।  
देवकस्य सुता वीरा जज्ञिरे त्रिदशोपमाः ॥ १,२३।६३ ॥  
देववानुपदेवश्च सुदेवो देवरक्षितः ।  
तेषां स्वसारः सप्तासन् वसुदेवाय ता ददौ ॥ १,२३।६४ ॥  
वृकदेवोपदेवा च तथान्या देवरक्षिता ।  
श्रीदेवा शान्तिदेवा च सहदेवा सहदेवा च सुव्रता ।  
देवकी चापि तासां तु वरिष्ठाभूत् सुमध्यमा ॥ १,२३।६५ ॥  
अग्रसेनस्य पुत्रो ऽभून्न्यग्रोधः कम्स एव च ।  
सुभूमी राष्ट्रपालश्च तुष्टिमाञ्छङ्कुरेव च ॥ १,२३।६६ ॥  
भजमानादबूत् पुत्रः प्रख्यातो ऽसौ विदूरथः ।  
तस्य शूरः शमिस्तस्मात् प्रतिक्षत्रस्ततो ऽभवत् ॥ १,२३।६७ ॥  
स्वयम्भोजस्ततस्तस्माद् हृदिकः शत्रुतापनः ।  
कृतवर्माथ तत्पुत्रो देवरस्तत्सुतः स्मृतः ।  
स शूरस्तत्सुतो धीमान् वसुदेवो ऽथ तत्सुतः ॥ १,२३।६८ ॥  
वसुदेवावन्महाबाहुर्वासुदेवो जगद्गुरुः ।  
बभूव देवकीपुत्रो देवैरभ्यर्थितो हरिः ॥ १,२३।६९ ॥  
रोहिणी च महाभागा वसुदेवस्य शोभना ।  
असूत पत्नी सङ्कर्षं रामं ज्येष्ठं हलायुधम् ॥ १,२३।७० ॥  
स एव परमात्मासौ वासुदेवो जगन्मयः ।  
हलायुधः स्वयं साक्षाच्छेषः सङ्कर्षणः प्रभुः ॥ १,२३।७१ ॥  
भृगुशापच्छलेनैव मानयन् मानुषीं तनुम् ।  
बभूत तस्यां देवक्यां रोहिण्यामपि माधवः ॥ १,२३।७२ ॥  
उमादेहसमुद्भूता योगनिद्रा च कौशीकी ।  
नियोगाद् वासुदेवस्य यशोदातनया ह्यभूत् ॥ १,२३।७३ ॥  
ये चान्ये वसुदेवस्य वासुदेवाग्रजाः सुताः ।  
प्रागेव कंसस्तान् सर्वान् जघान मुनिपुङ्गवाः ॥ १,२३।७४ ॥  
सुषेणश्च तथोदायी भद्रसेनो महाबलः ।  
ऋजुदासो भद्रदासः कीर्तिमानपि पूर्वजः ॥ १,२३।७५ ॥  
हतेष्वेतेषु सर्वेषु रोहिणी वसुदेवतः ।  
असूत रामं लोकेशं बलभद्रं हलायुधम् ॥ १,२३।७६ ॥  
जाते ऽथ रामे देवानामादिमात्मानमच्युतम् ।  
असूत देवकी कृष्णं श्रीवत्साङ्कितवक्षसम् ॥ १,२३।७७ ॥  
रेवती नाम रामस्य भार्यासीत् सुगुणान्विता ।  
तस्यामुत्पादयामास पुत्रौ द्वौ निशठोल्मुकौ ॥ १,२३।७८ ॥  
षोडशस्त्रीसहस्त्राणि कृष्णस्याक्लिष्टकर्मणः ।  
बभूवुरात्मजास्तासु शतशो ऽथ सहस्त्रशः ॥ १,२३।७९ ॥  
चारुदेष्णः सुचारुश्च चारुवेषो यशोधरः ।  
चारुश्रवाश्चारुयशाः प्रद्युम्नः शङ्ख एव च ॥ १,२३।८० ॥  
रुक्मिण्य वासुदेवस्यां महाबलपराक्रमाः ।  
विशिष्टाः सर्वपुत्राणां सम्बभूवुरिम् सुताः ॥ १,२३।८१ ॥  
तान् दृष्ट्वा तनयान् वीरान् रौक्मिणेयाञ्जनार्दनम् ।  
जाम्बवत्यब्रवीत् कृष्णं भार्या तस्य शुचिस्मिता ॥ १,२३।८२ ॥  
मम त्वं पुण्डरीकाक्ष विशिष्टं गुणवत्तमम् ।  
सुरेशसदृशं पुत्रं देहि दानवसूदन ॥ १,२३।८३ ॥  
जात्बवत्या वचः श्रुत्वा जगन्नाथः स्वयं हरिः ।  
समारेभे तपः कर्तुं तपोनिधिररिन्दमः ॥ १,२३।८४ ॥  
तच्छृणुध्वं मुनिश्रेष्ठा यथासौ देवकीसुतः ।  
दृष्ट्वा लेभे सुतं रुद्रं तप्त्वा तीव्रं महत् तपः ॥ १,२३।८५ ॥  
    
इति श्रीकूर्मपुराणे षट्साहस्त्र्यां संहितायां पूर्वविभागे त्रयोविंशो ऽध्यायः

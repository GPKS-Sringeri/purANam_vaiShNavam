+++
title = "४१"

+++

सूत उवाच  
इदं त्रैलोक्यविख्यातं तीर्थं नैमिशमुत्तमम् ।  
महादेवप्रियकरं महापातकनाशनम् ॥ २,४१।१ ॥  
महादेवं दिदृक्षूणामृषीणणां परमेष्ठिनाम् ।  
ब्रहामणा निर्मितं स्थानं तपस्तप्तुं द्विजोत्तमाः ॥ २,४१।२ ॥  
मरीचयो ऽत्रयो विप्रा वसिष्ठाः क्रतवस्तथा ।  
भृगवो ऽङ्गिरसः पूर्वा ब्रह्माणं कमलोद्भवम् ॥ २,४१।३ ॥  
समेत्य सर्ववरदं चतुर्मूर्ति चतुर्मुखम् ।  
पृच्छन्ति प्रणिपत्यैनं विश्वकर्माणमच्युतम् ॥ २,४१।४ ॥  
षट्कुलीया ऊचुः  
भगवन् देवमीशानं भर्गमेकं कपर्दिनम् ।  
केनोपायेन पश्यामो ब्रूहि देवनमस्कृतम् ॥ २,४१।५ ॥  
ब्रह्मोवाच  
सत्रं सहस्रमासध्वं वाङ्मनोदोषवर्जिताः ।  
देशं च वः प्रवक्ष्यामि यस्मिन् देशे चरिष्यथ ॥ २,४१।६ ॥  
उक्त्वा मनोमयं चक्रं स सृष्ट्वा तानुवाच ह ।  
क्षिप्तमेतन्मया चक्रमनुव्रजत मा चिरम् ।  
यत्रास्य नेमिः शीर्येत स देशः पुरुषर्षभाः ॥ २,४१।७ ॥  
ततो मुमोच तच्चक्रं ते च तत्समनुव्रजन् ।  
तस्य वै व्रजतः क्षिप्रं यत्र नेमिरशीर्यत ।  
नैमिसं तत्स्मृतं नाम्ना पुण्यं सर्वत्र पूजितम् ॥ २,४१।८ ॥  
सिद्धचारणसङ्कीर्णं यक्षगन्धर्वसेवितम् ।  
स्थानं भगवतः शम्भोरेतन्नैमिशमुत्तमम् ॥ २,४१।९ ॥  
अत्र देवाः सगन्धर्वाः सयक्षोरगराक्षसाः ।  
तपस्तप्त्वा पुरा देवा लेभिरे प्रवरान् वरान् ॥ २,४१।१० ॥  
इमं देशं समाश्रित्य षट्कुलीयाः समाहिताः ।  
सत्रेणाराध्य देवेशं दृष्टवन्तो महेश्वरम् ॥ २,४१।११ ॥  
अत्र दानं तपस्तप्तं स्नानं जप्यादिकं च यत् ।  
एकैकं पावयेत् पापं सप्तजन्मकृतं द्विजाः ॥ २,४१।१२ ॥  
अत्र पूर्वं स भगवानृषीणां सत्रमासताम् ।  
प्रोवाच वायुर्ब्रह्माण्डं पुराणं ब्रह्मभाषितम् ॥ २,४१।१३ ॥  
अत्र देवो महादेवो रुद्राण्या किल विश्वकृत् ।  
रमते ऽध्यापि भगवान् प्रमथैः परिवारितः ॥ २,४१।१४ ॥  
अत्र प्राणान् परित्यज्य नियमेन द्विजातयः ।  
ब्रह्मलोकं गमिष्यन्ति यत्र गत्वा न जायते ॥ २,४१।१५ ॥  
अन्यच्च तीर्थप्रवरं जाप्येश्वरमितिश्रुतम् ।  
जजाप रुद्रमनिशं यत्र नन्दी महागणः ॥ २,४१।१६ ॥  
प्रीतस्तस्य महादेवो देव्या सह पिनाकधृक् ।  
ददावात्मसमानत्वं मृत्युवञ्चनमेव च ॥ २,४१।१७ ॥  
अभूदृषिः स धर्मात्मा शिलादो नाम धर्मवित् ।  
आराधयन्महादेवं पुत्रार्थं वृषभध्वजम् ॥ २,४१।१८ ॥  
तस्य वर्षसहस्रान्ते तप्यमानस्य विश्वकृत् ।  
शर्वः सोमो गणवृतो वरदो ऽस्मीत्यभाषत ॥ २,४१।१९ ॥  
स वव्रे वरमीशानं वरेण्यं गिरिजापतिम् ।  
अयोनिजं मृत्युहीनं देहि पुत्रं त्वया समम् ॥ २,४१।२० ॥  
तथास्त्वित्याह भगवान् देव्या सह महेश्वरः ।  
पश्यतस्तस्य विप्रर्षेरन्तर्धानं गतो हरः ॥ २,४१।२१ ॥  
ततो यियक्षुः स्वां भूमिं शिलादो धर्मवित्तमः ।  
चकर्ष लाङ्गलेनोर्वों भित्त्वादृश्यत शोभनः ॥ २,४१।२२ ॥  
संवर्तकानलप्रख्यः कुमारः प्रहसन्निव ।  
रूपलावण्यसम्पन्नस्तेजसा भासयन् दिशः ॥ २,४१।२३ ॥  
कुमारतुल्यो ऽप्रतिमो मेघगम्भीरया गिरा ।  
शिलादं तात तातेति प्राह नन्दी पुनः पुनः ॥ २,४१।२४ ॥  
तं दृष्ट्वा नन्दनं जातं शिलादः परिषस्वजे ।  
मुनिभ्यो दर्शयामास ये तदाश्रमवासिनः ॥ २,४१।२५ ॥  
जातकर्मादिकाः सर्वाः क्रियास्तस्य चकार ह ।  
उपनीय यथाशास्त्रं वेदमध्यापयत् सुतम् ॥ २,४१।२६ ॥  
अधीतवेदो भगवान् नन्दी मतिमनुत्तमाम् ।  
चक्रे महेश्वरं द्रष्टुं जेष्ये मृत्युमिति प्रभुम् ॥ २,४१।२७ ॥  
स गत्वा सरितं पुण्यामेकाग्रश्रद्धयान्वितः ।  
जजाप रुद्रमनिशं महेशासक्तमानसः ॥ २,४१।२८ ॥  
तस्य कोट्यां तु पूर्णायां शङ्करो भक्तवत्सलः ।  
आगत्य साम्बः सगणो वरदो ऽस्मीत्युवाच ह ॥ २,४१।२९ ॥  
स वव्रे पुनरेवाहं जपेयं कोटिमीश्वरम् ।  
तावदायुर्महादेव देहीति वरमीश्वर ॥ २,४१।३० ॥  
एवमस्त्विति सम्प्रोच्य देवो ऽप्यन्तरधीयत ।  
जजाप कोटिं भगवान् भूयस्तद्गतमानसः ॥ २,४१।३१ ॥  
द्वितीयायां च कोट्यां वै सम्पूर्णायां वृषध्वजः ।  
आगत्य वरदो ऽस्मीति प्राह भूतगणैर्वृतः ॥ २,४१।३२ ॥  
तृतीयां जप्तुमिच्छामि कोटिं भूयो ऽपि शङ्कर ।  
तथास्त्वित्याह विश्वात्मा देवो ऽप्यन्तरधीयत ॥ २,४१।३३ ॥  
कोटित्रये ऽथ सम्पूर्णे देवः प्रीतमना भृशम् ।  
आगत्य वरदो ऽस्मीति प्राह भूतगणैर्वृतः ॥ २,४१।३४ ॥  
जपेयं कोटिमन्यां वै भूयो ऽपि तव तेजसा ।  
इत्युक्ते भगवानाह न जप्तव्यं त्वया पुनः ॥ २,४१।३५ ॥  
अमरो जरया त्यक्तो मम पार्श्वगतः सदा ।  
महागणपतिर्देव्याः पुत्रो भव महेश्वरः ॥ २,४१।३६ ॥  
योगीश्वरो योगनेता गणानामीश्वरेश्वरः ।  
सर्वलोकाधिपः श्रीमान् सर्वज्ञो मद्बलान्वितः ॥ २,४१।३७ ॥  
ज्ञानं तन्मामकं दिव्यं हस्तामलकवत् तव ।  
आभूतसम्प्लवस्थायी ततो यास्यसि मत्पदम् ॥ २,४१।३८ ॥  
एतदुक्त्वा महादेवो गणानाहूय शङ्करः ।  
अभिषेकेण युक्तेन नन्दीश्वरमयोजयत् ॥ २,४१।३९ ॥  
उद्वाहयामास च तं स्वयमेव पिनाकधृक् ।  
मरुतां च शुभां कन्यां सुयशेति च विश्रुताम् ॥ २,४१।४० ॥  
एतज्जप्येश्वरं स्थानं देवदेवस्य शूलिनः ।  
यत्र तत्र मृतो मर्त्यो रुद्रलोके महीयते ॥ २,४१।४१ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे एकचत्वारिंशो ऽध्यायः

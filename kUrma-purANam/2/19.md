+++
title = "१९"

+++

व्यास उवाच  
प्राङ्मुखो ऽन्नानि भुञ्जीत सूर्याभिमुख एव वा ।  
आसीनस्त्वासने शुद्धे भूम्यां पादौ निधाय तु ॥ १ ॥  
आयुष्यं प्राङ्मुखो भुङ्क्ते यशस्यं दक्षिणामुखः ।  
श्रियं प्रत्यङ्मुखो भुङ्क्ते ऋतं भुङ्क्ते उदङ्मुखाः ॥ २ ॥  
पञ्चार्द्रे भोजनं कुर्याद् भूमौ पात्रं निधाय तु ।  
उपवासेन तत्तुल्यं मनुराह प्रजापतिः ॥ ३ ॥  
उपलिप्ते शुचौ देशे पादौ प्रक्षाल्य वै करौ ।  
आचम्यार्द्राननो ऽक्रोधः पञ्चार्द्रे भोजनं चरेत् ॥ ४ ॥  
महाव्यहृतिभिस्त्वन्नं परिधायोदकेन तु ।  
अमृतोपस्तरणमसीत्यापोशानक्रियां चरेत् ॥ ५ ॥  
स्वाहाप्रणवसंयुक्तां प्राणायाद्याहुतिं ततः ।  
अपानाय ततो हुत्वा व्यानाय तदनन्तरम् ॥ ६ ॥  
उदानाय ततः कुर्यात् समानायेति पञ्चमीम् ।  
विज्ञाय तत्त्वमेतेषां जुहुयादात्मनि द्विजः ॥ ७ ॥  
शेषमन्नं यथाकामं भुञ्जीतव्यं जनैर्युतम् ।  
ध्यात्वा तन्मनसा देवमात्मानं वै प्रजापतिम् ॥ ८ ॥  
अमृतापिधानमसीत्युपरिष्टादपः पिबेत् ।  
आचान्तः पुनराचामेदायं गौरिति मन्त्रतः ॥ ९ ॥  
द्रुपदां वा त्रिरावर्त्य सर्वपापप्रणाशनीम् ।  
प्राणानां ग्रन्थिरसीत्यालभेद् हृदयं ततः ॥ १० ॥  
आचम्याङ्गुष्ठमात्रेति पादाङ्गुष्ठे ऽथ दक्षिणे ।  
निः स्त्रवयेद् हस्तजलमूर्ध्वहस्तः समाहितः ॥ ११ ॥  
हुतानुमन्त्रणं कुर्यात् श्रद्धायामिति मन्त्रतः ।  
अथाक्षरेण स्वात्मानं योजयेद् ब्रह्मणेति हि ॥ १२ ॥  
सर्वेषामेव यागानामात्मयागः परः स्मृतः ।  
यो ऽनेन विधिना कुर्यात् स याति ब्रह्मणः क्षयम् ॥ १३ ॥  
यज्ञोपवीती भुञ्जीत स्त्रग्गन्धालङ्कृतः शुचिः ।  
सायम्प्रापर्नान्तरा वै सन्ध्यायां तु विशेषतः ॥ १४ ॥  
नाद्यात् सूर्यग्रहात् पूर्वमह्नि सायं शशिग्रहात् ।  
ग्रहकाले च नाश्नीयात् स्नात्वाश्नीयात् तु मुक्तयोः ॥ १५ ॥  
मुक्ते शशिनि भुञ्जीत यदि न स्यान्महानिशा ।  
अमुक्तयोरस्तङ्गतयोरद्याद् दृष्ट्वा परे ऽहनि ॥ १६ ॥  
नाश्नीयात् प्रेक्षमाणानामप्रदायैव दुर्मतिः ।  
न यज्ञशिष्टादन्द् वा न क्रुद्धो नान्यमानसः ॥ १७ ॥  
आत्मार्थं भोजनं यस्य रत्यर्थं यस्य मैथुनम् ।  
वृत्यर्थं यस्य चाधीतं निष्फलं तस्य जीवितम् ॥ १८ ॥  
यद्भुङ्क्ते वेष्टितशिरा यच्च भुङ्क्ते उदङ्मुखः ।  
सोपानत्कश्च यद् भुङ्क्ते सर्वं विद्यात् तदासुरम् ॥ १९ ॥  
नार्धरात्रे न मध्याह्ने नाजीर्णे नार्द्रवस्त्रधृक् ।  
न च भिन्नासनगतो न शयानः स्थितो ऽपि वा ॥ २० ॥  
न भिन्नभाजने चैव न भूम्यां न च पाणिषु ।  
नोच्छिष्टो घृतमादद्यान्न मूर्धानं स्पृशेदपि ॥ २१ ॥  
न ब्रह्म कीर्तयन् वापि न निः शेषं न भार्यया ।  
नान्धकारे न चाकाशे न च देवालयादिषु ॥ २२ ॥  
नैकवस्त्रस्तु भुञ्जीत न यानशयनस्थितः ।  
न पादुकानिर्गतो ऽथ न हसन् विलपन्नपि ॥ २३ ॥  
भुक्त्वैवं सुखमास्थाय तदन्नं परिणामयेत् ।  
इतिहासपुराणाभ्यां वेदार्थानुपबृंहयेत् ॥ २४ ॥  
ततः सन्ध्यामुपासीत पूर्वोक्तविधिना द्विजः ।  
आसीनस्तु जपेद् देवीं गायत्रीं पश्चिमां प्रति ॥ २५ ॥  
न तिष्ठति तु यः पुर्वां नास्ते सन्ध्यां तु पश्चिमाम् ।  
स शूद्रेण समो लोके सर्वधर्मविवर्जितः ॥ २६ ॥  
हुत्वाग्निं विधिवन्मन्त्रैर्भुक्त्वा यज्ञावशिष्टकम् ।  
सभृत्यबान्धवजनः स्वपेच्छुष्कपदो निशि ॥ २७ ॥  
नोत्तराभिमुखः स्वप्यात् पश्चिमाभिमुखो न च ।  
न चाकाशे न नग्नो वा नाशुचिर्नासने क्वचित् ॥ २८ ॥  
न शीर्णायां तु खट्वायां शून्यागारे न चैव हि ।  
नानुवंशं न पालाशे शयने वा कदाचन ॥ २९ ॥  
इत्येतदखिलेनोक्तमहन्यहनि वै मया ।  
ब्राह्मणानां कृत्यजातमपवर्गफलप्रदम् ॥ ३० ॥  
नास्तिक्यादथवालस्यात् ब्राह्मणो न करोति यः ।  
स याति नरकान् घोरान् काकयोनौ च जायते ॥ ३१ ॥  
नान्यो विमुक्तये पन्था मुक्त्वाश्रमविधिं स्वकम् ।  
तस्मात् कर्माणि कुर्वोत तुष्टये परमेष्ठिनः ॥ ३२ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे एकोनविंशो ऽध्यायः

+++
title = "४२"

+++

सूत उवाच  
अन्यच्च तीर्थप्रवरं जप्येश्वरसमीपतः ।  
नाम्ना पञ्चनदं पुण्यं सर्वपापप्रणाशनम् ॥ १ ॥  
त्रिरात्रोपोषितस्तत्र पूजयित्वा महेश्वरम् ।  
सर्वपापविशुद्धात्मा रुद्रलोके महीयते ॥ २ ॥  
अन्यच्च तीर्थप्रवरं शङ्करस्यामितौजसः ।  
महाभैरवमित्युक्तं महापातकनाशनम् ॥ ३ ॥  
तीर्थानां च परं तीर्थं वितस्ता परमा नदी ।  
सर्वपापहरा पुण्या स्वयमेव गिरीन्द्रजा ॥ ४ ॥  
तीर्थं पञ्चतपं नाम शम्भोरमिततेजसः ।  
यत्र देवादिदेवेन चक्रार्थं पूजितो भवः ॥ ५ ॥  
पिण्डदानादिकं तत्र प्रेत्यानन्तफलप्रदम् ।  
मृतस्तत्रापि नियमाद् ब्रह्मलोके महीयते ॥ ६ ॥  
कायावरोहणं नाम महादेवालयं शुभम् ।  
यत्र माहेश्वरा धर्मा मुनिभिः सम्प्रवर्तिताः ॥ ७ ॥  
श्राद्धं दानं तपो होम उपवासस्तथाक्षयः ।  
परित्यजति यः प्राणान् रुद्रलोकं स गच्छति ॥ ८ ॥  
अन्यच्च तीर्थप्रवरं कन्यातीर्थमिति श्रुतम् ।  
तत्र गत्वा त्यजेत् प्राणांल्लोकान् प्राप्नोति शाश्वतान् ॥ ९ ॥  
जामदग्न्यस्य तु शुभं रामस्याक्लिष्टकर्मणः ।  
तत्र स्नात्वा तीर्थ वरे गोसहस्रफलं लभेत् ॥ १० ॥  
महाकालमिति ख्यातं तीर्थं त्रैलोक्यविश्रुतम् ।  
गत्वा प्राणान् परित्यज्य गाणपत्यमवाप्नुयात् ॥ ११ ॥  
गुह्याद् गुह्यतमं तीर्थं नकुलीश्वरमुत्तमम् ।  
तत्र सन्निहितः श्रीमान् भगवान् नकुलीश्वरः ॥ १२ ॥  
हिमवच्छिखरे रम्ये गङ्गाद्वारे सुशोभने ।  
देव्या सह महादेवो नित्यं शिष्यैश्च संवृतः ॥ १३ ॥  
तत्र स्नात्वा महादेवं पूजयित्वा वृषध्वजम् ।  
सर्वपापैर्विमुच्येत मृतस्तज्ज्ञानमाप्नुयात् ॥ १४ ॥  
अन्यच्च देवदेवस्य स्थानं पुण्यतमं शुभम् ।  
भीमेश्वरमिति ख्यातं गत्वा मुञ्चति पातकम् ॥ १५ ॥  
तथान्यच्चण्डवेगायाः सम्भेदः पापनाशनः ।  
तत्र स्नात्वा च पीत्वा च मुच्यते ब्रह्महत्यया ॥ १६ ॥  
सर्वेषामपि चैतेषां तीर्थानां परमा पुरी ।  
नाम्नावाराणसी दिव्या कोटिकोट्ययुताधिका ॥ १७ ॥  
तस्याः पुरस्तान्माहात्म्यं भाषितं वो मया त्विह ।  
नान्यत्र लभ्यते मुक्तिर्योगिनाप्येकजन्मना ॥ १८ ॥  
एते प्राधान्यतः प्रोक्ता देशाः पापहरा नृणाम् ।  
गत्वा सङ्क्षालयेत् पापं जन्मान्तरशतैः कृतम् ॥ १९ ॥  
यः स्वधर्मान् परित्यज्य तीर्थसेवां करोति हि ।  
न तस्य फलते तीर्थमहि लोके परत्र च ॥ २० ॥  
प्रायश्चित्ती च विधुरस्तथा पापचरो गृही ।  
प्रकुर्यात् तीर्थसंसेवां ये चान्ये तादृशा जनाः ॥ २१ ॥  
सहाग्निर्वा सपत्नीको गच्छेत् तीर्थानि यत्नतः ।  
सर्वपापविनिर्मुक्तो यथोक्तां गतिमाप्नुयात् ॥ २२ ॥  
ऋणानि त्रीण्यपाकृत्य कुर्याद् वा तीर्थसेवनम् ।  
विधाय वृत्तिं पुत्राणां भार्यां तेषु निधाय च ॥ २३ ॥  
प्रायश्चित्तप्रसङ्गेन तीर्थमाहात्म्यमीरितम् ।  
यः पठेच्छृणुयाद् वापि मुच्यते सर्वपातकैः ॥ २४ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे द्विचत्वारिंशो ऽध्यायः

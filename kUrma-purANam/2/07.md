+++
title = "०७"

+++

ईश्वर उवाच  
शृणुध्वमृषयः सर्वे प्रभावं परमेष्ठिनः ।  
यं ज्ञात्वा पुरुषो मुक्तो न संसारे पतेत् पुनः ॥ २,७।१ ॥  
परात् परतरं ब्रह्म शाश्वतं निष्कलं ध्रुवम् ।  
नित्यानन्दं निर्विकल्पं तद्धाम परमं मम ॥ २,७।२ ॥  
अहं ब्रह्मविदां ब्रह्मा स्वयम्भूर्विश्वतोमुखः ।  
मायाविनामहं देवः पुराणो हरिरव्ययः ॥ २,७।३ ॥  
योगिनामस्म्यहं शम्भुः स्त्रीणां देवी गिरीन्द्रजा ।  
आदित्यानामहं विष्णुर्वसूनामस्मि पावकः ॥ २,७।४ ॥  
रुद्राणां शङ्करश्चाहं गरुडः पततामहम् ।  
ऐरावतो गजेन्द्राणां रामः शस्त्रभृतामहम् ॥ २,७।५ ॥  
ऋषीणां च वसिष्ठो ऽहं देवानां च शतक्रतुः ।  
शिल्पिनां विश्वकर्माहं प्रह्लादो ऽस्म्यमरद्विषाम् ॥ २,७।६ ॥  
मुनीनामप्यहं व्यासो गणानां च विनायकः ।  
वीराणां वीरभद्रो ऽहं सिद्धानां कपिलो मुनिः ॥ २,७।७ ॥  
पर्वतानामहं मेरुर्नक्षत्राणां च चन्द्रमाः ।  
वज्रं प्रहरणानां च व्रतानां सत्यमस्म्यहम् ॥ २,७।८ ॥  
अनन्तो भोगिनां देवः सेनानीनां च पावकिः ।  
आश्रमाणां च गार्हस्थमीश्वराणां महेश्वरः ॥ २,७।९ ॥  
महाकल्पश्च कल्पानां युगानां कृतमस्म्यहम् ।  
कुबेरः सर्वयक्षाणां गणेशानां च वीरकः ॥ २,७।१० ॥  
प्रजापतीनां दक्षो ऽहं निरृतिः सर्वरक्षसाम् ।  
वायुर्बलवतामस्मि द्वीपानां पुष्करो ऽस्म्यहम् ॥ २,७।११ ॥  
मृगेन्द्राणां च सिंहो ऽहं यन्त्राणां धनुरेव च ।  
वेदानां सामवेदो ऽहं यजुषां शतरुद्रियम् ॥ २,७।१२ ॥  
सावित्री सर्वजप्यानां गुह्यानां प्रणवो ऽस्म्यहम् ।  
सूक्तानां पौरुषं सूक्तं ज्येष्ठसाम च सामसु ॥ २,७।१३ ॥  
सर्ववेदार्थविदुषां मनुः स्वायम्भुवो ऽस्म्यहम् ।  
ब्रह्मावर्तस्तु देशानां क्षेत्राणामविमुक्तकम् ॥ २,७।१४ ॥  
विद्यानामात्मविद्याहं ज्ञानानामैश्वरं परम् ।  
भूतानामस्म्यहं व्योम सत्त्वानां मृत्युरेव च ॥ २,७।१५ ॥  
पाशानामस्म्यहं माया कालः कलयतामहम् ।  
गतीनां मुक्तिरेवाहं परेषां परमेश्वरः ॥ २,७।१६ ॥  
यच्चान्यदपि लोके ऽस्मिन् सत्त्वं तेजोबलाधिकम् ।  
तत्सर्वं प्रतिजानीध्वं मम तेजोविजृम्भितम् ॥ २,७।१७ ॥  
आत्मानः पशवः प्रोक्ताः सर्वे संसारवर्तिनः ।  
तेषां पतिरहं देवः स्मृतः पशुपतिर्बुधैः ॥ २,७।१८ ॥  
मायापाशेन बध्नामि पशूनेतान् स्वलीलया ।  
मामेव मोचकं प्राहुः पशूनां वेदवादिनः ॥ २,७।१९ ॥  
मायापाशेन बद्धानां मोचको ऽन्यो न विद्यते ।  
मामृते परमात्मानं भूताधिपतिमव्ययम् ॥ २,७।२० ॥  
चतुर्विंशतितत्त्वानि माया कर्म गुणा इति ।  
एते पाशाः पशुपतेः क्लेशाश्च पशुबन्धनाः ॥ २,७।२१ ॥  
मनो बुद्धिरहङ्कारः खानिलाग्निजलानि भूः ।  
एताः प्रकृतयस्त्वष्टौ विकाराश्च तथापरे ॥ २,७।२२ ॥  
श्रोत्रं त्वक्चक्षुषी जिह्वा घ्राणं चैव तु पञ्चमम् ।  
पायूपस्थं करौ पादौ वाक् चैव दशमी मता ॥ २,७।२३ ॥  
शब्दः स्पर्शश्च रूपं च रसो गन्धस्तथैव च ।  
त्रयोविंशतिरेतानि तत्त्वानि प्राकृतानि तु ॥ २,७।२४ ॥  
चतुर्विंशकमव्यक्तं प्रधानं गुणलक्षणम् ।  
अनादिमध्यनिधनं कारणं जगतः परम् ॥ २,७।२५ ॥  
सत्त्वं रजस्तमश्चेति गुणत्रयमुदाहृतम् ।  
साम्यावस्थितिमेतेषामव्यक्तं प्रकृतिं विदुः ॥ २,७।२६ ॥  
सत्त्वं ज्ञानं तमो ऽज्ञानं रजो मिश्रमुदाहृतम् ।  
गुणानां बुद्धिवैषम्याद् वैषम्यं कवयो विदुः ॥ २,७।२७ ॥  
धर्माधर्माविति प्रोक्तौ पाशौ द्वौ बन्धसञ्ज्ञितौ ।  
मय्यर्पितानि कर्माणि निबन्धाय विमुक्तये ॥ २,७।२८ ॥  
अविद्यामस्मितां रागं द्वेषं चाभिनिवेशकम् ।  
क्लेशाख्यानचलान् प्राहुः पाशानात्मनिबन्धनान् ॥ २,७।२९ ॥  
एतेषामेव पाशानां माया कारणमुच्यते ।  
मूलप्रकृतिरव्यक्ता सा शक्तिर्मयि तिष्ठति ॥ २,७।३० ॥  
स एव मूलप्रकृतिः प्रधानं पुरुषो ऽपि च ।  
विकारा महदादीनि देवदेवः सनातनः ॥ २,७।३१ ॥  
स एव बन्धः स च बन्धकर्ता  
स एव पाशः पशवः स एव ।  
स वेद सर्वं न च तस्य वेत्ता  
तमाहुरग्र्यं पुरुषं पुराणम् ॥ २,७।३२ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) सप्तमो ऽध्यायः

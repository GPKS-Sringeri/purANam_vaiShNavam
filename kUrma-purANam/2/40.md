+++
title = "४०"

+++

मार्कण्डेय उवाच  
ततो गच्छेत राजेन्द्र भृगुतीर्थ मनुत्तमम् ।  
तत्र देवो भृगुः पुर्वं रुद्रमाराधयत् पुरा ॥ २,४०।१ ॥  
दर्शनात् तस्य देवस्य सद्यः पापात् प्रमुच्यते ।  
एतत् क्षेत्रं सुविपुलं सर्वपापप्रणाशनम् ॥ २,४०।२ ॥  
तत्र स्नात्वा दिवं यान्ति ये मृतास्ते ऽपुनर्भवाः ।  
उपानहोस्तथा युग्मं देयमन्नं सकाञ्चनम् ।  
भोजनं च यथाशक्ति तदस्याक्षयमुच्यते ॥ २,४०।३ ॥  
क्षरन्ति सर्वदानानि यज्ञदानं तपः क्रिया ।  
अक्षयं तत् तपस्तप्तं भृगुतीर्थे युधिष्ठिर ॥ २,४०।४ ॥  
तस्यैव तपसोग्रेण तुष्टेन त्रिपुरारिणा ।  
सान्निध्यं तत्र कथितं भृगुतीर्थे युधिष्ठिर ॥ २,४०।५ ॥  
ततो गच्छेत राजेन्द्र गौतमेश्वरमुत्तमम् ।  
यत्राराध्य त्रिशूलाङ्कं गौतमः सिद्धिमाप्नुयात् ॥ २,४०।६ ॥  
तत्र स्नात्वा नरो राजन् उपवासपरायणः ।  
काञ्चनेन विमानेन ब्रह्मलोके महीयते ॥ २,४०।७ ॥  
वृषोत्सर्गं ततो गच्छेच्छाश्वतं पदमाप्नुयात् ।  
न जानन्ति नरा मूढा विष्णोर्मायाविमोहिताः ॥ २,४०।८ ॥  
धौतपापं ततो गच्छेद् धौतं यत्र वृषेण तु ।  
नर्मदायां स्थितं राजन् सर्वपातकनाशनम् ।  
तत्र तीर्थे नरः स्नात्वा ब्रह्महत्यां व्यपोहति ॥ २,४०।९ ॥  
तत्र तीर्थे तु राजेन्द्र प्राणत्यागं करोति यः ।  
चतुर्भुजस्त्रिनेत्रश्च हरतुल्यबलो भवेत् ॥ २,४०।१० ॥  
वसेत् कल्पायुतं साग्रं शिवतुल्यपराक्रमः ।  
कालेन महता जातः पृथिव्यामेकराड् भवेत् ॥ २,४०।११ ॥  
ततो गच्छेत राजेन्द्र हंसतीर्थ मनुत्तमम् ।  
तत्र स्नात्वा नरो राजन् ब्रह्मलोके महीयते ॥ २,४०।१२ ॥  
ततो गच्छेत राजेन्द्र सिद्धो यत्र जनार्दनः ।  
वराहतीर्थ माख्यातं विष्णुलोकगतिप्रदम् ॥ २,४०।१३ ॥  
ततो गच्छेत राजेन्द्र चन्द्रतीर्थमनुत्तमम् ।  
पौर्णमास्यां विशेषेण स्नानं तत्र समाचरेत् ।  
स्नातमात्रो नरस्तत्र चन्द्रलोके महीयते ॥ २,४०।१४ ॥  
ततो गच्छेत राजेन्द्र कन्यातीर्थमनुत्तमम् ।  
शुक्लपक्षे तृतीयायां स्नानं तत्र समाचरेत् ।  
स्नातमात्रो नरस्तत्र पृथिव्यामेकराड् भवेत् ॥ २,४०।१५ ॥  
देवतीर्थ ततो गच्छेत् सर्वदेवनमकृतम् ।  
तत्र स्नात्वा च राजेन्द्र दैवतैः सह मोदते ॥ २,४०।१६ ॥  
ततो गच्छेत राजेन्द्र शिखितीर्थमनुत्तमम् ।  
यत् तत्र दीयते दानं सर्वं कोटिगुणं भवेत् ॥ २,४०।१७ ॥  
ततो गच्छेत राजेन्द्र तीर्थं पैतामहं शुभम् ।  
यत्तत्र क्रियते श्राद्धं सर्वं तदक्षयं भवेत् ॥ २,४०।१८ ॥  
सावित्रीतीर्थमासाद्य यस्तु प्राणान् परित्यजेत् ।  
विधूय सर्वपापानि ब्रह्मलोके महीयते ॥ २,४०।१९ ॥  
मनोहरं तु तत्रैव तीर्थं परमशोभनम् ।  
तत्र स्नात्वा नरो राजन् दैवतैः सह मोदते ॥ २,४०।२० ॥  
ततो गच्छेत राजेन्द्र मानसं तीर्थमुत्तमम् ।  
स्नात्वा तत्र नरो राजन् रुद्रलोके महीयते ॥ २,४०।२१ ॥  
स्वर्गबिन्दुं ततो गच्छेत्तीर्थं देवनमस्कृतम् ।  
तत्र स्नात्वा नरो राजन् दुर्गतिं नैव गच्छति ॥ २,४०।२२ ॥  
अप्सरेशं ततो गच्छेत् स्नानं तत्र समाचरेत् ।  
क्रीडते नाकलोकस्थो ह्यप्सरोभिः स मोदते ॥ २,४०।२३ ॥  
ततो गच्छेत राजेन्द्र भारभूतिमनुत्तमम् ।  
उपोषितोर्ऽचयेदीशं रुद्रलोके महीयते ।  
अस्मिंस्तीर्थे मृतो राजन् गाणपत्यमवाप्नुयात् ॥ २,४०।२४ ॥  
कार्तिके मासि देवेशमर्चयेत् पार्वतीपतिम् ।  
अश्वमेधाद् दशगुणं प्रवदन्ति मनीषिणः ॥ २,४०।२५ ॥  
वृषभं यः प्रयच्छेत तत्र कुन्देन्दुसप्रभम् ।  
वृषयुक्तेन यानेन रुद्रलोकं स गच्छति ॥ २,४०।२६ ॥  
एतत् तीर्थं समासाद्य यस्तु प्राणान् परित्यजेत् ।  
सर्वपापविशुद्धात्मा रुद्रलोकं स गच्छति ॥ २,४०।२७ ॥  
जलप्रवेशं यः कुर्यात् तस्मिंस्तीर्थे नराधिप ।  
हंसयुक्तेन यानेन स्वर्गलोकं स गच्छति ॥ २,४०।२८ ॥  
एरण्ड्या नर्मदायास्तु सङ्गमं लोकविश्रुतम् ।  
तत्र तीर्थं महापुण्यं सर्वपापप्रणाशनम् ॥ २,४०।२९ ॥  
उपवासपरो भूत्वा नित्यं व्रतपरायणः ।  
तत्र स्नात्वा तु राजेन्द्र मुच्यते ब्रह्महत्यया ॥ २,४०।३० ॥  
ततो गच्छेत राजेन्द्र नर्मदोदधिसङ्गमम् ।  
जमदग्निरिति ख्यातः सिद्धो यत्र जनार्दनः ॥ २,४०।३१ ॥  
तत्र स्नात्वा नरो राजन् नर्मदोदधिसङ्गमे ।  
त्रिगुणं चाश्वमेधस्य फलं प्राप्नोति मानवः ॥ २,४०।३२ ॥  
ततो गच्छेत राजेन्द्र पिङ्गलेश्वरमुत्तमम् ।  
तत्र स्नात्वा नरो राजन् रुद्रलोके महीयते ॥ २,४०।३३ ॥  
तत्रोपवासं यः कृत्वा पश्येत विमलेश्वरम् ।  
सप्तजन्मकृतं पापं हित्वा याति शिवालयम् ॥ २,४०।३४ ॥  
ततो गच्छेत राजेन्द्र आलिकातीर्थमुत्तमम् ।  
उपोष्य रजनीमेकां नियतो नियताशनः ।  
अस्य तीर्थस्य माहात्म्यान्मुच्यते ब्रह्महत्यया ॥ २,४०।३५ ॥  
एतानि तव सङ्क्षेपात् प्राधान्यात् कथितानि तु ।  
न शक्या विस्तराद् वक्तुं सङ्ख्या तीर्थेषुपाण्डव ॥ २,४०।३६ ॥  
एषा पवित्रा विमला नदी त्रैलोक्यविश्रुता ।  
नर्मदा सरितां श्रेष्ठा महादेवस्य वल्लभा ॥ २,४०।३७ ॥  
मनसा संस्मरेद्यस्तु नर्मदां वै युधिष्ठिर ।  
चान्द्रायणशतं साग्रं लभते नात्र संशयः ॥ २,४०।३८ ॥  
अश्रद्दधानाः पुरुषा नास्तिक्यं घोरमाश्रिताः ।  
पतन्ति नरके घोरे इत्याह परमेश्वरः ॥ २,४०।३९ ॥  
नर्मदां सेवते नित्यं स्वयं देवो महेश्वरः ।  
तेन पुण्या नदी ज्ञेया ब्रह्महत्यापहारिणी ॥ २,४०।४० ॥  
    
इति श्रीकूर्मपुराणे षट्साहस्त्र्यां संहितायामुपरिविभागे चत्वारिंशो ऽध्यायः  
    
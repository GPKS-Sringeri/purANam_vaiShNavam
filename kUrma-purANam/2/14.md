+++
title = "१४"

+++

व्यास उवाच  
एवं दण्डादिभिर्युक्तः शौचाचारसमन्वितः ।  
आहूतो ऽध्ययनं कुर्याद् वीक्षमाणो गुरोर्मुखम् ॥ १ ॥  
नित्यमुद्यतपाणिः स्यात् साध्वाचारः सुसंयतः ।  
आस्यतामिति चोक्तः सन्नासीताभिमुखं गुरोः ॥ २ ॥  
प्रतिश्रवणसम्भाषे शयानो न समाचरेत् ।  
नासीनो न च भुञ्जानो न तिष्ठन्न पराङ्मुखः ॥ ३ ॥  
नीचं शय्यासनं चास्य सर्वदा गुरुसन्निधौ ।  
गुरोस्तु चक्षुर्विषये न यथेष्टासनो भवेत् ॥ ४ ॥  
नोदाहरेदस्य नाम परोक्षमपि केवलम् ।  
न चैवास्यानुकुर्वोत गतिभाषणचेष्टितम् ॥ ५ ॥  
गुरोर्यत्र परीवादो निन्दा चापि प्रवर्तते ।  
कर्णैं तत्र पिधातव्यौ गन्तव्यं वा ततो ऽन्यतः ॥ ६ ॥  
दूरस्थो नार्चयेदेनं न क्रुद्धो नान्तिके स्त्रियाः ।  
न चैवास्योत्तरं ब्रूयात् स्थितो नासीत सन्निधौ ॥ ७ ॥  
उदकुम्भं कुशान् पुष्पं समिधो ऽस्याहरेत् सदा ।  
मार्जनं लेपनं नित्यमङ्गानां वै समाचरेत् ॥ ८ ॥  
नास्य निर्माल्यशयनं पादुकोपानहावपि ।  
आक्रमेदासनं चास्य छायादीन् वा कदाचन ॥ ९ ॥  
साधयेद् दन्तकाष्ठादीन् लब्धं चास्मै निवेदयेत् ।  
अनापृच्छ्य न गन्तव्यं भवेत् प्रियहिते रतः ॥ १० ॥  
न पादौ सारयेदस्य सन्निधाने कदाचन ।  
जृम्भितं हसितं चैव कण्ठप्रावरणं तथा ।  
वर्जयेत् सन्निधौ नित्यमवस्फोचनमेव च ॥ ११ ॥  
यथाकालमधीयीत यावन्न विमना गुरुः ।  
आसीताधो गुरोः कूर्चे फलके वा समाहितः ॥ १२ ॥  
आसने शयने याने नैव तिष्ठेत् कदाचन ।  
धावन्तमनुधावेत गच्छन्तमनुगच्छति ॥ १३ ॥  
गो ऽश्वोष्ट्रयानप्रासादप्रस्तरेषु कटेषु च ।  
आसीत गुरुणा सार्धं शिलाफलकनौषु च ॥ १४ ॥  
जितेन्द्रियः स्यात् सततं वश्यात्माक्रोधनः शुचिः ।  
प्रयुञ्जीत सदा वाचं मधुरां हितभाषिणीम् ॥ १५ ॥  
गन्धमाल्यं रसं कल्यां शुक्तं प्राणिविहिंसनम् ।  
अभ्यङ्गं चाञ्चनोपानच्छत्रधारणमेव च ॥ १६ ॥  
कामं लोभं भयं निद्रां गीतवादित्रनर्तनम् ।  
आतर्जनं परीवादं स्त्रीप्रेक्षालम्भनं तथा ।  
परोपघातं पैशुन्यं प्रयत्नेन विवर्जयेत् ॥ १७ ॥  
उदकुम्भं सुमनसो गोशकृन्मृत्तिकां कुशान् ।  
आहरेद् यावदर्थानि भैक्ष्यं चाहरहश्चरेत् ॥ १८ ॥  
कृतं च लवणं सर्वं वर्ज्यं पर्युषितं च यत् ।  
अनृत्यदर्शो सततं भवेद् गीतादिनिः स्पृहः ॥ १९ ॥  
नादित्यं वै समीक्षेत न चरेद् दन्तधावनम् ।  
एकान्तमशुचिस्त्रीभिः शूद्रान्त्यैरभिभाषणम् ॥ २० ॥  
गुरूच्छिष्टं भेषजार्थं प्रयुञ्जीत न कामतः ।  
कलापकर्षणस्नानं नाचरेद्धि कदाचन ॥ २१ ॥  
न कुर्यान्मानसं विप्रो गुरोस्त्यागे कदाचन ।  
मोहाद्वा यदि वा लोभात् त्यक्तेन पतितो भवेत् ॥ २२ ॥  
लौकिकं वैदिकं चापि तथाध्यात्मिकमेव च ।  
आददीत यतो ज्ञानं न तं द्रुह्येत् कदाचन ॥ २३ ॥  
गुरोरप्यवलिप्तस्य कार्याकार्यमजानतः ।  
उत्पथप्रतिपन्नस्य मनुस्त्यागं समब्रवीत् ॥ २४ ॥  
गुरोर्गुरौ सन्निहिते गुरुवद् भक्तिमाचरेत् ।  
न चातिसृष्टो गुरुणा स्वान् गुरूनबिवादयेत् ॥ २५ ॥  
विद्यागुरुष्वेतदेव नित्या वृत्तिः स्वयोनिषु ।  
प्रतिषेधत्सु चाधर्माद्धितं चोपदिशत्स्वपि ॥ २६ ॥  
श्रेयःसु गुरुवद् वृत्तिं नित्यमेव समाचरेत् ।  
गुरुपुत्रेषु दारेषु गुरोश्चैव स्वबन्धुषु ॥ २७ ॥  
बालः समानजन्मा वा शिष्यो वा यज्ञकर्मणि ।  
अध्यापयन् गुरुसुतो गुरुवन्मानमर्हति ॥ २८ ॥  
उत्सादनं वै गात्राणां स्नापनोच्छिष्टभोजने ।  
न कुर्याद् गुरुपुत्रस्य पादयोः शौचमेव च ॥ २९ ॥  
गुरुवत् परिपूज्यास्तु सवर्णा गुरुयोषितः ।  
असवर्णास्तु सम्पूज्याः प्रत्युत्थानाभिवादनैः ॥ ३० ॥  
अभ्यञ्जनं स्नापनं च गात्रोत्सादनमेव च ।  
गुरुपत्न्या न कार्याणि केशानां च प्रसाधनम् ॥ ३१ ॥  
गुरुपत्नी तु युवती नाभिवाद्येह पादयोः ।  
कुर्वोत वन्दनं भूम्यामसावहमिति ब्रुवन् ॥ ३२ ॥  
विप्रोष्य पादग्रहणमन्वहं चाभिवादनम् ।  
गुरुदारेषु कुर्वोत सतां धर्ममनुस्मरन् ॥ ३३ ॥  
मातृष्वसा मातुलानी श्वश्रूश्चाथ पितृष्वसा ।  
सम्पूज्या गुरुपत्नीव समास्ता गुरुभार्यया ॥ ३४ ॥  
भ्रातुर्भार्योपसङ्ग्राह्या सवर्णाहन्यहन्यपि ।  
विप्रोष्य तूपसङ्ग्राह्या ज्ञातिसम्बन्धियोषितः ॥ ३५ ॥  
पितुर्भगिन्यां मातुश्च ज्यायस्यां च स्वसर्यपि ।  
मातृवद् वृत्तिमातिष्ठेन्मात् ताभ्यो गरीयसी ॥ ३६ ॥  
एवमाचारसम्पन्नमात्मवन्तमदाम्भिकम् ।  
वेदमध्यापयेद् धर्मं पुराणाङ्गानि नित्यशः ॥ ३७ ॥  
संवत्सरोषिते शिष्ये गुरुर्ज्ञानमनिर्दिशन् ।  
हरते दुष्कृतं तस्य शिष्यस्य वसतो गुरुः ॥ ३८ ॥  
आचार्यपुत्रः शुश्रूषुर्ज्ञानदो धार्मिकः शुचिः ।  
शक्तो ऽन्नदोर्ऽथो स्वःसाधुरध्याप्या दश धर्मतः ॥ ३९ ॥  
कृतज्ञश्च तथाद्रोही मेधावी शुभकृन्नरः ।  
आप्तः प्रियो ऽथ विधिवत् षडध्याप्या द्विजातयः ।  
एतेषु ब्रह्मणो दानमन्यत्र तु यथोदितान् ॥ ४० ॥  
आचम्य संयतो नित्यमधीयीत उदङ्मुखः ।  
उपसङ्गृह्य तत्पादौ वीक्षमाणो गुरोर्मुखम् ।  
अधीष्व भो इति ब्रूयाद् विरामो ऽस्त्विति चारमेत् ॥ ४१ ॥  
प्राक्कूलान् पर्युपासीनः पवित्रैश्चैव पावितः ।  
प्राणायामैस्त्रिभिः पूतस्तत ओङ्कारमर्हति ॥ ४२ ॥  
ब्राह्मणः प्रणवं कुर्यादन्ते च विधिवद् द्विजः ।  
कुर्यादध्ययनं नित्यं स ब्रह्माञ्जलिपूर्वतः ॥ ४३ ॥  
सर्वेषामेव भूतानां वेदश्चक्षुः सनातनम् ।  
अधीयीताप्ययं नित्यं ब्राह्मण्याच्च्यवते ऽन्यथा ॥ ४४ ॥  
यो ऽधीयीत ऋचो नित्यं क्षीराहुत्या स देवताः ।  
प्रीणाति तर्पयन्त्येनं कामैस्तृप्ताः सदैव हि ॥ ४५ ॥  
यजूंष्यधीते नियतं दध्ना प्रीणाति देवताः ।  
सामान्यधीते प्रीणाति घृताहुतिभिरन्वहम् ॥ ४६ ॥  
अथर्वाङ्गिरसो नित्यं मध्वा प्रीणाति देवताः ।  
धर्माङ्गानि पुराणानि मांसैस्तर्पयते सुरान् ॥ ४७ ॥  
अपां समीपे नियतो नैत्यकं विधिमाश्रितः ।  
गायत्रीमप्यधीयीत गत्वारण्यं समाहितः ॥ ४८ ॥  
सहस्रपरमां देवीं शतमध्यां दशावराम् ।  
गायत्रीं वै जपेन्नित्यं जपयज्ञः प्रकीर्तितः ॥ ४९ ॥  
गायत्रीं चैव वेदांश्च तुलयातोलयत् प्रभुः ।  
एकतश्चतुरो वेदान् गायत्रीं च तथैकतः ॥ ५० ॥  
ओङ्कारमादितः कृत्वा व्याहृतीस्तदनन्तरम् ।  
ततो ऽधीयीत सावित्रीमेकाग्रः श्रद्धयान्वितः ॥ ५१ ॥  
पुराकल्पे समुत्पन्ना भूर्भुवःस्वः सनातनाः ।  
महाव्याहृतयस्तिस्त्रः सर्वाशुभनिबर्हणाः ॥ ५२ ॥  
प्रधानं पुरुषः कालो विष्णुर्ब्रह्मा महेश्वरः ।  
सत्त्वं रजस्तमस्तिस्त्रः क्रमाद् व्याहृतयः स्मृताः ॥ ५३ ॥  
ओङ्कारस्तत् परं ब्रह्म सावित्री स्यात् तदक्षरम् ।  
एष मन्त्रो महायोगः सारात् सार उदाहृतः ॥ ५४ ॥  
यो ऽधीते ऽहन्यहन्येतां गायत्रीं वेदमातरम् ।  
विज्ञायार्थं ब्रह्मचारी स याति परमां गतिम् ॥ ५५ ॥  
गायत्री वेदजननी गायत्री लोकपावनी ।  
न गायत्र्याः परं जप्यमेतद् विज्ञाय मुच्यते ॥ ५६ ॥  
श्रावणस्य तु मासस्य पौर्णमास्यां द्विजोत्तमाः ।  
आषाढ्यां प्रोष्ठपद्यां वा वेदोपाकरणं स्मृतम् ॥ ५७ ॥  
उत्सृज्य ग्रामनगरं मासान् विप्रोर्ऽद्धपञ्चमान् ।  
अधीयीत शुचौ देशे ब्रह्मचारी समाहितः ॥ ५८ ॥  
पुष्ये तु छन्दसां कुर्याद् बहिरुत्सर्जनं द्विजः ।  
माघशुक्लस्य वा प्राप्ते पूर्वाह्ने प्रथमे ऽहनि ॥ ५९ ॥  
छन्दांस्यूर्ध्वमथोभ्यस्येच्छुक्लपक्षेषु वै द्विजः ।  
वेदाङ्गानि पुराणानि कृष्णपक्षे च मानवम् ॥ ६० ॥  
इमान् नित्यमनध्यायानदीयानो विवर्जयेत् ।  
अध्यापनं च कुर्वाणो ह्यभ्यस्यन्नपि यत्नतः ॥ ६१ ॥  
कर्णश्रवे ऽनिले रात्रौ दिवा पांशुसमूहने ।  
विद्युत्स्तनितवर्षेषु महोल्कानां च सम्प्लवे ।  
आकालिकमनध्यायमेतेष्वाह प्रजापतिः ॥ ६२ ॥  
एतानभ्युदितान् विद्याद् यदा प्रादुष्कृताग्निषु ।  
तदा विद्यादनध्यायमनृतौ चाभ्रदर्शने ॥ ६३ ॥  
निर्घाते भूमिचलने ज्योतिषां चोपसर्जने ।  
एतानाकालिकान् विद्यादनध्यायानृतावपि ॥ ६४ ॥  
प्रादुष्कृतेष्वग्निषु तु विद्युत्स्तनितनिस्वने ।  
सज्योतिः स्यादनध्यायः शेषरात्रौ यथा दिवा ॥ ६५ ॥  
नित्यानध्याय एव स्याद् ग्रामेषु नगरेषु च ।  
धर्मनैपुण्यकामानां पूतिगन्धे च नित्यशः ॥ ६६ ॥  
अन्तः शवगते ग्रामे वृषलस्य च सन्निधौ ।  
अनध्यायो रुद्यमाने समवाये जनस्य च ॥ ६७ ॥  
उदके मध्यरात्रे च विण्मूत्रे च विसर्जने ।  
उच्छिष्टः श्राद्धबुक् चैव मनसापि न चिन्तयेत् ॥ ६८ ॥  
प्रतिगृह्य द्विजो विद्वानेकोदिष्टस्य केतनम् ।  
त्र्यहं न कीर्तयेद् ब्रह्म राज्ञो राहोश्च सूतके ॥ ६९ ॥  
यावदेको ऽनुदिष्टस्य स्नेहो गन्धश्च तिष्ठति ।  
विप्रस्य विदुषो देहे तावद् ब्रह्म न कीर्तयेत् ॥ ७० ॥  
शयानः प्रौढपादश्च कृत्वा चैवावसक्थिकाम् ।  
नाधीयीतामिषं जग्ध्वा सूतकान्नाद्यमेव च ॥ ७१ ॥  
नीहारे बाणशब्दे च सन्ध्ययोरुभयोरपि ।  
अमावास्यां चतुर्दश्यां पौर्णमास्यष्टमीषु च ॥ ७२ ॥  
उपाकर्मणि चोत्सर्गे त्रिरात्रं क्षपणं स्मृतम् ।  
अष्टकासु त्वहोरात्रं ऋत्वन्त्यासु च रात्रिषु ॥ ७३ ॥  
मार्गशीर्षे तथा पौषे माघमासे तथैव च ।  
तिस्त्रो ऽष्टकाः समाख्याता कृष्णपक्षेतु सूरिभिः ॥ ७४ ॥  
श्लेष्मातकस्य छायायां शाल्मलेर्मधुकस्य च ।  
कदाचिदपि नाध्येयं कोविदारकपित्थयोः ॥ ७५ ॥  
समानविद्ये च मृते तथा सब्रह्मचारिणि ।  
आचार्ये संस्थिते वापि त्रिरात्रं क्षपणं स्मृतम् ॥ ७६ ॥  
छिद्राण्येतानि विप्राणांये ऽनध्यायः प्रकीर्तिताः ।  
हिंसन्ति राक्षसास्तेषु तस्मादेतान् विवर्जयेत् ॥ ७७ ॥  
नैत्यके नास्त्यनध्यायः सन्ध्योपासन एव च ।  
उपाकर्मणि कर्मान्ते होममन्त्रेषु चैव हि ॥ ७८ ॥  
एकामृचमथैकं वा यजुः सामाथवा पुनः ।  
अष्टकाद्यास्वधीयीत मारुते चातिवायति ॥ ७९ ॥  
अनध्यायस्तु नाङ्गेषु नेतिहासपुराणयोः ।  
न धर्मशास्त्रेष्वन्येषु पर्वण्येतानि वर्जयेत् ॥ ८० ॥  
एष धर्मः समासेन कीर्तितो ब्रह्मचारिणाम् ।  
ब्रह्मणाभिहितः पूर्वमृषीणां भावितात्मनाम् ॥ ८१ ॥  
यो ऽन्यत्र कुरुते यत्नमनधीत्य श्रुतिं द्विजः ।  
स सम्मूढो न सम्भाष्यो वेदबाह्यो द्विजातिभिः ॥ ८२ ॥  
न वेदपाठमात्रेण सन्तुष्टो वै भवेद् द्विजः ।  
पाठमात्रावसन्नस्तु पङ्के गौरिव सीदति ॥ ८३ ॥  
यो ऽधीत्य विधिवद् वेदं वेदार्थं न विचारयेत् ।  
ससान्वयः शूद्रकल्पः पात्रतां न प्रपद्यते ॥ ८४ ॥  
यदि त्वात्यन्तिकं वासं कर्तुमिच्छति वै गुरौ ।  
युक्तः परिचरेदेनमाशरीरविमोक्षणात् ॥ ८५ ॥  
गत्वा वनं वा विधिवज्जुहुयाज्जातवेदसम् ।  
अधीयीत सदा नित्यं ब्रह्मनिष्ठः समाहितः ॥ ८६ ॥  
सावित्रीं शतरुद्रीयं वेदान्तांश्च विशेषतः ।  
अभ्यसेत् सततं युक्ते भस्मस्नानपरायणः ॥ ८७ ॥  
एतद् विधानं परमं पुराणं  
वेदागमे सम्यगिहेरितं वः ।  
पुरा महर्षिप्रवराभिपृष्टः  
स्वायम्भुवो यन्मनुराह देवः ॥ ८८ ॥  
एवमीश्वरसमर्पितान्तरो  
यो ऽनुतिष्ठति विधिं विधानवित् ।  
मोहजालमपहाय सो ऽमृतो  
याति तत् पदमनामयं शिवम् ॥ ८९ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे चतुर्दशो ऽध्यायः

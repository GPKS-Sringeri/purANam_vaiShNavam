+++
title = "२८"

+++

व्यास उवाच  
एवं वनाश्रमे स्थित्वा तृतीयं भागमायुषः ।  
चतुर्थमायुषो भागं सन्न्यासेन नयेत् क्रमात् ॥ १ ॥  
अग्नीनात्मनी संस्थाप्य द्विजः प्रव्रजितो भवेत् ।  
योगाभ्यासरतः शान्तो ब्रह्मविद्यापरायणः ॥ २ ॥  
यदा मनसि सञ्जातं वैतृष्ण्यं सर्ववस्तुषु ।  
तदा सन्न्यासमिच्छेच्च पतितः स्याद् विपर्यये ॥ ३ ॥  
प्राजापत्यां निरूप्येष्टिमाग्नेयीमथवा पुनः ।  
दान्तः पक्वकषायो ऽसौ ब्रह्माश्रममुपाश्रयेत् ॥ ४ ॥  
ज्ञानसन्न्यासिनः केचिद् वेदसन्न्यासिनः परे ।  
कर्मसन्न्यासिनस्त्वन्ये त्रिविधाः परिकीर्तिताः ॥ ५ ॥  
यः सर्वसङ्गनिर्मुक्तो निर्द्वन्द्वश्चैव निर्भयः ।  
प्रोच्यते ज्ञानसन्न्यासी स्वात्मन्येव व्यवस्थितः ॥ ६ ॥  
वेदमेवाभ्यसेन्नित्यं निराशी निष्परिग्रहः ।  
प्रोच्यते वेदसन्न्यासी मुमुक्षुर्विजितेन्द्रियः ॥ ७ ॥  
यस्त्वग्नीनात्मसात्कृत्वा ब्रह्मार्पणपरो द्विजः ।  
ज्ञेयः स कर्मसन्न्यासी महायज्ञपरायणः ॥ ८ ॥  
त्रयाणामपि चैतेषां ज्ञानी त्वभ्यधिको मतः ।  
न तस्य विद्यते कार्यं न लिङ्गं वा विपश्चितः ॥ ९ ॥  
निर्ममो निर्भयः शान्तो निर्द्वन्द्वः पर्णभोजनः ।  
जीर्णकौपीनवासाः स्यान्नग्नो वा ध्यानतत्परः ॥ १० ॥  
ब्रह्मचारी मिताहारो ग्रामादन्नं समाहरेत् ।  
अध्यात्ममतिरासीत निरपेक्षो निरामिषः ॥ ११ ॥  
आत्मनैव सहायेन सुखार्थं विचरेदिह ।  
नाभिनन्देत मरणं नाभिनन्देत जीवितम् ॥ १२ ॥  
कालमेव प्रतीक्षेत निदेशं भृतको यथा ।  
नाध्येतव्यं न वक्तव्यं श्रोतव्यं न कदाचन ।  
एवं ज्ञात्वा परो योगी ब्रह्मभूयाय कल्पते ॥ १३ ॥  
एकवासाथवा विद्वान् कौपीनाच्छादनस्तथा ।  
मुण्डी शिखी वाथ भवेत् त्रिदण्डी निष्परिग्रहः ।  
काषायवासाः सततं ध्यानयोगपरायणः ॥ १४ ॥  
ग्रामान्ते वृक्षमूले वा वसेद् देवालये ऽपि वा ।  
समः शत्रौ च मित्रे च तथा मानापमानयोः ।  
भैक्ष्येण वर्तयेन्नित्यं नैकान्नादी भवेत् क्वचित् ॥ १५ ॥  
यस्तु मोहेन वालस्यादेकान्नादी भवेद् यतिः ।  
न तस्य निष्कृतिः काचिद् धर्मशास्त्रेषु कथ्यते ॥ १६ ॥  
रागद्वेषविमुक्तात्मा समलोष्टाश्मकाञ्चनः ।  
प्राणिहंसानिवृत्तश्च मौनी स्यात् सर्वनिस्पृहः ॥ १७ ॥  
दृष्टिपूतं न्यसेत् पादं वस्त्रपूतं जलं पिबेत् ।  
सत्यपूतां वदेद् वाणीं मनः पूतं समाचरेत् ॥ १८ ॥  
नैकत्र निवसेद् देशे वर्षाभ्यो ऽन्यत्र भिक्षुकः ।  
स्नानशौचरतो नित्यं कमण्डलुकरः शुचिः ॥ १९ ॥  
ब्रह्मचर्यरतो नित्यं वनवासरतो भवेत् ।  
मोक्षशास्त्रेषु निरतो ब्रह्मसूत्री जितेन्द्रियः ॥ २० ॥  
दम्भाहङ्कारनिर्मुक्तो निन्दापैशुन्यवर्जितः ।  
आत्मज्ञानगुणोपेतो यतिर्मोक्षमवाप्नुयात् ॥ २१ ॥  
अभ्यसेत् सततं वेदं प्रणवाख्यं सनातनम् ।  
स्नात्वाचम्य विधानेन शुचिर्देवालयादिषु ॥ २२ ॥  
यज्ञोपवीती शान्तात्मा कुशपाणिः समाहितः ।  
धौतकाषायवसनो भस्मच्छन्नतनूरहः ॥ २३ ॥  
अधियज्ञं ब्रह्म जपेदाधिदैविकमेव च ।  
आध्यात्मिकं च सततं वेदान्ताभिहितं च यत् ॥ २४ ॥  
पुत्रेषु वाथ निवसन् ब्रह्मचारी यतिर्मुनिः ।  
वेदमेवाभ्यसेन्नित्यं स याति परमां गतिम् ॥ २५ ॥  
अहिंसा सत्यमस्तेयं ब्रह्मचर्यं तपः परम् ।  
क्षमा दया च सतोषो व्रतान्यस्य विशेषतः ॥ २६ ॥  
वेदान्तज्ञाननिष्ठो वा पञ्च यज्ञान् समाहितः ।  
कुर्यादहरहः स्नात्वा भिक्षान्नेनैव तेन हि ॥ २७ ॥  
होममन्त्राञ्जपेन्नित्यं काले काले समाहितः ।  
स्वाध्यायं चान्वहं कुर्यात् सावित्रीं सन्ध्ययोर्जपेत् ॥ २८ ॥  
ध्यायीत सततं देवमेकान्ते परमेश्वरम् ।  
एकान्नं वर्जयेन्नित्यं कामं क्रोधं परिग्रहम् ॥ २९ ॥  
एकवासा द्विवासा वा शिखी यज्ञोपवीतवान् ।  
कमण्डलुकरो विद्वान् त्रिदण्डी याति तत्परम् ॥ ३० ॥  
    
इति श्रीकूर्मपुराणे षट्साहस्त्र्यां संहितायामुपरिविभागे ऽष्टाविंशो ऽध्यायः

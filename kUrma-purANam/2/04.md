+++
title = "०४"

+++

ईश्वर उवाच  
वक्ष्ये समाहिता यूयं शृणुध्वं ब्रह्मवादिनः ।  
माहात्म्यं देवदेवस्य येनेदं सम्प्रवर्तते ॥ १ ॥  
नाहं तपोभिर्विविधैर्न दानेन न चेज्यया ।  
शक्यो हि पुरुषैर्ज्ञातुमृते भक्तिमनुत्तमाम् ॥ २ ॥  
अहं हि सर्वभावानामन्तस्तिष्ठामि सर्वगः ।  
मां सर्वसाक्षिणं लोको न जानाति मुनीश्वराः ॥ ३ ॥  
यस्यान्तरा सर्वमिदं यो हि सर्वान्तरः परः ।  
सो ऽहन्धाता विधाता च कालो ऽग्निर्विश्वतोमुखः ॥ ४ ॥  
न मां पश्यन्ति मुनयः सर्वे ऽपि त्रिदिवौकसः ।  
ब्रह्मा च मनवः शक्रो ये चान्ये प्रथितौजसः ॥ ५ ॥  
गृणन्ति सततं वेदा मामेकं परमेश्वरम् ।  
यजन्ति विविधैरग्निं ब्राह्मणा वैदिकैर्मखैः ॥ ६ ॥  
सर्वे लोका नमस्यन्ति ब्रह्मा लोकपितामहः ।  
ध्यायन्ति योगिनो देवं भूताधिपतिमीश्वरम् ॥ ७ ॥  
अहं हि सर्वहविषां भोक्ता चैव फलप्रदः ।  
सर्वदेवतनुर्भूत्वा सर्वात्मा सर्वसंस्थितः ॥ ८ ॥  
मां पश्यन्तीह विद्वांशो धार्मिका वेदवादिनः ।  
तेषां सन्निहितो नित्यं ये भक्त्या मामुपासते ॥ ९ ॥  
ब्राह्मणाः क्षत्रिया वैश्या धार्मिका मामुपासते ।  
तेषां ददामि तत् स्थानमानन्दं परमं पदम् ॥ १० ॥  
अन्ये ऽपि ये विकर्मस्थाः शूद्राद्या नीचजातयः ।  
भक्तिमन्तः प्रमुच्यन्ते कालेन मयि सङ्गताः ॥ ११ ॥  
न मद्भक्ता विनश्यन्ति मद्भक्ता वीतकल्मषाः ।  
आदावेतत् प्रतिज्ञातं न मे भक्तः प्रणश्यति ॥ १२ ॥  
यो वै निन्दति तं मूढो देवदेवं स निन्दति ।  
यो हि तं पूजयेद् भक्त्या स पूजयति मां सदा ॥ १३ ॥  
पत्रं पुष्पं फलं तोयं मदाराधनकारणात् ।  
यो मे ददाति नियतः स मे भक्तः प्रियो मतः ॥ १४ ॥  
अहं हि जगतामादौ ब्रह्माणं परमेष्ठिनम् ।  
विधाय दत्तवान् वेदानशेषानात्मनिः सृतान् ॥ १५ ॥  
अहमेव हि सर्वेषां योगिनां गुरुरव्ययः ।  
धार्मिकाणां च गोप्ताहं निहन्ता वेदविद्विषाम् ॥ २,४।१६ ॥  
अहं वै सर्वसंसारान्मोचको योगिनामिह ।  
संसारहेतुरेवाहं सर्वसंसारवर्जितः ॥ २,४।१७ ॥  
अहमेव हि संहर्ता स्त्रष्टाहं परिपालकः ।  
मायावी मामीका शक्तिर्माया लोकविमोहिनी ॥ २,४।१८ ॥  
ममैव च परा शक्तिर्या सा विद्येति गीयते ।  
नाशयामि तया मायां योगिनां हृदि संस्थितः ॥ २,४।१९ ॥  
अहं हि सर्वशक्तीनां प्रवर्तकनिवर्तकः ।  
आधारभूतः सर्वासां निधानममृतस्य च ॥ २,४।२० ॥  
एका सर्वान्तरा शक्तिः करोति विविधं जगत् ।  
आस्थाय ब्रह्माणो रूपं मन्मयी मदधिष्ठिता ॥ २,४।२१ ॥  
अन्या च शक्तिर्विपुला संस्थापयति मे जगत् ।  
भूत्वा नारायणो ऽनन्तो जगन्नाथो जगन्मयः ॥ २,४।२२ ॥  
तृतीया महती शक्तिर्निहन्ति सकलं जगत् ।  
तामसी मे समाख्याता कालाख्या रुद्ररूपिणी ॥ २,४।२३ ॥  
ध्यानेन मां प्रपश्यन्ति केचिज्ज्ञानेन चापरे ।  
अपरे भक्तियोगेन कर्मयोगेन चापरे ॥ २,४।२४ ॥  
सर्वेषामेव भक्तानामिष्टः प्रियतरो मम ।  
यो हि ज्ञानेन मां नित्यमाराधयति नान्यथा ॥ २,४।२५ ॥  
अन्ये च ये त्रयो भक्ता मदाराधनकाङ्क्षिणः ।  
ते ऽपि मां प्राप्नुवन्त्येव नावर्तन्ते च वै पुनः ॥ २,४।२६ ॥  
मया ततमिदं कृत्सनं प्रधानपुरुषात्मकम् ।  
मय्येव संस्थितं विश्वं मया सम्प्रेर्यते जगत् ॥ २,४।२७ ॥  
नाहं प्रेरयिता विप्राः परमं योगमाश्रितः ।  
प्रेरयामि जगत्कृत्स्नमेतद्यो वेद सो ऽमृतः ॥ २,४।२८ ॥  
पश्याम्यशेषमेवेदं वर्तमानं स्वभावतः ।  
करोति कालो भगवान् महायोगेश्वरः स्वयम् ॥ २,४।२९ ॥  
योगः सम्प्रोच्यते योगी माया शास्त्रेषु सूरिभिः ।  
योगेश्वरो ऽसौ भगवान् महादेवो महान् प्रभुः ॥ २,४।३० ॥  
महत्त्वं सर्वतत्त्वानां परत्वात् परमेष्ठिनः ।  
प्रोच्यते भगवान् ब्रह्मा महान् ब्रह्ममयो ऽमलः ॥ २,४।३१ ॥  
यो मामेवं विजानाति महायोगेश्वरेश्वरम् ।  
सो ऽविकल्पेन योगेन युज्यते नात्र संशयः ॥ २,४।३२ ॥  
सो ऽहं प्रेरयिता देवः परमानन्दमाश्रितः ।  
नृत्यामि योगी सततं यस्तद् वेद स वेदवित् ॥ २,४।३३ ॥  
इति गुह्यतमं ज्ञानं सर्ववेदेषु निष्ठितम् ।  
प्रसन्नचेतसे देयं धार्मिकायाहिताग्नये ॥ २,४।३४ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) चतुर्थो ऽध्यायः

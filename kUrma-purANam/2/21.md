+++
title = "२१"

+++

व्यास उवाच  
स्नात्वा यथोक्तं सन्तर्प्य पितॄंश्चन्द्रक्षये द्विजः ।  
पिण्डान्वाहार्यकं श्राद्धं कुर्यात् सौम्यमनाः शुचिः ॥ २,२१।१ ॥  
पूर्वमेव परीक्षेत ब्राह्मणं वेदपारगम् ।  
तीर्थं तद् हव्यकव्यानां प्रदाने चातिथिः स्मृतः ॥ २,२१।२ ॥  
ये सोमपा विरजसो धर्मज्ञाः शान्तचेतसः ।  
व्रतिनो नियमस्थाश्च ऋतुकालाभिगामिनः ॥ २,२१।३ ॥  
पञ्चाग्निरप्यधीयानो यजुर्वेदविदेव च ।  
बह्वृचश्च त्रिसौपर्णस्त्रिमधुर्वाथ यो भवेत् ॥ २,२१।४ ॥  
त्रिणाचिकेतच्छन्दोगो ज्येष्ठसामग एव च ।  
अथर्वशिरसो ऽध्येता रुद्राध्यायी विशेषतः ॥ २,२१।५ ॥  
अग्निहोत्रपरो विद्वान् न्यायविच्च षडङ्गवित् ।  
मन्त्रब्राह्मणविच्चैव यश्च स्याद् धर्मपाठकः ॥ २,२१।६ ॥  
ऋषिव्रती ऋषीकश्च तथा द्वादशवार्षिकः ।  
ब्रह्मदेयानुसन्तानो गर्भशुद्धः सहस्रदः ॥ २,२१।७ ॥  
चान्द्रायणव्रतचरः सत्यवादी पुराणवित् ।  
गुरुदेवाग्निपूजासु प्रसक्तो ज्ञानतत्परः ॥ २,२१।८ ॥  
विमुक्तः सर्वतो धीरो ब्रह्मभूतो द्विजोत्तमः ।  
महादेवार्चनरतो वैष्णवः पङ्क्तिपावनः ॥ २,२१।९ ॥  
अहिंसानिरतो नित्यमप्रतिग्रहणस्तथा ।  
सत्रिणो दाननिरता विज्ञेयाः पङ्क्तिपावनाः ॥ २,२१।१० ॥  
युवानः श्रोत्रियाः स्वस्था महायज्ञपरायणाः ।  
सावित्रीजापनिरता ब्राह्मणाः पङ्क्तिपावनाः ॥ २,२१।११ ॥  
कुलीनाः श्रुतवन्तश्च शीलवन्तस्तपस्विनः ।  
अग्निचित्स्नातका विप्रा विज्ञेयाः पङ्क्तिपावनाः ॥ २,२१।१२ ॥  
मातापित्रोर्हिते युक्तः प्रातः स्नायी तथा द्विजः ।  
अध्यात्मविन्मुनिर्दान्तो विज्ञेयः पङ्क्तिपावनः ॥ २,२१।१३ ॥  
ज्ञाननिष्ठो महायोगी वेदान्तार्थविचिन्तकः ।  
श्रद्धालुः श्राद्धनिरतो ब्राह्मणः पङ्क्तिपावनः ॥ २,२१।१४ ॥  
वेदविद्यारतः स्नातो ब्रह्मचर्यपरः सदा ।  
अथर्वणो मुमुक्षुश्च ब्राह्मणः पङ्क्तिपावनः ॥ २,२१।१५ ॥  
असमानप्रवरको ह्यसगोत्रस्तथैव च ।  
असम्बन्धी च विज्ञेयो ब्राह्मणः पङ्क्तिपावनः ॥ २,२१।१६ ॥  
भोजयेद् योगिनं पूर्वं तत्त्वज्ञानरतं यतिम् ।  
अलाभे नैष्ठिकं दान्तमुपकुर्वाणकं तथा ॥ २,२१।१७ ॥  
तदलाभे गृहस्थं तु मुमुक्षुं सङ्गवर्जितम् ।  
सर्वालाभे साधकं वा गृहस्थमपि भोजयेत् ॥ २,२१।१८ ॥  
प्रकृतेर्गुणतत्त्वज्ञो यस्याश्नाति यतिर्हविः ।  
फलं वेदविदां तस्य सहस्रादतिरिच्यते ॥ २,२१।१९ ॥  
तस्माद् यत्नेन योगीन्द्रमीश्वरज्ञानतत्परम् ।  
भोजयेद् हव्यकव्येषु अलाभादितरान् द्विजान् ॥ २,२१।२० ॥  
एष वै प्रथमः कल्पः प्रिदाने हव्यकव्ययोः ।  
अनुकल्पस्त्वयं ज्ञेयः सदा सद्भिरनुष्ठितः ॥ २,२१।२१ ॥  
मातामहं मातुलं च स्वस्त्रीयं श्वशुरं गुरुम् ।  
दौहित्रं विट्पतिं बन्धुमृत्विग्याज्यौ च भोजयेत् ॥ २,२१।२२ ॥  
न श्राद्धे भोजयेन्मित्रं धनैः कार्यो ऽस्य सङ्ग्रहः ।  
पैशाची दक्षिणा सा हि नैवामुत्र फलप्रदा ॥ २,२१।२३ ॥  
काम श्राद्धे ऽर्चयेन्मित्रं नाभिरूपमपि त्वरिम् ।  
द्विषता हि हविर्भुक्तं भवति प्रेत्य निष्फलम् ॥ २,२१।२४ ॥  
ब्राह्मणो ह्यनधीयानस्तृणाग्निरिव शाम्यति ।  
तस्मै हव्यं न दातव्यं न हि भस्मनि हूयते ॥ २,२१।२५ ॥  
यथेरिणे बीजमुप्त्वा न वप्ता लभते फलम् ।  
तथानृचे हविर्दत्त्वा न दाता लभते फलम् ॥ २,२१।२६ ॥  
यावतो ग्रसते पिण्डान् हव्यकव्येष्वमन्त्रवित् ।  
तावतो ग्रसते प्रेत्य दीप्तान् स्थूलांस्त्वयोगुडान् ॥ २,२१।२७ ॥  
अपि विद्याकुलैर्युक्ता हीनवृत्ता नराधमाः ।  
यत्रैते भुञ्जते हव्यं तद् भवेदासुर द्विजाः ॥ २,२१।२८ ॥  
यस्य वेदश्च वेदी च विच्छिद्येते त्रिपूरुषम् ।  
स वै दुर्ब्राह्मणो नार्हः श्राद्धादिषु कदाचन ॥ २,२१।२९ ॥  
शूद्रप्रेष्यो भृतो राज्ञो वृषलो ग्रामयाजकः ।  
बधबन्धोपजीवी च षडेते ब्रह्मबन्धवः ॥ २,२१।३० ॥  
दत्तानुयोगान् वृत्यर्थं पतितान् मनुरब्रवीत् ।  
वेदविक्रायिणो ह्येते श्राद्धादिषु विगर्हिताः ॥ २,२१।३१ ॥  
श्रुतिविक्रयिणो ये तु परपूर्वासमुद्भवाः ।  
असमानान् याजयन्ति पतितास्ते प्रकीर्तिताः ॥ २,२१।३२ ॥  
असंस्कृताध्यापका ये भृत्या वाध्यापयन्ति ये ।  
अधीयते तथा वेदान् पतितास्ते प्रकीर्तिताः ॥ २,२१।३३ ॥  
वृद्धश्रावकनिर्ग्रन्थाः पञ्चरात्रविदो जनाः ।  
कापालिकाः पाशुपताः पाषण्डा ये च तद्विधाः ॥ २,२१।३४ ॥  
यस्याश्नन्ति हवींष्येते दुरात्मानस्तु तामसाः ।  
न तस्य तद् भवेच्छ्राद्धं प्रेत्य चेह फलप्रदम् ॥ २,२१।३५ ॥  
अनाश्रमो यो द्विजः स्यादाश्रमी वा निरर्थकः ।  
मिथ्याश्रमी च ते विप्रा विज्ञेयाः पङ्क्तिदूषकाः ॥ २,२१।३६ ॥  
दुश्चर्मा कुनखी कुष्ठी श्वित्री च श्यावदन्तकः ।  
विद्धप्रजननश्चैव स्तेनः क्लीबो ऽथ नास्तिकः ॥ २,२१।३७ ॥  
मद्यपो वृषलीसक्तो वीरहा दिधिषूपतिः ।  
आगारदाही कुण्डाशी सोमविक्रयिणो द्विजाः ॥ २,२१।३८ ॥  
परिवेत्ता तथा हिंस्त्रः परिवित्तिर्निराकृतिः ।  
पौनर्भवः कुसीदी च तथा नक्षत्रदर्शकः ॥ २,२१।३९ ॥  
गीतवादित्रनिरतो व्याधितः काण एव च ।  
हीनाङ्गश्चातिरिक्ताङ्गो ह्यवकीर्णिस्तथैव च ॥ २,२१।४० ॥  
कन्यादूषी कुण्डगोलौ अभिशस्तो ऽथ देवलः ।  
मित्रध्रुक् पिशुनश्चैव नित्यं भार्यानुवर्तकः ॥ २,२१।४१ ॥  
मातापित्रोर्गुरोस्त्यागी दारत्यागी तथैव च ।  
गोत्रभिद् भ्रष्टशौचश्च काण्डस्पृष्टस्तथैव च ॥ २,२१।४२ ॥  
अनपत्यः कूटसाक्षी याचको रङ्गजीवकः ।  
समुद्रयायी कृतहा तथा समयभेदकः ॥ २,२१।४३ ॥  
देवनिन्दापरश्चैव वेदनिन्दारतस्तथा ।  
द्विजनिन्दारतश्चैते वर्ज्याः श्राद्धादिकर्मसु ॥ २,२१।४४ ॥  
कृतघ्नः पिशुनः क्रूरो नास्तिको वेदनिन्दकः ।  
मित्रध्रुक् कुहकश्चैव विशेषात् पङ्क्तिदूषकाः ॥ २,२१।४५ ॥  
सर्वे पुनरभोज्यान्नास्त्वदानार्हाश्च कर्मसु ।  
ब्रह्मभावनिरस्ताश्च वर्जनीयाः प्रयत्नतः ॥ २,२१।४६ ॥  
शूद्रान्नरसपुष्टाङ्गः सन्ध्योपासनवर्जितः ।  
महायज्ञविहीनश्च ब्राह्मणः पङ्क्तिदूषकः ॥ २,२१।४७ ॥  
अधीतनाशनश्चैव स्नानहोमविवर्जितः ।  
तामसो राजसश्चैव ब्राह्मणः पङ्क्तिदूषकः ॥ २,२१।४८ ॥  
बहुनात्र किमुक्तेन विहितान् ये न कुर्वते ।  
निन्दितानाचरन्त्येते वर्जनीयाः प्रयत्नतः ॥ २,२१।४९ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे एकविशो ऽध्याय

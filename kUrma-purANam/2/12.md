+++
title = "१२"

+++

व्यास उवाच  
शृणुध्वमृषयः सर्वे वक्ष्यमाणं सनातनम् ।  
कर्मयोगं ब्राह्मणानामात्यन्तिकफलप्रदम् ॥ १ ॥  
आम्नायसिद्धमखिलं ब्रिह्मणानुप्रदर्शितम् ।  
ऋषीणां शृण्वतां पूर्वं मनुराह प्रजापतिः ॥ २ ॥  
सर्वपापहरं पुण्यमृषिसङ्घैर्निषेवितम् ।  
समाहितधियो यूयं शृणुध्वं गदतो मम ॥ ३ ॥  
कृतोपनयनो वेदानधीयीत द्विजोत्तमाः ।  
गर्भाष्टमे ऽष्टमे वाब्दे स्वसूत्रोक्तविधानतः ॥ ४ ॥  
दण्डी च मेखली सूत्री कृष्णाजिनधरो मुनिः ।  
भिक्षाहारो गुरुहितो वीक्षमाणो गुरुर्मुखम् ॥ ५ ॥  
कार्पासमुपवीतार्थं निर्मितं ब्रह्मणा पुरा ।  
ब्राह्मणानां त्रिवित् सूत्रं कौशं वा वस्त्रमेव वा ॥ ६ ॥  
सदोपवीती चैव स्यात् सदा बद्धशिखो द्विजः ।  
अन्यथा यत् कृतं कर्म तद् भवत्ययथाकृतम् ॥ ७ ॥  
वसेदविकृतं वासः कार्पासं वा कषायकम् ।  
तदेव परिधानीयं शुक्लमच्छिद्रमुत्तमम् ॥ ८ ॥  
उत्तरं तु समाख्यातं वासः कृष्णाजिनं शुभम् ।  
अभावे गव्यमजिनं रौरवं वा विधीयते ॥ ९ ॥  
उद्धृत्य दक्षिणं बाहुं सव्ये बाहौ समर्पितम् ।  
उपवीतं भवेन्नित्यं निवीतं कण्ठसज्जने ॥ १० ॥  
सव्यं बाहुं समुद्धृत्य दक्षिणे तु धृतं द्विजाः ।  
प्राचीनावीतमित्युक्तं पित्र्ये कर्मणि योजयेत् ॥ ११ ॥  
अग्न्यगारे गवां गोष्ठे होमे जप्ये तथैव च ।  
स्वाध्याये भोजने नित्यं ब्राह्मणानां च सन्निधौ ॥ १२ ॥  
उपासने गुरूणां च सन्ध्ययोः साधुसङ्गमे ।  
उपवीती भवेन्नित्यं विधिरेष सनातनः ॥ १३ ॥  
मौञ्जी त्रिवृत् समा श्लक्षणा कार्या विप्रस्य मेखला ।  
मुञ्जाभावे कुशेनाहुर्ग्रन्थिनैकेन वा त्रिभिः ॥ १४ ॥  
धारयेद् बैल्वपालाशौ दण्डौ केशान्तकौ द्विजः ।  
यज्ञार्हवृक्षजं वाथ सौम्यमव्रणमेव च ॥ १५ ॥  
सायं प्रातर्द्विजः सन्ध्यामुपासीत समाहितः ।  
कामाल्लोभाद् भयान्मोहात् त्यक्तेन पतितो भवेत् ॥ १६ ॥  
अग्निकार्यं ततः कुर्यात् सायं प्रातः प्रसन्नधीः ।  
स्नात्वा सन्तर्पयेद् देवानृषीन् पितृगणांस्तथा ॥ १७ ॥  
देवताभ्यर्चनं कुर्यात् पुष्पैः पत्रेण वाम्बुभिः ।  
अभिवादनशीलः स्यान्नित्यं वृद्धेषु धर्मतः ॥ १८ ॥  
असावहं भो नामेति सम्यक् प्रणतिपूर्वकम् ।  
आयुरारोग्यसिद्ध्यर्थं तन्द्रादिपरिवर्जितः ॥ १९ ॥  
आयुष्णान् भव सौम्येति वाच्यो विप्रो ऽभिवादने ।  
अकारश्चास्य नाम्नो ऽन्ते वाच्यः पूर्वाक्षरः प्लुतः ॥ २० ॥  
न कुर्याद् यो ऽभिवादस्य द्विजः प्रत्यभिवादनम् ।  
नाभिवाद्यः स विदुषा यथा शूद्रस्तथैव सः ॥ २१ ॥  
व्यत्यस्तपाणिना कार्यमुपसङ्ग्रहणं गुरोः ।  
सव्येन सव्यः स्प्रष्टव्यो दक्षिणेन तु दक्षिणः ॥ २२ ॥  
लौकिकं वैदिकं चापि तथाध्यात्मिकमेव वा ।  
आददीत यतो ज्ञानं तं पूर्वमभिवादयेत् ॥ २३ ॥  
नोदकं धारयेद् भैक्षं पुष्पाणि समिधस्तथा ।  
एवंविधानि चान्यानि न दैवाद्येषु कर्मसु ॥ २४ ॥  
ब्राह्मणं कुशलं पृच्छेत् क्षत्रबन्धुमनामयम् ।  
वैश्यं क्षेमं समागम्य शूद्रमारोग्यमेव तु ॥ २५ ॥  
उपाध्यायः पिता ज्येष्ठो भ्राता चैव महीपतिः ।  
मातुलः श्वशुरस्त्राता मातामहपितामहौ ।  
वर्णज्येष्ठः पितृव्यश्च पुंसो ऽत्र गुरवः स्मृताः ॥ २६ ॥  
माता मातामही गुर्वो पितुर्मातुश्च सोदराः ।  
श्वश्रूः पितामहीज्येष्ठा धात्री च गुरवः स्त्रियः ॥ २७ ॥  
इत्युक्तो गुरुवर्गो ऽयं मातृतः पितृतो द्विजाः ।  
अनुवर्तनमेतेषां मनोवाक्कायकर्मभिः ॥ २८ ॥  
गुरुं दृष्ट्वा समुत्तिष्ठेदभिवाद्य कृताञ्जलिः ।  
नैतैरुपविशेत् सार्धं विवदेन्नात्मकारणात् ॥ २९ ॥  
जीवितार्थमपि द्वेषाद् गुरुभिर्नैव भाषणम् ।  
उदितो ऽपि गुणैरन्यैर्गुरुद्वेषी पतत्यधः ॥ ३० ॥  
गुरूणामपि सर्वेषां पूज्याः पञ्च विशेषतः ।  
तेषामाद्यास्त्रयः श्रेष्ठास्तेषां माता सुपूजिता ॥ ३१ ॥  
यो भावयति या सूते येन विद्योपदिश्यते ।  
ज्येष्ठो भ्राता च भर्ता च पञ्चैते गुरवः स्मृताः ॥ ३२ ॥  
आत्मनः सर्वयत्नेन प्राणत्यागेन वा पुनः ।  
पूजनीया विशेषेण पञ्चैते भूतिमिच्छता ॥ ३३ ॥  
यावत् पिता च माता च द्वावेतौ निर्विकारिणौ ।  
तावत् सर्वं परित्यज्य पुत्रः स्यात् तत्परायणः ॥ ३४ ॥  
पिता माता च सुप्रीतौ स्यातां पुत्रगुणैर्यदि ।  
स पुत्रः सकलं धर्ममाप्नुयात् तेन कर्मणा ॥ ३५ ॥  
नास्ति मातृसमं दैवं नास्ति पितृसमो गुरुः ।  
तयोः प्रत्युपकारो ऽपि न कथञ्चन विद्यते ॥ ३६ ॥  
तयोर्नित्यं प्रियं कुर्यात् कर्मणा मनसा गिरा ।  
न ताभ्यामननुज्ञातो धर्ममन्यं समाचरेत् ॥ ३७ ॥  
वर्जयित्वा मुक्तिफलं नित्यं नैमित्तिकं तथा ।  
धर्मसारः समुद्दिष्टः प्रेत्यानन्तफलप्रदः ॥ ३८ ॥  
सम्यगाराध्य वक्तारं विसृष्टस्तदनुज्ञया ।  
शिष्यो विद्याफलं भुङ्क्ते प्रेत्य चापद्यते दिवि ॥ ३९ ॥  
यो भ्रातरं पितृसमं ज्येष्ठं मूर्खो ऽवमन्यते ।  
तेन दोषेण स प्रेत्य निरयं घोरमृच्छति ॥ ४० ॥  
पुंसा वर्त्मनिविष्टेन पूज्यो भर्ता तु सर्वदा ।  
याति दातरि लोके ऽस्मिन् उपकाराद्धि गौरवम् ॥ ४१ ॥  
येनरा भर्तृपिण्डार्थं स्वान् प्राणान् सन्त्यजन्ति हि ।  
तेषामथाक्षयांल्लोकान् प्रोवाच भगवान् मनुः ॥ ४२ ॥  
मातुलांश्च पितृव्यांश्च श्वशुरानृत्विजो गुरून् ।  
असावहमिति ब्रूयुः प्रत्युत्थाय यवीयसः ॥ ४३ ॥  
अवाच्यो दीक्षितो नाम्ना यवीयानपि यो भवेत् ।  
भोभवत्पूर्वकं त्वेनमभिभाषेत धर्मवित् ॥ ४४ ॥  
अभिवाद्याश्च पूज्यश्च शिरसा वन्द्य एव च ।  
ब्राह्मणः क्षत्रियाद्यैश्च श्रीकामैः सादरं सदा ॥ ४५ ॥  
नाभिवाद्यास्तु विप्रेण क्षत्रियाद्याः कथञ्चन ।  
ज्ञानकर्मगुणोपेता यद्यप्येते बहुश्रुताः ॥ ४६ ॥  
ब्राह्मणः सर्ववर्णानां स्वस्ति कुर्यादिति स्थितिः ।  
सवर्णेषु सवर्णानां कार्यमेवाभिवादनम् ॥ ४७ ॥  
गुरुरग्निर्द्विजातीनां वर्णानां ब्राह्मणो गुरुः ।  
पतिरेको गुरुः स्त्रीणां सर्वत्राभ्यागतो गुरुः ॥ ४८ ॥  
विद्या कर्म वयो बन्धुर्वित्तं भवति पञ्चमम् ।  
मान्यस्थानानि पञ्चाहुः पूर्वं पूर्वं गुरूत्तरात् ॥ ४९ ॥  
पञ्चानां त्रिषु वर्णेषु भूयांसि बलवन्ति च ।  
यत्र स्युः सो ऽत्र मानार्हः शूद्रो ऽपि दशमीं गतः ॥ ५० ॥  
पन्था देयो ब्राह्मणाय स्त्रियै राज्ञे ह्यचक्षुषे ।  
वृद्धाय भारबुग्नाय रोगिणे दुर्बलाय च ॥ ५१ ॥  
भिक्षामाहृत्य शिष्टानां गृहेभ्यः प्रयतो ऽन्वहम् ।  
निवेद्य गुरवे ऽश्नीयाद् वाग्यतस्तदनुज्ञया ॥ ५२ ॥  
भवत्पूर्वं चरेद् भैक्ष्यमुपनीतो द्विजोत्तमः ।  
भवन्मध्यं तु राजन्यो वैश्यस्तु भवदुत्तरम् ॥ ५३ ॥  
मातरं वा स्वसारं वा मातुर्वा भगिनीं निजाम् ।  
भिक्षेत भिक्षां प्रथमं या चैनं न विमानयेत् ॥ ५४ ॥  
सजातीयगृहेष्वेव सार्ववर्णिकमेव वा ।  
भैक्ष्यस्य चरणं प्रोक्तं पतितादिषु वर्जितम् ॥ ५५ ॥  
वेदयज्ञैरहीनानां प्रशस्तानां स्वकर्मसु ।  
ब्रह्मचर्याहरेद् भैक्षं गृहेभ्यः प्रयतो ऽन्वहम् ॥ ५६ ॥  
गुरोः कुले न भिक्षेत न ज्ञातिकुलबन्धुषु ।  
अलाभे त्वन्यगेहानां पूर्वं पूर्वं विवर्जयेत् ॥ ५७ ॥  
सर्वं वा विचरेद् ग्रामं पूर्वोक्तानामसम्भवे ।  
नियम्य प्रयतो वाचं दिशस्त्वनवलोकयन् ॥ ५८ ॥  
समाहृत्य तु तद् भैक्षं यावदर्थममायया ।  
भुञ्जीत प्रयतो नित्यं वाग्यतो ऽनन्यमानसः ॥ ५९ ॥  
भैक्ष्येण वर्तयेन्नित्यं नैकान्नादी भवेद् व्रती ।  
भैक्ष्येण व्रतिनो वृत्तिरुपवाससमा स्मृता ॥ ६० ॥  
पूजयेदशनं नित्यमद्याच्चैतदकुत्सयन् ।  
दृष्ट्वा हृष्येत् प्रसीदेच्च प्रतिनन्देच्च सर्वशः ॥ ६१ ॥  
अनारोग्यमनायुष्यमस्वर्ग्यं चातिभोजनम् ।  
अपुण्यं लोकविद्विष्टं तस्मात् तत्परिवर्जयेत् ॥ ६२ ॥  
प्राङ्मुखो ऽन्नानि भुञ्जीत सूर्याभिमुख एव वा ।  
नाद्यादुदङ्मुखो नित्यं विधिरेष सनातनः ॥ ६३ ॥  
प्रक्षाल्य पाणिपादौ च भुञ्जानो द्विरुपस्पृशेत् ।  
शुचौ देशे समासीनो भुक्त्वा च द्विरुपस्पृशेत् ॥ ६४ ॥  
    
इती श्रीकूर्मपुराणे षट्साहस्त्र्यां संहितायामुपरिविभागे द्वादशो ऽध्यायः

+++
title = "०६"

+++

ईश्वर उवाच  
शृणुध्वमृषयः सर्वे यथावत् परमेष्ठिनः ।  
वक्ष्यामीशस्य माहात्म्यं यत्तद्वेदविदो विदुः ॥ २,६।१ ॥  
सर्वलोकैकनिर्माता सर्वलोकैकरक्षिता ।  
सर्वलोकैकसंहर्ता सर्वात्माहं सनातनः ॥ २,६।२ ॥  
सर्वेषामेव वस्तूनामन्तर्यामी पिता ह्यहम् ।  
मध्ये चान्तः स्थितं सर्वं नाहं सर्वत्र संस्थितः ॥ २,६।३ ॥  
भवद्भिरद्भुतं दृष्टं यत्स्वरूपं तु मामकम् ।  
ममैषा ह्युपमा विप्रा मायया दर्शिता मया ॥ २,६।४ ॥  
सर्वेषामेव भावानामन्तरा समवस्थितः ।  
प्रेरयामि जगत् कृत्स्नं क्रियाशाक्तिरियं मम ॥ २,६।५ ॥  
ययेदं चेष्टते विश्वं तत्स्वभावानुवर्ति च ।  
सो ऽहं कालो जगत् कृत्स्नं प्रेरयामि कलात्मकम् ॥ २,६।६ ॥  
एकांशेन जगत् कृत्स्नं करोमि मुनिपुङ्गवाः ।  
संहराम्येकरूपेण द्विधावस्था ममैव तु ॥ २,६।७ ॥  
आदिमध्यान्तनिर्मुक्तो मायातत्त्वप्रवर्तकः ।  
क्षोभयामि च सर्गादौ प्रधानपुरुषावुभौ ॥ २,६।८ ॥  
ताभ्यां सञ्जायते विश्वं संयुक्ताभ्यां परस्परम् ।  
महदादिक्रमेणैव मम तेजो विजृम्भते ॥ २,६।९ ॥  
यो हि सर्वजगत्साक्षी कालचक्रप्रवर्तकः ।  
हिरण्यगर्भो मार्तण्डः सो ऽपि मद्देहसम्भवः ॥ २,६।१० ॥  
तस्मै दिव्यं स्वमैश्वर्यं ज्ञानयोगं सनातनम् ।  
दत्तवानात्मजान् वेदान् कल्पादौ चतुरो द्विजाः ॥ २,६।११ ॥  
स मन्नियोगतो देवो ब्रह्मा मद्भावभावितः ।  
दिव्यं तन्मामकैश्वर्यं सर्वदा वहति स्वयम् ॥ २,६।१२ ॥  
स सर्वलोकनिर्माता मन्नियोगेन सर्ववित् ।  
भूत्वा चतुर्मुखः सर्गं सृजत्येवात्मसम्भवः ॥ २,६।१३ ॥  
यो ऽपि नारायणो ऽनन्तो लोकानां प्रभवाव्ययः ।  
ममैव परमा मूर्तिः करोति परिपालनम् ॥ २,६।१४ ॥  
यो ऽन्तकः सर्वभूतानां रुद्रः कालात्मकः प्रभुः ।  
मदाज्ञयासौ सततं संहरिष्यति मे तनुः ॥ २,६।१५ ॥  
हव्यं वहति देवानां कव्यं कव्याशिनामपि ।  
पाकं च कुरुते वह्निः सो ऽपि मच्छक्तिचोदितः ॥ २,६।१६ ॥  
भुक्तमाहारजातं च पचते तदहर्निशम् ।  
वैश्वानरो ऽग्निर्भगवानीश्वरस्य नियोगतः ॥ २,६।१७ ॥  
यो ऽपि सर्वाम्भसां योनिर्वरुणो देवपुङ्गवः ।  
सो ऽपि सञ्जीवयेत् कृत्स्नमीशस्यैव नियोगतः ॥ २,६।१८ ॥  
यो ऽन्तस्तिष्ठति भूतानां बहिर्देवः प्रभञ्जनः ।  
मदाज्ञयासौ भूतानां शरीराणि बिभर्ति हि ॥ २,६।१९ ॥  
यो ऽपि सञ्जीवनो नॄणां देवानाममृताकरः ।  
सोमः स मन्नियोगेन चोदितः किल वर्तते ॥ २,६।२० ॥  
यः स्वभासा जगत् कृत्स्नं प्रकाशयति सर्वदा ।  
सूर्यो वृष्टिं वितनुते शास्त्रेणैव स्वयम्भुवः ॥ २,६।२१ ॥  
यो ऽप्यशेषजगच्छास्ता शक्रः सर्वामरेश्वरः ।  
यज्वनां फलदो देवो वर्तते ऽसौ मदाज्ञया ॥ २,६।२२ ॥  
यः प्रशास्ता ह्यसाधूनां वर्तते नियमादिह ।  
यमो वैवस्वतो देवो देवदेवनियोगतः ॥ २,६।२३ ॥  
यो ऽपि सर्वधनाध्यक्षो धनानां सम्प्रदायकः ।  
सो ऽपीश्वरनियोगेन कुबेरो वर्तते सदा ॥ २,६।२४ ॥  
यः सर्वरक्षसां नाथस्तामसानां फलप्रदः ।  
मन्नियोगादसौ देवो वर्तते निरृतिः सदा ॥ २,६।२५ ॥  
वेतालगणभूतानां स्वामी भोगफलप्रदः ।  
ईशानः किल भक्तानां सो ऽपि तिष्ठन्ममाज्ञया ॥ २,६।२६ ॥  
यो वामदेवो ऽङ्गिरसः शिष्यो रुद्रगणाग्रणीः ।  
रक्षको योगिनां नित्यं वर्तते ऽसौ मदाज्ञया ॥ २,६।२७ ॥  
यश्च सर्वजगत्पूज्यो वर्तते विघ्नकारकः ।  
विनायको धर्मनेता सो ऽपि मद्वचनात् किल ॥ २,६।२८ ॥  
यो ऽपि ब्रह्मविदां श्रेष्ठो देवसेनापतिः प्रभुः ।  
स्कन्दो ऽसौ वर्तते नित्यं स्वयम्भूर्विधिचोदितः ॥ २,६।२९ ॥  
ये च प्रजानां पतयो मरीच्याद्या महर्षयः ।  
सृजन्ति विविधं लोकं परस्यैव नियोगतः ॥ २,६।३० ॥  
या च श्रीः सर्वभूतानां ददाति विपुलां श्रियम् ।  
पत्नी नारायणस्यासौ वर्तते मदनुग्रहात् ॥ २,६।३१ ॥  
वाचं ददाति विपुलां या च देवी सरस्वती ।  
सापीश्वरनियोगेन चोदिता सम्प्रवर्तते ॥ २,६।३२ ॥  
याशेषपुरुषान् घोरान्नरकात् तारयिष्यति ।  
सावित्री संस्मृता देवी देवाज्ञानुविधायिनी ॥ २,६।३३ ॥  
पार्वती परमा देवी ब्रह्मविद्याप्रदायिनी ।  
यापि ध्याता विशेषेण सापि मद्वचनानुगा ॥ २,६।३४ ॥  
यो ऽनन्तमहिमानन्तः शेषो ऽशेषामरप्रभुः ।  
दधाति शिरसा लोकं सो ऽपि देवनियोगतः ॥ २,६।३५ ॥  
यो ऽग्निः संवर्तको नित्यं वडवारूपसंस्थितः ।  
पिबत्यखिलमम्भोधिमीश्वरस्य नियोगतः ॥ २,६।३६ ॥  
ये चतुर्दश लोके ऽस्मिन् मनवः प्रथितौजसः ।  
पालयन्ति प्रजाः सर्वास्ते ऽपि तस्य नियोगतः ॥ २,६।३७ ॥  
आदित्या वसवो रुद्रा मरुतश्च तथाश्विनौ ।  
अन्याश्च देवताः सर्वा मच्छास्त्रेणैव धिष्ठिताः ॥ २,६।३८ ॥  
गन्धर्वा गरुडा ऋक्षाः सिद्धाः साध्याश्चचारणाः ।  
यक्षरक्षः पिशाचाश्च स्थिताः शास्त्रे स्वयम्भुवः ॥ २,६।३९ ॥  
कलाकाष्ठानिमेषाश्च मुहूर्ता दिवसाः क्षपाः ।  
ऋतवः पक्षमासाश्च स्थिताः शास्त्रे प्रजापतेः ॥ २,६।४० ॥  
युगमन्वन्तराण्येव मम तिष्ठन्ति शासने ।  
पराश्चैव परार्धाश्च कालभेदास्तथा परे ॥ २,६।४१ ॥  
चतुर्विधानि भूतानि स्थावराणि चराणि च ।  
नियोगादेव वर्तन्ते देवस्य परमात्मनः ॥ २,६।४२ ॥  
पातालानि च सर्वाणि भुवनानि च शासनात् ।  
ब्रह्माण्डानि च वर्तन्ते सर्वाण्येव स्वयम्भुवः ॥ २,६।४३ ॥  
अतीतान्यप्यसङ्ख्यानि ब्रह्माण्डानि ममाज्ञया ।  
प्रवृत्तानि पदार्थौघैः सहितानि समन्ततः ॥ २,६।४४ ॥  
ब्रह्माण्डानि भविष्यन्ति सह वस्तुभिरात्मगैः ।  
वहिष्यन्ति सदैवाज्ञां परस्य परमात्मनः ॥ २,६।४५ ॥  
भूमिरापो ऽनलो वायुः खं मनो बुद्धिरेव च ।  
भूतादिरादिप्रकृतिर्नियोगे मम वर्तते ॥ २,६।४६ ॥  
याशेषजगतां योनिर्मोहिनी सर्वदेहिनाम् ।  
माया विवर्तते नित्यं सापीश्वरनियोगतः ॥ २,६।४७ ॥  
यो वै देहभृतां देवः पुरुषः पठ्यते परः ।  
आत्मासौ वर्तते नित्यमीश्वरस्य नियोगतः ॥ २,६।४८ ॥  
विधूय मोहकलिलं यया पश्यति तत् पदम् ।  
सापि विद्या महेशस्य नियोगवशवर्तिनी ॥ २,६।४९ ॥  
बहुनात्र किमुक्तेन मम शक्त्यात्मकं जगत् ।  
मयैव प्रेर्यते कृत्स्नं मय्येव प्रलयं व्रजेत् ॥ २,६।५० ॥  
अहं हि भगवानीशः स्वयं ज्योतिः सनातनः ।  
परमात्मा परं ब्रह्म मत्तो ह्यन्यन्न विद्यते ॥ २,६।५१ ॥  
इत्येतत् परमं ज्ञानं युष्माकं कथितं मया ।  
ज्ञात्वा विमुच्यते जन्तुर्जन्मसंसारबन्धनात् ॥ २,६।५२ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) षष्ठो ऽध्यायः

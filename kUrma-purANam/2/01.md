+++
title = "०१"

+++
ऋषय ऊचुः  
भवता कथितः सम्यक् सर्गः स्वायम्भुवस्ततः ।  
ब्रह्माण्डस्यास्य विस्तारो मन्वन्तरविनिश्चयः ॥ २,१।१ ॥  
तत्रेश्वरेश्वरो देवो वर्णिभिर्धर्मतत्परैः ।  
ज्ञानयोगरतैर्नित्यमाराध्यः कथितस्त्वया ॥ २,१।२ ॥  
तद्वदाशेषसंसारदुः खनाशमनुत्तमम् ।  
ज्ञानं ब्रह्मैकविषयं येन पश्येम तत्परम् ॥ २,१।३ ॥  
त्वं हि नारायणात्साक्षात् कृष्णद्वैपायनात् प्रभो ।  
अवाप्ताखिलविज्ञानस्तत्त्वां पृच्छामहे पुनः ॥ २,१।४ ॥  
श्रुत्वा मुनीनां तद् वाक्यं कृष्णद्वैपायनं प्रभुम् ।  
सूतः पौराणिकः स्मृत्वा भाषितुं ह्युपचक्रमे ॥ २,१।५ ॥  
अथास्मिन्नन्तरे व्यासः कृष्णद्वैपायनः स्वयम् ।  
आजगाम मुनिश्रेष्ठा यत्र सत्रं समासते ॥ २,१।६ ॥  
तं दृष्ट्वा वेदविद्वांसं कालमेघसमद्युतिम् ।  
व्यासं कमलपत्राक्षं प्रणेमुर्द्विजपुङ्गवाः ॥ २,१।७ ॥  
पपात दण्डवद् भूमौ दृष्ट्वासौ रोमहर्षणः ।  
प्रदक्षिणीकृत्य गुरुं प्राञ्जलिः पार्श्वगो ऽभवत् ॥ २,१।८ ॥  
पृष्टास्ते ऽनामयं विप्राः शौनकाद्या महामुनिम् ।  
समाश्वास्यासनं तस्मै तद्योग्यं समकल्पयन् ॥ २,१।९ ॥  
अथैतानब्रवीद् वाक्यं पराशरसुतः प्रभुः ।  
कच्चिन्न तपसो हानिः स्वाध्यायस्य श्रुतस्य च ॥ २,१।१० ॥  
ततः स सूतः स्वगुरुं प्रणम्याह महामुनिम् ।  
ज्ञानं तद् ब्रह्मविषयं मुनीनां वक्तुमर्हसि ॥ २,१।११ ॥  
इमे हि मुनयः शान्तास्तापसा धर्मतत्पराः ।  
शुश्रूषा जायते चैषां वक्तुमर्हसि तत्त्वतः ॥ २,१।१२ ॥  
ज्ञानं विमुक्तिदं दिव्यं यन्मे साक्षात् त्वयोदितम् ।  
मुनीनां व्याहृतं पूर्वं विष्णुना कूर्मरूपिणा ॥ २,१।१३ ॥  
श्रुत्वा सूतस्य वचनं मुनिः सत्यवतीसुतः ।  
प्रणम्य शिरसा रुद्रं वचः प्राह सुखावहम् ॥ २,१।१४ ॥  
व्यास उवाच  
वक्ष्ये देवो महादेवः पृष्टो योगीश्वरैः पुरा ।  
सनत्कुमारप्रमुखैः स्वयं यत्समभाषत ॥ २,१।१५ ॥  
सनत्कुमारः सनकस्तथैव च सनन्दनः ।  
अङ्गिरा रुद्रसहितो भृगुः परमधर्मवित् ॥ २,१।१६ ॥  
कणादः कपिलो योगी वामदेवो महामुनिः ।  
शुक्रो वसिष्ठो भगवान् सर्वे संयतमानसाः ॥ २,१।१७ ॥  
परस्परं विचार्यैते संशयाविष्टचेतसः ।  
तप्तवन्तस्तपो घोरं पुण्ये बदरिकाश्रमे ॥ २,१।१८ ॥  
अपश्यंस्ते महायोगमृषिं धर्मसुतं शुचिम् ।  
नारायणमनाद्यन्तं नरेण सहितं तदा ॥ २,१।१९ ॥  
संस्तूय विविधैः स्तोत्रैः सर्वे वेदसमुद्भवैः ।  
प्रणेमुर्भक्तिसंयुक्ता योगिनो योगवित्तमम् ॥ २,१।२० ॥  
विज्ञाय वाञ्छितं तेषां भगवानपि सर्ववित् ।  
प्राह गम्भीरया वाचा किमर्थं तप्यते तपः ॥ २,१।२१ ॥  
अब्रुवन् हृष्टमनसो विश्वात्मानं सनातनम् ।  
साक्षान्नारायणं देवमागतं सिद्धिसूचकम् ॥ २,१।२२ ॥  
वयं संशयमापन्नाः सर्वे वै ब्रह्मवादिनः ।  
भवन्तमेकं शरणं प्रपन्नाः पुरुषोत्तमम् ॥ २,१।२३ ॥  
त्वं हि तद् वेत्थ परमं सर्वज्ञो भगवानृषिः ।  
नारायणः स्वयं साक्षात् पुराणो ऽव्यक्तपूरुषः ॥ २,१।२४ ॥  
नह्यन्यो विद्यते वेत्ता त्वामृते परमेश्वर ।  
शुश्रूषास्माकमखिलं संशयं छेत्तुमर्हसि ॥ २,१।२५ ॥  
किं कारणमिदं कृत्स्नं को ऽनुसंसरते सदा ।  
कश्चिदात्मा च का मुक्तिः संसारः किन्निमित्तकः ॥ २,१।२६ ॥  
कः संसारयतीशानः को वा सर्वं प्रपश्यति ।  
किं तत् परतरं ब्रह्म सर्वं नो वक्तुमर्हसि ॥ २,१।२७ ॥  
एवमुक्ते तु मुनयः प्रापश्यन् पुरुषोत्तमम् ।  
विहाय तापसं रूपं संस्थितं स्वेन तेजसा ॥ २,१।२८ ॥  
विभ्राजमानं विमलं प्रभामण्डलमण्डितम् ।  
श्रीवत्सवक्षसं देवं तप्तजाम्बूनदप्रभम् ॥ २,१।२९ ॥  
शङ्खचक्रगदापाणिं शार्ङ्गहस्तं श्रियावृतम् ।  
न दृष्टस्तत्क्षणादेव नरस्तस्यैव तेजसा ॥ २,१।३० ॥  
तदन्तरे महादेवः शशाङ्काङ्कितशेखरः ।  
प्रसादाभिमुखो रुद्रः प्रादुरासीन्महेश्वरः ॥ २,१।३१ ॥  
निरीक्ष्य ते जगन्नाथं त्रिनेत्रं चन्द्रभूषणम् ।  
तुष्टुवुर्हृष्टमनसो भक्त्या तं परमेश्वरम् ॥ २,१।३२ ॥  
जयेश्वर महादेव जय भूतपते शिव ।  
जयाशेषमुनीशान तपसाभिप्रपूजित ॥ २,१।३३ ॥  
सहस्रमूर्ते विश्वात्मन् जगद्यन्त्रप्रवर्तक ।  
जयानन्त जगज्जन्मत्राणसंहारकारण ॥ २,१।३४ ॥  
सहस्रचरणेशान शम्भो योगीन्द्रवन्दित ।  
जयाम्बिकापते देव नमस्ते परमेश्वर ॥ २,१।३५ ॥  
संस्तुतो भगवानीशस्त्र्यम्बको भक्तवत्सलः ।  
समालिङ्ग्य हृषीकेशं प्राह गम्भीरया गिरा ॥ २,१।३६ ॥  
किमर्थं पुण्डरीकाक्ष मुनीन्द्रा ब्रह्मवादिनः ।  
इमं समागता देशं किं वा कार्यं मयाच्युत ॥ २,१।३७ ॥  
आकर्ण्य भगवद्वाक्यं देवदेवो जनार्दनः ।  
प्राह देवो महादेवं प्रसादाभिमुखं स्थितम् ॥ २,१।३८ ॥  
इमे हि मुनयो देव तापसाः क्षीणकल्मषाः ।  
अभ्यागता मां शरणं सम्यग्दर्शनकाङ्क्षिणः ॥ २,१।३९ ॥  
यदि प्रसन्नो भगवान् मुनीनां भावितात्मनाम् ।  
सन्निधौ मम तज्ज्ञानं दिव्यं वक्तुमिहार्हसि ॥ २,१।४० ॥  
त्वं हि वेत्थ स्वमात्मानं न ह्यन्यो विद्यते शिव ।  
ततस्त्वमात्मनात्मानं मुनीन्द्रेभ्यः प्रदर्शय ॥ २,१।४१ ॥  
एवमुक्त्वा हृषीकेशः प्रोवाच मुनिपुङ्गवान् ।  
प्रदर्शयन् योगसिद्धिं निरीक्ष्य वृषभध्वजम् ॥ २,१।४२ ॥  
सन्दर्शनान्महेशस्य शङ्करस्याथ शूलिनः ।  
कृतार्थं स्वयमात्मानं ज्ञातुमर्हथ तत्त्वतः ॥ २,१।४३ ॥  
प्रष्टुमर्हथ विश्वेशं प्रत्यक्षं पुरतः स्थितम् ।  
ममैव सन्निधावेष यथावद् वक्तुमीश्वरः ॥ २,१।४४ ॥  
निशम्य विष्णुवचनं प्रणम्य वृषभध्वजम् ।  
सनत्कुमारप्रमुखाः पृच्छन्ति स्म महेश्वरम् ॥ २,१।४५ ॥  
अथास्मिन्नन्तरे दिव्यमासनं विमलं शिवम् ।  
किमप्यचिन्त्यं गगनादीश्वरार्हं समुद्बभौ ॥ २,१।४६ ॥  
तत्राससाद योगात्मा विष्णुना सह विश्वकृत् ।  
तेजसा पूरयन् विश्वं भाति देवो महेश्वरः ॥ २,१।४७ ॥  
तं ते देवादिदेवेशं शङ्करं ब्रह्मवादिनः ।  
विभ्राजमानं विमले तस्मिन् ददृशुरासने ॥ २,१।४८ ॥  
यं प्रपश्यन्तियोगस्थाः स्वात्मन्यात्मानमीश्वरमा ।  
अनन्यतेजसं शान्तं शिवं ददृशिरे किल ॥ २,१।४९ ॥  
यतः प्रसूतिर्भूतानां यत्रैतत् प्रविलीयते ।  
तमासनस्थं भूतानामीशं ददृशिरे किल ॥ २,१।५० ॥  
यदन्तरा सर्वमेतद् यतो ऽभिन्नमिदं जगत् ।  
स वासुदेवमासीनं तमीशं ददृशुः किल ॥ २,१।५१ ॥  
प्रोवाच पृष्टो भगवान् मुनीनां परमेश्वरः ।  
निरीक्ष्य पुण्डरीकाक्षं स्वात्मयोगमनुत्तमम् ॥ २,१।५२ ॥  
तच्छृणुध्वं यथान्यायमुच्यमानं मयानघाः ।  
प्रशान्तमानसाः सर्वे ज्ञानमीश्वरभाषितम् ॥ २,१।५३ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) प्रथमो ऽध्यायः

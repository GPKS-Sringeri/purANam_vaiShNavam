+++
title = "१३"

+++

व्यास उवाच  
भुक्त्वा पीत्वा च सुप्त्वा च स्नात्वा रथ्योपसर्पणे ।  
ओष्ठावलमोकौ स्पृष्ट्वा वासो विपरिधाय च ॥ २,१३।१ ॥  
रेतोमूत्रपुरीषाणामुत्सर्गे ऽयुक्तभाषणे ।  
ष्ठीवित्वाध्ययनारम्भे कासश्वासागमे तथा ॥ २,१३।२ ॥  
चत्वरं वा श्मशानं वा समाक्रम्य द्विजोत्तमः ।  
सन्ध्ययोरुभयोस्तद्वदाचान्तो ऽप्याचमेत् पुनः ॥ २,१३।३ ॥  
चण्डालम्लेच्छसम्भाषे स्त्रीशूद्रोच्छिष्टभाषणे ।  
उच्छिष्टं पुरुषं स्पृष्ट्वा भोज्यं चापि तथाविधम् ।  
आचामेदश्रुपाते वा लोहितस्य तथैव च ॥ २,१३।४ ॥  
भोजने सन्ध्ययोः स्नात्वा पीत्वा मूत्रपुरीषयोः ।  
आचान्तो ऽप्याचमेत् सुप्त्वा सकृत्सकृदथान्यतः ॥ २,१३।५ ॥  
अग्नेर्गवामथालम्भे स्पृष्ट्वा प्रयतमेव वा ।  
स्त्रीणामथात्मनः स्पर्शे नीवीं वा परिधाय च ॥ २,१३।६ ॥  
उपस्पृशेज्जलं वार्द्रं तृणं वा भूमिमेव वा ।  
केशानां चात्मनः स्पर्शे वाससो ऽक्षालितस्य च ॥ २,१३।७ ॥  
अनुष्णाभिरफेनाबिरदुष्टाभिश्च धर्मतः ।  
शौचेप्सुः सर्वदाचामेदासीनः प्रागुदङ्मुखः ॥ २,१३।८ ॥  
शिरः प्रावृत्य कण्ठं वा मुक्तकच्छसिखो ऽपि वा ।  
अकृत्वा पादयोः शौचमाचान्तो ऽप्यशुचिर्भवेत् ॥ २,१३।९ ॥  
सोपानत्को जलस्थो वा नोष्णीषी वाचमेद् बुधः ।  
न चैव वर्षधाराभिर्न तिष्ठन् नोद्धृतोदकैः ॥ २,१३।१० ॥  
नैकहस्तार्पितजलैर्विना सूत्रेण वा पुनः ।  
न पादुकासनस्थो वा बहिर्जानुरथापि वा ॥ २,१३।११ ॥  
न जल्पन् न हसन् प्रेक्षन् शयानः प्रह्व एव च ।  
नावीक्षिताभिः फेनाद्यैरुपेताभिरथापि वा ॥ २,१३।१२ ॥  
शूद्राशुचिकरोन्मुक्तैर्न क्षाराभिस्तथैव च ।  
न चैवाङ्गुलिभिः शब्दं न कुर्वन् नान्यमानसः ॥ २,१३।१३ ॥  
न वर्णरसदुष्टाभिर्न चैव प्रदरोदकैः ।  
न पाणिक्षुभिताभिर्वा न बहिष्कक्ष एव वा ॥ २,१३।१४ ॥  
हृद्गाभिः पूयते विप्रः कण्ठ्याभिः क्षत्रियः शुचिः ।  
प्राशिताभिस्तथावैश्यः स्त्रीशूद्रौ स्पर्शतो ऽन्ततः ॥ २,१३।१५ ॥  
अङ्गुष्ठमूलान्तरतो रेखायां ब्राह्ममुच्यते ।  
अन्तराङ्गुष्ठदेशिन्यो पितॄणां तीर्थमुत्तमम् ॥ २,१३।१६ ॥  
कनिष्ठामूलतः पश्चात् प्राजापत्यं प्रचक्षते ।  
अङ्गुल्यग्रे स्मृतं दैवं तदेवार्षं प्रकीर्तितम् ॥ २,१३।१७ ॥  
मूले वा दैवमार्षं स्यादाग्नेयं मध्यतः स्मृतं ।  
तदेव सौमिकं तीर्थमेतज्ज्ञात्वा न मुह्यति ॥ २,१३।१८ ॥  
ब्राह्मेणैव तु तीर्थेन द्विजो नित्यमुपस्पृशेत् ।  
कायेन वाथ दैवेन तु पित्र्येण वै द्विजाः ॥ २,१३।१९ ॥  
त्रिः प्राश्नीयादपः पूर्वं ब्राह्मणः प्रयतस्ततः ।  
सम्मृज्याङ्गुष्ठमूलेन मुखं वै समुपस्पृशेत् ॥ २,१३।२० ॥  
अङ्गुष्ठानामिकाभ्यां तु स्पृशेन्नेत्रद्वयं ततः ।  
तर्जन्यङ्गुष्ठयोगेन स्पृशेन्नासापृटद्वयम् ॥ २,१३।२१ ॥  
कनिष्ठाङ्गुष्ठयोगेन श्रवणे समुपस्पृशेत् ।  
सर्वासामथ योगेन हृदयं तु तलेन वा ।  
संस्पृशेद् वा शिरस्तद्वदङ्गुष्ठेनाथवा द्वयम् ॥ २,१३।२२ ॥  
त्रिः प्राश्नीयाद् यदम्भस्तु सुप्रीतास्तेन देवताः ।  
ब्रह्मा विष्णुर्महेशश्च भवन्तीत्यनुशुश्रुमः ॥ २,१३।२३ ॥  
गङ्गा च यमुना चैव प्रीयेते परिमार्जनात् ।  
संस्पृष्टयोर्लोचनयोः प्रीयेते शशिभास्करौ ॥ २,१३।२४ ॥  
नासत्यदस्त्रौ प्रीयेते स्पृष्टे नासापुटद्वये ।  
कर्णयोः स्पृष्टयोस्तद्वत् प्रीयेते चानिलानलौ ॥ २,१३।२५ ॥  
संस्पृष्टे हृदये चास्य प्रीयन्ते सर्वदेवताः ।  
मूर्ध्नि संस्पर्शनादेकः प्रीतः स पुरुषो भवेत् ॥ २,१३।२६ ॥  
नोच्छिष्टं कुर्वते मुख्या विप्रुषो ऽङ्गं नयन्ति याः ।  
दन्तवद् दन्तलग्नेषु जिह्वास्पर्शे ऽशुचिर्भवेत् ॥ २,१३।२७ ॥  
स्पृशान्ति बिन्दवः पादौ य आचामयतः परान् ।  
भूमिगैस्ते समा ज्ञेया न तैरप्रयतो भवेत् ॥ २,१३।२८ ॥  
मदुपर्के च सोमे च ताम्बूलस्य च भक्षणे ।  
फलमूले चेक्षुदण्डे न दोषं प्राह वे मनुः ॥ २,१३।२९ ॥  
प्रचरंश्चान्नपानेषु द्रव्यहस्तो भवेन्नरः ।  
भूमौ निक्षिप्य तद् द्रव्यमाचम्याभ्युक्षयेत् तु तत् ॥ २,१३।३० ॥  
तैजसं वै समादाय यद्युच्छिष्टो भवेद् द्विजः ।  
भूमौ निक्षिप्य तद् द्रव्यमाचम्याभ्युक्षयेत् तु तत् ॥ २,१३।३१ ॥  
यद्यमत्रं समादाय भवेदुच्छेषणान्वितः ।  
अनिधायैव तद् द्रव्यमाचान्तः शुचितामियात् ।  
वस्त्रादिषु विकल्पः स्यात् तत्संस्पृष्ट्वाचमेदिह ॥ २,१३।३२ ॥  
अरण्ये ऽनुदके रात्रौ चौरव्याघ्राकुले पथि ।  
कृत्वा मूत्रं पुरीषं वा द्रव्यहस्तो न दुष्यति ॥ २,१३।३३ ॥  
निधाय दक्षिणे कर्णे ब्रह्मसूत्रमुदङ्मुखः ।  
अह्नि कुर्याच्छकृन्मूत्रं रात्रौ चेद् दक्षिणामुखः ॥ २,१३।३४ ॥  
अन्तर्धाय महीं काष्ठैः पत्रैर्लोष्ठतृणेन वा ।  
प्रावृत्य च शिरः कुर्याद् विण्मूत्रस्य विसर्जनम् ॥ २,१३।३५ ॥  
छायाकूपनदीगोष्ठचैत्याम्भः पथि भस्मसु ।  
अग्नौ चैव श्मशाने च विण्मूत्रे न समाचरेत् ॥ २,१३।३६ ॥  
न गोमये न कृष्टे वा महावृक्षे न शाड्वले ।  
न तिष्ठन् वा न निर्वासा न च पर्वतमस्तके ॥ २,१३।३७ ॥  
न जीर्णदेवायतने न वल्मीके कदाचन ।  
न ससत्त्वेषु गर्तेषु न गच्छन् वा समाचरेत् ॥ २,१३।३८ ॥  
तुषाङ्गारकपालेषु राजमार्गे तथैव च ।  
न क्षेत्रे न विले वापि न तीर्थे न चतुष्पथे ॥ २,१३।३९ ॥  
नोद्यानोदसमीपे वा नोषरे न पराशुचौ ।  
न सोपानत्पादुको वा छत्री वा नान्तरिक्षके ॥ २,१३।४० ॥  
न चैवाभिमुखे स्त्रीणां गुरुब्राह्मणयोर्गवाम् ।  
न देवदेवालययोरपामपि कदाचन ॥ २,१३।४१ ॥  
न ज्योतींषि निरीक्षन्वानसन्ध्याभिमुखो ऽपिवा ।  
प्रत्यादित्यं प्रत्यनलं प्रतिसोमं तथैव च ॥ २,१३।४२ ॥  
आहृत्य मृत्तिकां कूलाल्लेपगन्धापकर्षणम् ।  
कुर्यादतन्द्रितः शौचं विशुद्धैरुद्धृतोदकैः ॥ २,१३।४३ ॥  
नाहरेन्मृत्तिकां विप्रः पांशुलान्न च कर्दमात् ।  
न मार्गान्नोषराद् देशाच्छौचशिष्टां परस्य च ॥ २,१३।४४ ॥  
न देवायतनात् कूपाद् ग्रामान्न च जलात् तथा ।  
उपस्पृशेत् ततो नित्यं पूर्वोक्तेन विधानतः ॥ २,१३।४५ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे त्रयोदशो ऽध्यायः

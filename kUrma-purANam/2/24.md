+++
title = "२४"

+++

व्यास उवाच  
अग्निहोत्रं तु जुहुयादाद्यन्ते ऽहर्निशोः सदा ।  
दर्शेन चैव पक्षान्ते पौर्णमासेन चैव हि ॥ २,२४।१ ॥  
शस्यान्ते नवशस्येष्ट्या तथर्त्वन्ते द्विजो ऽध्वरैः ।  
पशुना त्वयनस्यान्ते समान्ते सौमिकैर्मखैः ॥ २,२४।२ ॥  
नानिष्ट्वा नवशस्येष्ट्या पशुना वाग्निमान् द्विजः ।  
नवान्नमद्यान्मांसं वा दीर्घमायुर्जिजीविषुः ॥ २,२४।३ ॥  
नवेनान्नेन चानिष्ट्वा पशुहव्येन चागन्यः ।  
प्राणानेवात्तुमिच्छन्ति नवान्नामिषगृद्धिनः ॥ २,२४।४ ॥  
सावित्रान् शान्तिहोमांश्च कुर्यात् पर्वसु नित्यशः ।  
पितॄंश्चैवाष्टकास्वर्चन् नित्यमन्वष्टकासु च ॥ २,२४।५ ॥  
एष धर्मः परो नित्यमपधर्मो ऽन्य उच्यते ।  
त्रयाणामिह वर्णानां गृहस्थाश्रमवासिनाम् ॥ २,२४।६ ॥  
नास्तिक्यादथवालस्याद् यो ऽग्नीन् नाधातुमिच्छति ।  
यजेत वा न यज्ञेन स याति नरकान् बहून् ॥ २,२४।७ ॥  
तामिस्त्रमन्धतामिस्त्रं महारौरवरौरवौ ।  
कुम्भीपाकं वैतरणीमसिपत्रवनं तथा ॥ २,२४।८ ॥  
अन्यांश्च नरकान् घोरान् सम्प्राप्यान्ते सुदुर्मतिः ।  
अन्त्यजानां कुले विप्राः शूद्रयोनौ च जायते ॥ २,२४।९ ॥  
तस्मात् सर्वप्रयत्नेन ब्राह्मणो हि विशेषतः ।  
आधायाग्निं विशुद्धात्मा यजेत परमेश्वरम् ॥ २,२४।१० ॥  
अग्निहोत्रात् परो धर्मो द्विजानां नेह विद्यते ।  
तस्मादाराधयेन्नित्यमग्निहोत्रेण शाश्वतम् ॥ २,२४।११ ॥  
यश्चाधायाग्निमालस्यान्न यष्टुं देवमिच्छति ।  
सो ऽसौ मूढो न सम्भाष्यः किं पुनर्नास्तिको जनः ॥ २,२४।१२ ॥  
यस्य त्रैवार्षिकं भक्तं पर्याप्तं भृत्यवृत्तये ।  
अधिकं चापि विद्येत स सोमं पातुमर्हति ॥ २,२४।१३ ॥  
एष वै सर्वयज्ञानां सोमः प्रथम इष्यते ।  
सोमेनाराधयेद् देवं सोमलोकमहेश्वरम् ॥ २,२४।१४ ॥  
न सोमयागादधिको महेशाराधने क्रतुः ।  
समो वा विद्यते तस्मात् सोमेनाभ्यर्चयेत् परम् ॥ २,२४।१५ ॥  
पितामहेन विप्राणामादावभिहितः शुभः ।  
धर्मो विमुक्तये साक्षाच्छ्रौतः स्मार्तो द्विधा पुनः ॥ २,२४।१६ ॥  
श्रौतस्त्रेताग्निसम्बन्धात् स्मार्तः पूर्वं मयोदितः ।  
श्रेयस्करतमः श्रौतस्तस्माच्छ्रौतं समाचरेत् ॥ २,२४।१७ ॥  
उभावभिहितौ धर्मौ वेदादेव विनिः सृतौ ।  
शिष्टाचारस्तृतीयः स्याच्छ्रतिस्मृत्योरलाभतः ॥ २,२४।१८ ॥  
धर्मेणाभिगतो यैस्तु वेदः सपरिबृंहणः ।  
ते शिष्टा ब्राह्मणाः प्रोक्ता नित्यमात्मगुणान्विताः ॥ २,२४।१९ ॥  
तेषामभिमतो यः स्याच्चेतसा नित्यमेव हि ।  
स धर्मः कथितः सद्भिर्नान्येषामिति धारणा ॥ २,२४।२० ॥  
पुराणं धर्मशास्त्रं च वेदानामुपबृंहणम् ।  
एकस्माद् ब्रह्मविज्ञानं धर्मज्ञानं तथैकतः ॥ २,२४।२१ ॥  
धर्मं जिज्ञासमानानां तत्प्रमाणतरं स्मृतम् ।  
धर्मशास्त्रं पुराणं तद् ब्रह्मज्ञाने परा प्रमा ॥ २,२४।२२ ॥  
नान्यतो जायते धर्मो ब्रह्मविद्या च वैदिकी ।  
तस्माद् धर्मं पुराणं च श्रद्धातव्यं द्विजातिभिः ॥ २,२४।२३ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे चतुर्विशो ऽध्यायः

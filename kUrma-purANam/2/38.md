+++
title = "३८"

+++

सूत उवाच  
एषा पुण्यतमा देवी देवगन्धर्वसेविता ।  
नर्मदा लोकविख्याता तीर्थानामुत्तमा नदी ॥ २,३८।१ ॥  
तस्याः शृणुध्वं माहात्म्यं मार्कण्डेयेन भाषितम् ।  
युधिष्ठिराय तु शुभं सर्वपापप्रणाशनम् ॥ २,३८।२ ॥  
युधिष्ठिर उवाच  
श्रुतास्तु विविधा धर्मास्त्वत्प्रसादान्महामुने ।  
माहात्म्यं च प्रयागस्य तीर्थानि विविधानि च ॥ २,३८।३ ॥  
नर्मदा सर्वतीर्थानां मुख्या हि भवतेरिता ।  
तस्यास्त्विदानीं माहात्म्यं वक्तुमर्हसि सत्तम ॥ २,३८।४ ॥  
मार्कण्डेय उवाच  
नर्मदा सरितां श्रेष्ठा रुद्रदेहाद् विनिः सृता ।  
तारयेत् सर्वभूतानि स्थावराणि चराणि च ॥ २,३८।५ ॥  
नर्मदायास्तु माहात्म्यं पुराणे यन्मया श्रुतम् ।  
इदानीं तत्प्रवक्ष्यामि शृणुष्वैकमनाः शुभम् ॥ २,३८।६ ॥  
पुण्या कनखले गङ्गा कुरुक्षेत्रे सरस्वती ।  
ग्रामे वा यदि वारण्ये पुण्या सर्वत्र नर्मदा ॥ २,३८।७ ॥  
त्रिभिः सारस्वतं तोयं सप्ताहेन तु यामुनम् ।  
सद्यः पुनाति गाङ्गेयं दर्शनादेव नार्मदम् ॥ २,३८।८ ॥  
कलिङ्गदेशपश्चार्धे पर्वते ऽमरकण्टके ।  
पुण्या च त्रिषु लोकेषु रमणीया मनोरमा ॥ २,३८।९ ॥  
सदेवासुरगन्धर्वा ऋषयश्च तपोधनाः ।  
तपस्तप्त्वा तु राजेन्द्र सिद्धिं तु परमां गताः ॥ २,३८।१० ॥  
तत्र स्नात्वा नरो राजन् नियमस्थो जितेन्द्रियः ।  
उपोष्य रजनीमेकां कुलानां तारयेच्छतम् ॥ २,३८।११ ॥  
योजनानां शतं साग्रं श्रूयते सरिदुत्तमा ।  
विस्तारेण तु राजेन्द्र योजनद्वयमायता ॥ २,३८।१२ ॥  
षष्टितीर्थसहस्राणि षष्टिकोट्यस्तथैव च ।  
पर्वतस्य समन्तात् तु तिष्ठन्त्यमरकण्टके ॥ २,३८।१३ ॥  
ब्रह्मचारी शुचिर्भूत्वा जितक्रोधो जितेन्द्रियः ।  
सर्वहिंसानिवृत्तस्तु सर्वभूतहिते रतः ॥ २,३८।१४ ॥  
एवं सर्वसमाचारो यस्तु प्राणान् समुत्सृजेत् ।  
तस्य पुण्यफलं राजन् शृणुष्वावहितो नृप ॥ २,३८।१५ ॥  
शतवर्षसहस्राणि स्वर्गे मोदति पाण्डव ।  
सप्सरोगणसङ्कीर्णो दिव्यस्त्रीपरिवारितः ॥ २,३८।१६ ॥  
दिव्यगन्धानुलिप्तश्च दिव्यपुष्पोपशोभितः ।  
क्रीडते देवलोके तु दैवतैः सह मोदते ॥ २,३८।१७ ॥  
ततः स्वर्गात् परिभ्रष्टो राजा भवति धार्मिकः ।  
गृहं तु लभते ऽसौ वै नानारत्नसमन्वितम् ॥ २,३८।१८ ॥  
स्तम्भैर्मणिमयैर्दिव्यैर्वज्रवैदूर्यभूषितम् ।  
आलेख्यवाहनैः शुभ्रैर्दासीदाससमन्वितम् ॥ २,३८।१९ ॥  
राजराजेश्वरः श्रीमान् सर्वस्त्रीजनवल्लभः ।  
जीवेद् वर्षशतं साग्रं तत्र भोगसमन्वितः ॥ २,३८।२० ॥  
अग्निप्रवेशे ऽथ जले अथवानशने कृते ।  
अनिवर्तिका गतिस्तस्य पवनस्याम्बरे यथा ॥ २,३८।२१ ॥  
पश्चिमे पर्वततटे सर्वपापविनाशनः ।  
ह्रदो जलेश्वरो नाम त्रिषु लोकेषु विश्रुतः ॥ २,३८।२२ ॥  
तत्र पिण्डप्रदानेन सन्ध्योपासनकर्मणा ।  
दशवर्षाणि पितरस्तर्पिताः स्युर्न संशयः ॥ २,३८।२३ ॥  
दक्षिणे नर्मदाकूले कपिलाख्या महानदी ।  
सरलार्जुनसञ्च्छन्ना नातिदूरे व्यवस्थिता ॥ २,३८।२४ ॥  
सा तु पुण्या महाभागा त्रिषु लोकेषु विश्रुता ।  
तत्र कोटिशतं साग्रं तीर्थानां तु युधिष्ठिर ॥ २,३८।२५ ॥  
तस्मिंस्तीर्थे तु ये वृक्षाः पतिताः कालपर्ययात् ।  
नर्मदातोयसंस्पृष्टास्ते यान्ति परमां गतिम् ॥ २,३८।२६ ॥  
द्वितीया तु महाभागा विशल्यकरणी शुभा ।  
तत्र तीर्थे नरः स्नात्वा विशल्यो भवति क्षणात् ॥ २,३८।२७ ॥  
कपिला च विशल्या च श्रूयते राजसत्तम ।  
ईश्वरेण पुरा प्रोक्ता लोकानां हितकाम्यया ॥ २,३८।२८ ॥  
अनाशकं तु यः कुर्यात् तस्मिंस्तीर्थे नराधिप ।  
सर्वपापविशुद्धात्मा रुद्रलोकं स गच्छति ॥ २,३८।२९ ॥  
तत्र स्नात्वा नरो राजन्नश्वमेधफलं लभेत् ।  
ये वसन्त्युत्तरे कूले रुद्रलोके वसन्ति ते ॥ २,३८।३० ॥  
सरस्वत्यां च गङ्गायां नर्मदायां युधिष्ठिर ।  
समं स्नानं च दानं च यथा मे शङ्करो ऽब्रवीत् ॥ २,३८।३१ ॥  
परित्यजति यः प्रणान् पर्वते ऽमरकण्टके ।  
वर्षकोटिशतं साग्रं रुद्रलोके महीयते ॥ २,३८।३२ ॥  
नर्मदायां जलं पुण्यं फेनोर्मिसमलङ्कृतम् ।  
पवित्रं शिरसा वन्द्य सर्वपापैः प्रमुच्यते ॥ २,३८।३३ ॥  
नर्मदा सर्वतः पुण्या ब्रह्महत्यापहारिणी ।  
अहोरात्रोपवासेन मुच्यते ब्रह्महत्यया ॥ २,३८।३४ ॥  
जालेश्वरं तीर्थवरं सर्वपापविनाशनम् ।  
तत्र गत्वा नियमवान् सर्वकामांल्लभेन्नरः ॥ २,३८।३५ ॥  
चन्द्रसूर्योपरागे तु गत्वा ह्यमरकण्टकम् ।  
अश्वमेधाद् दशगुणं पुण्यमाप्नोति मानवः ॥ २,३८।३६ ॥  
एष पुण्यो गिरिवरो देवगन्धर्वसेवितः ।  
नानाद्रुमलताकीर्णो नानापुष्पोपशोभितः ॥ २,३८।३७ ॥  
तत्र सन्निहितो राजन् देव्या सह महेश्वरः ।  
ब्रह्मा विष्णुस्तथा चेन्द्रो विद्याधरगणैः सह ॥ २,३८।३८ ॥  
प्रदक्षिणं तु यः कुर्यात् पर्वतं ह्यमरकण्टकम् ।  
पौण्डरीकस्य यज्ञस्य फलं प्राप्नोति मानः ॥ २,३८।३९ ॥  
कावेरी नाम विपुला नदी कल्पषनाशिनी ।  
तत्र स्नात्वा महादेवमर्चयेद् वृषभध्वजम् ।  
सङ्गमे नर्मदायास्तु रुद्रलोके महीयते ॥ २,३८।४० ॥  
    
इति श्रीकूर्मपुराणे षट्साहस्त्र्यां संहितायामुपरिविभागे अष्टात्रिशो ऽध्यायः

+++
title = "३५"

+++

सूत उवाच  
अन्यत् पवित्रं विपुलं तीर्थं त्रैलोक्यविश्रुतम् ।  
रुद्रकोटिरिति ख्यातं रुद्रस्य परमेष्ठिनः ॥ २,३५।१ ॥  
पुरा पुण्यतमे काले देवदर्शनतत्पराः ।  
कोटिब्रह्मर्षयो दान्तास्तं देशमगमन् परम् ॥ २,३५।२ ॥  
अहं द्रक्ष्यामि गिरिशं पूर्वमेव पिनाकिनम् ।  
अन्यो ऽन्यं भक्तियुक्तानां व्याघातो जायते किल ॥ २,३५।३ ॥  
तेषां भक्तिं तदा दृष्ट्वा गिरिशो योगिनां गुरुः ।  
कोटिरूपो ऽभवद् रुद्रो रुद्रकोटिस्ततः स्मृतः ॥ २,३५।४ ॥  
ते स्म सर्वे महादेवं हरं गिरिगुहाशयम् ।  
पश्यन्तः पार्वतीनाथं हृष्टपुष्टधियो ऽभवन् ॥ २,३५।५ ॥  
अनाद्यन्तं महादेवं पूर्वमेवाहमीश्वरम् ।  
दृष्टवानिति भक्त्या ते रुद्रन्यस्तधियो ऽभवन् ॥ २,३५।६ ॥  
अथान्तरिक्षे विमलं पश्यन्ति स्म महत्तरम् ।  
ज्योतिस्तत्रैव ते सर्वे ऽभिलषन्तः परं पदम् ॥ २,३५।७ ॥  
एतत् सदेशाध्युषितं तीर्थं पुण्यतमं शुभम् ।  
दृष्ट्वा रुद्रं समभ्यर्च्य रुद्रसामीप्यमाप्नुयात् ॥ २,३५।८ ॥  
अन्यच्च तीर्थप्रवरं नाम्ना मधुवनं स्मृतम् ।  
तत्र गत्वा नियमवानिन्द्रस्यार्धासनं लभेत् ॥ २,३५।९ ॥  
अथान्यत्पुष्पनगरी देशः पुण्यतमः शुभः ।  
तत्र गत्वा पितॄन् पूज्य कुलानां तारयेच्छतम् ॥ २,३५।१० ॥  
कालञ्जरं महातीर्थं लोके रुद्रो महेश्वरः ।  
कालं जरितवान् देवो यत्र भक्तिप्रियो हरः ॥ २,३५।११ ॥  
श्वेतो नाम शिवे भक्तो राजर्षिप्रवरः पुरा ।  
तदाशीस्तन्नमस्कारः पूजयामास शूलिनम् ॥ २,३५।१२ ॥  
संस्थाप्य विधिना लिङ्गं भक्तियोगपुरः सरः ।  
जजाप रुद्रमनिशं तत्र सन्न्यस्तमानसः ॥ २,३५।१३ ॥  
स तं कालो ऽथ दीप्तात्मा शूलमादाय भीषणम् ।  
नेतुमभ्यागतो देशं स राजा यत्र तिष्ठति ॥ २,३५।१४ ॥  
वीक्ष्य राजा भयाविष्टः शूलहस्तं समागतम् ।  
कालं कालकरं घोरं भीषणं चण्डदीधितिम् ॥ २,३५।१५ ॥  
उबाभ्यामथ हस्ताभ्यां स्पृट्वासौ लिङ्गमैश्वरम् ।  
ननाम शिरसा रुद्रं जजाप शतरुद्रियम् ॥ २,३५।१६ ॥  
जपन्तमाह राजानं नमन्तमसकृद् भवम् ।  
एह्येहीति पुरः स्थित्वा कृतान्तः प्रहसन्निव ॥ २,३५।१७ ॥  
तमुवाच भयाविष्टो राजा रुद्रपरायणः ।  
एकमीशार्चनरतं विहायान्यं निषूदय ॥ २,३५।१८ ॥  
इत्युक्तवन्तं भगवानब्रवीद् भीतमानसम् ।  
रुद्रार्चनरतो वान्यो मद्वशे को न तिष्ठति ॥ २,३५।१९ ॥  
एवमुक्त्वा स राजानं कालो लोकप्रकालनः ।  
बबन्ध पाशै राजापि जजाप शतरुद्रियम् ॥ २,३५।२० ॥  
अथान्तरिक्षे विमलं दीप्यमानं  
तेजोराशिं भूतभर्तुः पुराणम् ।  
ज्वालामालासंवृतं व्याप्य विश्वं  
प्रादुर्भूतं संस्थितं सन्ददर्श ॥ २,३५।२१ ॥  
तन्मध्ये ऽसौ पुरुषं रुक्मवर्णं  
देव्या देवं चन्द्रलेखोज्ज्वलाङ्गम् ।  
तेजोरूपं पश्यति स्मातिहृष्टो  
मेने चास्मन्नाथ आगच्छतीति ॥ २,३५।२२ ॥  
आगच्छन्तं नातिदूरे ऽथ दृष्ट्वा  
कालो रुद्रं देवदेव्या महेशम् ।  
व्यपेतभीरखिलेशैकनाथं  
राजर्षिस्तं नेतुमभ्याजगाम ॥ २,३५।२३ ॥  
आलोक्यासौ भगवानुग्रकर्मा  
देवो रुद्रो भूतभर्ता पुराणः ।  
एकं भक्तं मत्परं मां स्मरन्तं  
देहीतीमं कालमूचे ममेति ॥ २,३५।२४ ॥  
श्रुत्वा वाख्यं गोपतेरुग्रभावः  
कालात्मासौ मन्यमानः स्वभावम् ।  
बद्ध्वा भक्तं पुनरेवाथ पाशैः  
क्रुद्धो रुद्रमभिदुद्राव वेगात् ॥ २,३५।२५ ॥  
प्रेक्ष्यायान्तं शैलपुत्रीमथेशः  
सो ऽन्वीक्ष्यान्ते विश्वमायाविधिज्ञः ।  
सावज्ञं वै वामपादेन मृत्युं  
श्वेतस्यैनं पश्यतो व्याजघान ॥ २,३५।२६ ॥  
ममार सो ऽतिभीषणो महेशपादघातितः ।  
रराज देवतापतिः सहोमया पिनाकधृक् ॥ २,३५।२७ ॥  
निरीक्ष्य देवमीश्वरं प्रहृष्टमानसो हरम् ।  
ननाम साम्बमव्ययं स राजपुङ्गवस्तदा ॥ २,३५।२८ ॥  
नमो भवाय हेतवे हराय विश्वसम्भवे ।  
नमः शिवाय धीमते नमो ऽपवर्गदायिने ॥ २,३५।२९ ॥  
नमो नमो नमो ऽस्तु ते महाविभूतये नमः ।  
विभागहीनरूपिणे नमो नराधिपाय ते ॥ २,३५।३० ॥  
नमो ऽस्तु ते गणेश्वर प्रपन्नदुः खनाशन ।  
अनादिनित्यभूतये वराहशृङ्गधारिणे ॥ २,३५।३१ ॥  
नमो वृषध्वजाय ते कपालमालिने नमः ।  
नमो महानटाय ते नमो वृषध्वजाय ते ॥ २,३५।३२ ॥  
अथानुगृह्य शङ्करः प्रणामतत्परं नृपम् ।  
स्वगाणपत्यमव्ययं सरूपतामथो ददौ ॥ २,३५।३३ ॥  
सहोमया सपार्षदः सराजपुङ्गवो हरः ।  
मुनीशसिद्धवन्दितः क्षणाददृश्यतामगात् ॥ २,३५।३४ ॥  
काले महेशाभिहते लोकनाथः पितामहः ।  
अयाचत वरं रुद्रं सजीवो ऽयं भवत्विति ॥ २,३५।३५ ॥  
नास्ति कश्चिदपीशान दोषलेशो वृषध्वज ।  
कृतान्तस्यैव भवता तत्कार्ये विनियोजितः ॥ २,३५।३६ ॥  
स देवदेववचनाद् देवदेवेश्वरो हरः ।  
तथास्त्वित्याह विश्वात्मा सो ऽपि तादृग्विधो ऽभवत् ॥ २,३५।३७ ॥  
इत्येतत् परमं तीर्थं कालञ्जरमिति श्रुतम् ।  
गत्वाभ्यर्च्य महादेवं गाणपत्यं स विन्दति ॥ २,३५।३८ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे पञ्चत्रिंशो ऽध्यायः

+++
title = "०२"

+++

ईश्वर उवाच  
अवाच्यमेतद् विज्ञानमात्मगुह्यं सनातनम् ।  
यन्न देवा विजानन्ति यतन्तो ऽपि द्विजातयः ॥ १ ॥  
इदं ज्ञानं समाश्रित्य ब्रह्मभूता द्विजोत्तमाः ।  
न संसारं प्रपद्यन्ते पूर्वे ऽपि ब्रह्मवादिनः ॥ २ ॥  
गुह्याद् गुह्यतमं साक्षाद् गोपनीयं प्रयत्नतः ।  
वक्ष्ये भक्तिमतामद्य युष्माकं ब्रह्मवादिनाम् ॥ ३ ॥  
आत्मायः केवलः स्वस्थः शान्तः सूक्ष्मः सनातनः ।  
अस्ति सर्वान्तरः साक्षाच्चिन्मात्रस्तमसः परः ॥ ४ ॥  
सो ऽन्तर्यामी स पुरुषः स प्राणः स महेश्वरः ।  
स कालो ऽग्निस्तदव्यक्तं स एवेदमिति श्रुतिः ॥ ५ ॥  
अस्माद् विजायते विश्वमत्रैव प्रविलीयते ।  
स मायी मायया बद्धः करोति विविधास्तनूः ॥ ६ ॥  
न चाप्ययं संसरति न च संसारयेत् प्रभुः ।  
नायं पृथ्वी न सलिलं न तेजः पवनो नभः ॥ ७ ॥  
न प्राणे न मनो ऽव्यक्तं न शब्दः स्पर्श एव च ।  
न रूपरसगन्धाश्च नाहं कर्ता न वागपि ॥ ८ ॥  
न पाणिपादौ नो पायुर्न चोपस्थं द्विजोत्तमाः ।  
न कर्ता न च भोक्ता वा न च प्रकृतिपूरुषौ ।  
न माया नैव च प्राश्चैतन्यं परमार्थतः ॥ ९ ॥  
यथा प्रकाशतमसोः सम्बन्धो नोपपद्यते ।  
तद्वदैक्यं न सम्बन्धः प्रपञ्चपरमात्मनोः ॥ १० ॥  
छायातपौ यथा लोके परस्परविलक्षणौ ।  
तद्वत् प्रपञ्चपुरुषौ विभिन्नौ परमार्थतः ॥ ११ ॥  
यद्यात्मा मलिनो ऽस्वस्थो विकारी स्यात् स्वभावतः ।  
नहि तस्य भवेन्मुक्तिर्जन्मान्तरशतैरपि ॥ १२ ॥  
पश्यन्ति मुनयो युक्ताः स्वात्मानं परमार्थतः ।  
विकारहीनं निर्दुः खमानन्दात्मानमव्ययम् ॥ १३ ॥  
अहं कर्ता सुखी दुः खी कृशः स्थूलेति या मतिः ।  
सा चाहङ्कारकर्तृत्वादात्मन्यारोप्यते जनैः ॥ १४ ॥  
वदन्ति वेदविद्वांसः साक्षिणं प्रकृतेः परम् ।  
भोक्तारमक्षरं शुद्धं सर्वत्र समवस्थितम् ॥ १५ ॥  
तस्मादज्ञानमूलो हि संसारः सर्वदेहिनाम् ।  
अज्ञानादन्यथा ज्ञानं तच्च प्रकृतिसङ्गतम् ॥ १६ ॥  
नित्योदितः स्वयं ज्योतिः सर्वगः पुरुषः परः ।  
अहङ्काराविवेकेन कर्ताहमिति मन्यते ॥ १७ ॥  
पश्यन्ति ऋषयो ऽव्यक्तं नित्यं सदसदात्मकम् ।  
प्रधानं प्रकृतिं बुद्ध्वा कारणं ब्रह्मवादिनः ॥ १८ ॥  
तेनायं सङ्गतो ह्यात्मा कूटस्थो ऽपि निरञ्जनः ।  
स्वात्मानमक्षरं ब्रह्म नावबुद्ध्येत तत्त्वतः ॥ १९ ॥  
अनात्मन्यात्मविज्ञानं तस्माद् दुः खं तथेतरम् ।  
रगद्वेषादयो दोषाः सर्वे भ्रान्तिनिबन्धनाः ॥ २० ॥  
कर्मण्यस्य भवेद् दोषः पुण्यापुण्यमिति स्थितिः ।  
तद्वशादेव सर्वेषां सर्वदेहसमुद्भवः ॥ २१ ॥  
नित्यः सर्वत्रगो ह्यात्मा कूटस्थो दोषवर्जितः ।  
एकः स भिद्यते शक्त्या मायया न स्वभावतः ॥ २२ ॥  
तस्मादद्वैतमेवाहुर्मुनयः परमार्थतः ।  
भेदो व्यक्तस्वभावेन सा च मायात्मसंश्रया ॥ २३ ॥  
यथा हि धूमसम्पर्कान्नाकाशो मलिनो भवेत् ।  
अन्तः करणजैर्भावैरात्मा तद्वन्न लिप्यते ॥ २४ ॥  
यथा स्वप्रभया भाति केवलः स्फटिको ऽमलः ।  
उपाधिहीनो विमलस्तथैवात्मा प्रकाशते ॥ २५ ॥  
ज्ञानस्वूपमेवाहुर्जगदेतद् विचक्षणाः ।  
अर्थस्वरूपमेवाज्ञाः पश्यन्त्यन्ये कुदृष्टयः ॥ २६ ॥  
कूटस्थो निर्गुणो व्यापी चैतन्यात्मा स्वभावतः ।  
दृश्यते ह्यर्थरूपेण पुरुषैर्भ्रान्तिदृष्टिभिः ॥ २७ ॥  
यथा संलक्ष्यते रक्तः केवलः स्फटिको जनैः ।  
रक्तिकाद्युपधानेन तद्वत् परमपूरुषः ॥ २८ ॥  
तस्मादात्माक्षरः शुद्धो नित्यः सर्वगतो ऽव्ययः ।  
उपासितव्यो मन्तव्यः श्रोतव्यश्च मुमुक्षुभिः ॥ २९ ॥  
यदा मनसि चैतन्यं भाति सर्वत्रगं सदा ।  
योगिनो ऽव्यवधानेन तदा सम्पद्यते स्वयम् ॥ ३० ॥  
यदा सर्वाणि बूतानि स्वात्मन्येवाभिपश्यति ।  
सर्वभूतेषु चात्मानं ब्रह्म सम्पद्यते तदा ॥ ३१ ॥  
यदा सर्वाणि भूतानि समाधिस्थो न पश्यति ।  
एकीभूतः परेणासौ तदा भवति केवलः ॥ ३२ ॥  
यदा सर्वे प्रमुच्यन्ते कामा ये ऽस्य हृदि स्थिताः ।  
तदासावमृतीभूतः क्षेमं गच्छति पण्डितः ॥ ३३ ॥  
यदा भूतपृथग्भावमेकस्थमनुपश्यति ।  
तत एव च विस्तारं ब्रह्म सम्पद्यते तदा ॥ ३४ ॥  
यदा पश्यति चात्मानं केवलं परमार्थतः ।  
मायामात्रं जगत् कृत्स्नं तदा भवति निर्वृतः ॥ ३५ ॥  
यदा जन्मजरादुः खव्याधीनामेकभेषजम् ।  
केवलं ब्रह्मविज्ञानं जायते ऽसौ तदा शिवः ॥ ३६ ॥  
यथा नदीनदा लोके सागरेणैकतां ययुः ।  
तद्वदात्माक्षरेणासौ निष्कलेनैकतां व्रजेत् ॥ २,२।३७ ॥  
तस्माद् विज्ञानमेवास्ति न प्रपञ्चो न संसृतिः ।  
अज्ञानेनावृतं लोको विज्ञानं तेन मुह्यति ॥ २,२।३८ ॥  
तज्ज्ञानं निर्मलं सूक्ष्मं निर्विकल्पं यदव्ययम् ।  
अज्ञानमितरत् सर्वं विज्ञानमिति मे मतम् ॥ २,२।३९ ॥  
एतद् वः परमं साङ्ख्यं भाषितं ज्ञानमुत्तमम् ।  
सर्ववेदान्तसारं हि योगस्तत्रैकचित्तता ॥ २,२।४० ॥  
योगात् सञ्जायते ज्ञानं ज्ञानाद् योगः प्रवर्तते ।  
योगज्ञानाभियुक्तस्य नावाप्यं विद्यते क्वचित् ॥ २,२।४१ ॥  
यदेव योगिनो यान्ति साङ्ख्यैस्तदधिगम्यते ।  
एकं साङ्ख्यं च योगं च यः पश्यति स तत्त्ववित् ॥ २,२।४२ ॥  
अन्ये च योगिनो विप्रा ऐश्वर्यासक्तचेतसः ।  
मज्जन्ति तत्र तत्रैव न त्वात्मैषामिति श्रुतिः ॥ २,२।४३ ॥  
यत्तत् सर्वगतं दिव्यमैश्वर्यमचलं महत् ।  
ज्ञानयोगाभियुक्तस्तु देहान्ते तदवाप्नुयात् ॥ २,२।४४ ॥  
एष आत्माहमव्यक्तो मायावी परमेश्वरः ।  
कीर्तितः सर्ववेदेषु सर्वात्मा सर्वतोमुखः ॥ २,२।४५ ॥  
सर्वकामः सर्वरसः सर्वगन्धो ऽजरो ऽमरः ।  
सर्वतः पाणिपादो ऽहमन्तर्यामी सनातनः ॥ २,२।४६ ॥  
अपाणिपादो जवनो ग्रहीता हृदि संस्थितः ।  
अचक्षुरपि पश्यामि तथाकर्णः शृणोम्यहम् ॥ २,२।४७ ॥  
वेदाहं सर्वमेवेदं न मां जानाति कश्चन ।  
प्राहुर्महान्तं पुरुषं मामेकं तत्त्वदर्शिनः ॥ २,२।४८ ॥  
पश्यन्ति ऋषयो हेतुमात्मनः सूक्ष्मदर्शिनः ।  
निर्गुणामलरूपस्य यत्तदैश्वर्यमुत्तमम् ॥ २,२।४९ ॥  
यन्न देवा विजानन्ति मोहिता मम मायया ।  
वक्ष्ये समाहिता यूयं शृणुध्वं ब्रह्मवादिनः ॥ २,२।५० ॥  
नाहं प्रशास्ता सर्वस्य मायातीतः स्वभावतः ।  
प्रेरयामि तथापीदं कारणं सूरयो विदुः ॥ २,२।५१ ॥  
यन्मे गुह्यतमं देहं सर्वगं तत्त्वदर्शिनः ।  
प्रविष्टा मम सायुज्यं लभन्ते योगिनो ऽव्ययम् ॥ २,२।५२ ॥  
तेषां हि वशमापन्ना माया मे विश्वरूपिणी ।  
लभन्ते परमां शुद्धिं निर्वाणं ते मया सह ॥ २,२।५३ ॥  
न तेषां पुनरावृत्तिः कल्पकोटिशतैरपि ।  
प्रसादान्मम योगीन्द्रा एतद् वेदानुशासनम् ॥ २,२।५४ ॥  
नापुत्रशिष्ययोगिभ्यो दातव्यं ब्रह्मवादिभिः ।  
मदुक्तमेतद् विज्ञानं साङ्ख्ययोगसमाश्रयम् ॥ २,२।५५ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) द्वितीयो ऽध्यायः

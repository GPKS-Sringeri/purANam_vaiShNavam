+++
title = "०५"

+++

व्यास उवाच  
एतावदुक्त्वा भगवान् योगिनां परमेश्वरः ।  
ननर्त परमं भावमैश्वरं सम्प्रदर्शयन् ॥ १ ॥  
तं ते ददृशुरीशानं तेजसां परमं निधिम् ।  
नृत्यमानं महादेवं विष्णुना गगने ऽमले ॥ २ ॥  
यं विदुर्योगतत्त्वज्ञा योगिनो यतमानसाः ।  
तमीशं सर्वभूतानामाकशे ददृशुः किल ॥ ३ ॥  
यस्य मायामयं सर्वं येनेदं प्रेर्यते जगत् ।  
नृत्यमानः स्वयं विप्रैर्विश्वेशः खलु दृश्यते ॥ ४ ॥  
यत् पादपङ्कजं स्मृत्वा पुरुषो ऽज्ञानजं भयम् ।  
जहति नृत्यमानं तं भूतेशं ददृशुः किल ॥ ५ ॥  
यं विनिद्रा जितश्वासाः शान्ता भक्तिसमन्विताः ।  
ज्योतिर्मयं प्रपश्यन्ति स योगी दृश्यते किल ॥ ६ ॥  
यो ऽज्ञानान्मोचयेत् क्षिप्रं प्रसन्नो भक्तवत्सलः ।  
तमेव मोचकं रुद्रमाकाशे ददृशुः परम् ॥ ७ ॥  
सहस्रशिरसं देवं सहस्रचरणाकृतिम् ।  
सहस्रबाहुं जटिलं चन्द्रार्धकृतशेखरम् ॥ ८ ॥  
वसानं चर्म वैयाघ्रं शूलासक्तमहाकरम् ।  
दण्डपाणिं त्रयीनेत्रं सूर्यसोमाग्निलोचनम् ॥ ९ ॥  
ब्रह्माण्डं तेजसा स्वेन सर्वमावृत्य च स्थितम् ।  
दंष्ट्राकरालं दुर्धर्षं सूर्यकोटिसमप्रभम् ॥ १० ॥  
अण्डस्थं चाण्डबाह्यस्थं बाह्यमभ्यन्तरं परम् ।  
सृजन्तमनलज्वालं दहन्तमखिलं जगत् ।  
नृत्यन्तं ददृशुर्देवं विश्वकर्माणमीश्वरम् ॥ ११ ॥  
महादेवं महायोगं देवानामपि दैवतम् ।  
पशूनां पतिमीशानं ज्योतिषां ज्योतिरव्ययम् ॥ १२ ॥  
पिनाकिनं विशालाक्षं भेषजं भवरोगिणाम् ।  
कालात्मानं कालकालं देवदेवं महेश्वरम् ॥ १३ ॥  
उमापतिं विरूपाक्षं योगानन्दमयं परम् ।  
ज्ञानवैराग्यनिलयं ज्ञानयोगं सनातनम् ॥ १४ ॥  
शाश्वतैश्वर्यविभवं धर्माधारं दुरासदम् ।  
महेन्द्रोपेन्द्रनमितं महर्षिगणवन्दितम् ॥ १५ ॥  
आधारं सर्वशक्तीनां महायोगेश्वरेश्वरम् ।  
योगिनां परमं ब्रह्म योगिनां योगवन्दितम् ।  
योगिनां हृदि तिष्ठन्तं योगमायासमावृतम् ॥ २,५।१६ ॥  
क्षणेन जगतो योनिं नारायणमनामयम् ।  
ईश्वरेणैकतापन्नमपश्यन् ब्रह्मवादिनः ॥ २,५।१७ ॥  
दृष्ट्वा तदैश्वरं रूपं रुद्रनारायणात्मकम् ।  
कृतार्थं मेनिरे सन्तः स्वात्मानं ब्रह्मवादिनः ॥ २,५।१८ ॥  
सनत्कुमारः सनको भृगुश्च  
सनातनश्चैव सनन्दनश्च ।  
रुद्रो ऽङ्गिरा वामदेवाथ शुक्रो  
महर्षिरत्रिः कपिलो मरीचिः ॥ २,५।१९ ॥  
दृष्ट्वाथ रुद्रं जगदीशितारं  
तं पद्मनाभाश्रितवामभागम् ।  
ध्यात्वा हृदिस्थं प्रणिपत्य मूर्ध्ना  
बद्ध्वाञ्जलिं स्वेषु शिरःसु भूयः ॥ २,५।२० ॥  
ओङ्कारमुच्चार्य विलोक्य देवम्  
अन्तःशरीरे निहितं गुहायाम् ।  
समस्तुवन् ब्रह्ममयैर्वचोभिर्  
आनन्दपूर्णायतमानसास्ते ॥ २,५।२१ ॥  
मुनय ऊचुः  
त्वामेकमीशं पुरुषं पुराणं  
प्राणेश्वरं रुद्रमनन्तयोगम् ।  
नमाम सर्वे हृदि सन्निविष्टं  
प्रचेतसं ब्रह्ममयं पवित्रम् ॥ २,५।२२ ॥  
त्वां पश्यन्ति मुनयो ब्रह्मयोनिं  
दान्ताः शान्ता विमलं रुक्मवर्णम् ।  
ध्यात्वात्मस्थमचलं स्वे शरीरे  
कविं परेभ्यः परमं तत्परं च ॥ २,५।२३ ॥  
त्वत्तः प्रसूता जगतः प्रसूतिः  
सर्वात्मभूस्त्वं परमाणुभूतः ।  
अणोरणीयान् महतो महीयाम्-  
स्त्वामेव सर्वं प्रवदन्ति सन्तः ॥ २,५।२४ ॥  
हिरण्यगर्भो जगदन्तरात्मा  
त्वत्तो ऽधिजातः पुरुषः पुराणः ।  
सञ्जायमानो भवता विसृष्टो  
यथाविधानं सकलं ससर्ज ॥ २,५।२५ ॥  
त्वत्तो वेदाः सकलाः सम्प्रसूता-  
स्त्वय्येवान्ते संस्थितिं ते लभन्ते ।  
पश्यामस्त्वां जगतो हेतुभूतं  
नृत्यन्तं स्वे हृदये सन्निविष्टम् ॥ २,५।२६ ॥  
त्वयैवेदं भ्राम्यते ब्रह्मचक्रं  
मायावी त्वं जगतामेकनाथः ।  
नमामस्त्वां शरणं सम्प्रपन्ना  
योगात्मानं चित्पतिं दिव्यनृत्यम् ॥ २,५।२७ ॥  
पश्यामस्त्वां परमाकाशमध्ये  
नृत्यन्तं ते महिमानं स्मरामः ।  
सर्वात्मानं बहुधा सन्निविष्टं  
ब्रह्मानन्दमनुभूयानुभूय ॥ २,५।२८ ॥  
ओङ्कारस्ते वाचको मुक्तिबीजं  
त्वमक्षरं प्रकृतौ गूढरूपम् ।  
तत्त्वां सत्यं प्रवदन्तीह सन्तः  
स्वयम्प्रभं भवतो यत्प्रकाशम् ॥ २,५।२९ ॥  
स्तुवन्ति त्वां सततं सर्ववेदा  
नमन्ति त्वामृषयः क्षीणदोषाः ।  
शान्तात्मानः सत्यसन्धा वरिष्ठं  
विशन्ति त्वां यतयो ब्रह्मनिष्ठाः ॥ २,५।३० ॥  
एको वेदो बहुशाखो ह्यनन्तस्  
त्वामेवैकं बोधयत्येकरूपम् ।  
वेद्यं त्वां शरणं ये प्रपन्ना-  
स्तेषां शान्तिः शाश्वती नेतरेषाम् ॥ २,५।३१ ॥  
भवानीशो ऽनादिमांस्तेजोराशिर्  
ब्रह्मा विश्वं परमेष्ठी वरिष्ठः ।  
स्वात्मानन्दमनुभूयाधिशेते  
स्वयं ज्योतिरचलो नित्यमुक्तः ॥ २,५।३२ ॥  
एको रुद्रस्त्वं करोषीह विश्वं  
त्वं पालयस्यखिलं विश्वरूपः ।  
त्वामेवान्ते निलयं विन्दतीदं  
नमामस्त्वां शरणं सम्प्रपन्नाः ॥ २,५।३३ ॥  
त्वामेकमाहुः कविमेकरुद्रं  
प्राणं बृहन्तं हरिमग्निमीशम् ।  
इन्द्रं मृत्युमनिलं चेकितानं  
धातारमादित्यमनेकरूपम् ॥ २,५।३४ ॥  
त्वमक्षरं परमं वेदितव्यं  
त्वमस्य विश्वस्य परं निधानम् ।  
त्वमव्ययः शाश्वतधर्मगोप्ता  
सनातनस्त्वं पुरुषोत्तमो ऽसि ॥ २,५।३५ ॥  
त्वमेव विष्णुश्चतुराननस्त्वं  
त्वमेव रुद्रो भगवानधीशः ।  
त्वं विश्वनाभिः प्रकृतिः प्रतिष्ठा  
सर्वेश्वरस्त्वं परमेश्वरो ऽसि ॥ २,५।३६ ॥  
त्वामेकमाहुः पुरुषं पुराण-  
मादित्यवर्णं तमसः परस्तात् ।  
चिन्मात्रमव्यक्तमचिन्त्यरूपं  
खं ब्रह्म शून्यं प्रकृतिं निर्गुणं च ॥ २,५।३७ ॥  
यदन्तरा सर्वमिदं विभाति  
यदव्ययं निर्मलमेकरूपम् ।  
किमप्यचिन्त्यं तव रूपमेतत्  
तदन्तरा यत्प्रतिभाति तत्त्वम् ॥ २,५।३८ ॥  
योगेश्वरं रुद्रमनन्तशक्तिं  
परायणं ब्रह्मतनुं पवित्रम् ।  
नमाम सर्वे शरणार्थिनस्त्वां  
प्रसीद भूताधिपते महेश ॥ २,५।३९ ॥  
त्वत्पादपद्मस्मरणादशेष-  
संसारबीजं विलयं प्रयाति ।  
मनो नियम्य प्रणिधाय कायं  
प्रसादयामो वयमेकमीशम् ॥ २,५।४० ॥  
नमो भवायास्तु भवोद्भवाय  
कालाय सर्वाय हराय तुभ्यम् ।  
नमो ऽस्तु रुद्राय कपर्दिने ते  
नमो ऽग्नये देव नमः शिवाय ॥ २,५।४१ ॥  
ततः स भगवान् देवः कपर्दी वृषवाहनः ।  
संहृत्य परमं रूपं प्रकृतिस्थो ऽभवद् भवः ॥ २,५।४२ ॥  
ते भवं भूतभव्येशं पूर्ववत् समवस्थितम् ।  
दृष्ट्वा नारायणं देवं विस्मिता वाक्यमब्रुवन् ॥ २,५।४३ ॥  
भगवन् भूतभव्येश गोवृषाङ्कितशासन ।  
दृष्ट्वा ते परमं रूपं निर्वृताः स्म सनातन ॥ २,५।४४ ॥  
भवत्प्रसादादमले परस्मिन् परमेश्वरे ।  
अस्माकं जायते भक्तिस्त्वय्येवाव्यभिचारिणी ॥ २,५।४५ ॥  
इदानीं श्रोतुमिच्छामो माहात्म्यं तव शङ्कर ।  
भूयो ऽपि तव यन्नित्यं याथात्म्यं परमेष्ठिनः ॥ २,५।४६ ॥  
स तेषां वाक्यमाकर्ण्य योगिनां योगसिद्धिदः ।  
प्राहः गम्भीरया वाचा समालोक्य च माधवम् ॥ २,५।४७ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) पञ्चमो ऽध्यायः

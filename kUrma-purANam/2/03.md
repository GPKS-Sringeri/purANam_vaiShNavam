+++
title = "०३"

+++

ईश्वर उवाच  
अव्यक्तादभवत् कालः प्रधानं पुरुषः परः ।  
तेभ्यः सर्वमिदं जातं तस्माद् ब्रह्ममयं जगत् ॥ २,३।१ ॥  
सर्वतः पाणिपादं तत् सर्वतो ऽक्षिशिरोमुखम् ।  
सर्वतः श्रुतिमल्लोके सर्वमावृत्य तिष्ठति ॥ २,३।२ ॥  
सर्वेन्द्रियगुणाभासं सर्वेन्द्रियविवर्जितम् ।  
सर्वाधारं सदानन्दमव्यक्तं द्वैतवर्जितम् ॥ २,३।३ ॥  
सर्वोपमानरहितं प्रमाणातीतगोचरम् ।  
निर्विकल्पं निराभासं सर्वावासं परामृतम् ॥ २,३।४ ॥  
अभिन्नं भिन्नसंस्थानं शाश्वतं ध्रु वमव्ययम् ।  
निर्गुणं परमं व्योम तज्ज्ञानं सूरयो विदुः ॥ २,३।५ ॥  
स आत्मा सर्वभूतानां स बाह्याभ्यन्तरः परः ।  
सो ऽहं सर्वत्रगः शान्तो ज्ञानात्मा परमेश्वरः ॥ २,३।६ ॥  
मया ततमिदं विश्वं जगदव्यक्तमूर्तिना ।  
मत्स्थानि सर्वभूतानि यस्तं वेद स वेदवित् ॥ २,३।७ ॥  
प्रधानं पुरुषं चैव तत्त्वद्वयमुदाहृतम् ।  
तयोरनादिरुद्दिष्टः कालः संयोजकः परः ॥ २,३।८ ॥  
त्रयमेतदनाद्यन्तमव्यक्ते समवस्थितम् ।  
तदात्मकं तदन्यत् स्यात् तद्रूपं मामकं विदुः ॥ २,३।९ ॥  
महदाद्यं विशेषान्तं सम्प्रसूते ऽखिलं जगत् ।  
या सा प्रकृतिरुद्दिष्टा मोहिनी सर्वदेहिनाम् ॥ २,३।१० ॥  
पुरुषः प्रकृतिस्थो हि भुङ्क्तेयः प्राकृतान् गुणान् ।  
अहङ्कारविमुक्तत्वात् प्रोच्यते पञ्चविंशकः ॥ २,३।११ ॥  
आद्यो विकारः प्रकृतेर्महानात्मेति कथ्यते ।  
विज्ञानशक्तिर्विज्ञाता ह्यहङ्कारस्तदुत्थितः ॥ २,३।१२ ॥  
एक एव महानात्मा सो ऽहङ्कारो ऽभिधीयते ।  
स जीवः सो ऽन्तरात्मेति गीयते तत्त्वचिन्तकैः ॥ २,३।१३ ॥  
तेन वेदयते सर्वं सुखं दुःखं च जन्मसु ।  
स विज्ञानात्मकस्तस्य मनः स्यादुपकारकम् ॥ २,३।१४ ॥  
तेनाविवेकतस्तस्मात् संसारः पुरुषस्य तु ।  
स चाविवेकः प्रकृतौ सङ्गात् कालेन सो ऽभवत् ॥ २,३।१५ ॥  
कालः सृजति भूतानि कालः संहरति प्रजाः ।  
सर्वे कालस्य वशगा न कालः कस्यचिद् वशे ॥ २,३।१६ ॥  
सो ऽन्तरा सर्वमेवेदं नियच्छति सनातनः ।  
प्रोच्यते भगवान् प्राणः सर्वज्ञः पुरुषोत्तमः ॥ २,३।१७ ॥  
सर्वेन्द्रियेभ्यः परमं मन आहुर्मनीषिणः ।  
मनसश्चाप्यहङ्कारमहङ्कारान्महान् परः ॥ २,३।१८ ॥  
महतः परमव्यक्तमव्यक्तात् पुरुषः परः ।  
पुरुषाद् भगवान् प्राणस्तस्य सर्वमिदं जगत् ॥ २,३।१९ ॥  
प्राणात् परतरं व्योम व्योमातीतो ऽग्निरीश्वरः ।  
सो ऽहं सर्वत्रगः शान्तो ज्ञानात्मा परमेश्वरः ।  
नास्ति मत्तः परं भूतं मां विज्ञाय विमुच्यते ॥ २,३।२० ॥  
नित्यं हि नास्ति जगति भूतं स्थावरजङ्गमम् ।  
ऋते मामेकमव्यक्तं व्योमरूपं महेश्वरम् ॥ २,३।२१ ॥  
सो ऽहं सृजामि सकलं संहरामि सदा जगत् ।  
मायी मायामयो देवः कालेन सह सङ्गतः ॥ २,३।२२ ॥  
मत्सन्निधावेष कालः करोति सकलं जगत् ।  
नियोजयत्यनन्तात्मा ह्येतद् वेदानुशासनम् ॥ २,३।२३ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) तृतीयो ऽध्यायः

+++
title = "३७"

+++

ऋषय ऊचुः  
कथं दारुवनं प्राप्तो भगवान् गोवृषध्वजः ।  
मोहयामास विप्रेन्द्रान् सूत वक्तुमिहार्हसि ॥ १ ॥  
सूत उवाच  
पुरा दारुवन् रम्ये देवसिद्धनिषेविते ।  
सपुत्रदारा मुनयस्तपश्चेरुः सहस्रशः ॥ २ ॥  
प्रवृत्तं विविधं कर्म प्रकुर्वाणा यथाविधि ।  
यजन्ति विविधैर्यज्ञैस्तपन्ति च महर्षयः ॥ ३ ॥  
तेषां प्रवृत्तिविन्यस्तचेतसामथ शूलधृक् ।  
ख्यापयन् स महादोषं ययौ दारुवनं हरः ॥ ४ ॥  
कृत्वा विश्वगुरुं विष्णुं पार्श्वे देवो महेश्वरः ।  
ययौ निवृत्तविज्ञानस्थापनार्थं च शङ्करः ॥ ५ ॥  
आस्थाय विपुलं वेशमूनविंशतिवत्सरः ।  
लीलालसो महाबाहुः पीनाङ्गश्चारुलोचनः ॥ ६ ॥  
चामीकरवपुः श्रीमान् पूर्णचन्द्रनिभाननः ।  
मत्तमातङ्गगामनो दिग्वासा जगदीश्वरः ॥ ७ ॥  
कुशेशयमयीं मालं सर्वरत्नैरलङ्कृताम् ।  
दधानो भगवानीशः समागच्छति सस्मितः ॥ ८ ॥  
यो ऽनन्तः पुरुषो योनिर्लोकानामव्ययो हरिः ।  
स्त्रीवेषं विष्णुरास्थाय सो ऽनुगच्छति शूलिनम् ॥ ९ ॥  
सम्पूर्णचन्द्रवदनं पीनोन्नतपयोधरम् ।  
शुचिस्मितं सुप्रसन्नं रणन्नुपुरकद्वयम् ॥ १० ॥  
सुपीतवसनं दिव्यं श्यामलं चारुलोचनम् ।  
उदारहंसचलनं विलासि सुमनोहरम् ॥ ११ ॥  
एवं स भगवानीशो देवदारुवने हरः ।  
चचार हरिणा भिक्षां मायया मोहयन् जगत् ॥ १२ ॥  
दृष्ट्वा चरन्तं विश्वेशं तत्र तत्र पिनाकिनम् ।  
मायया मोहिता नार्यो देवदेवं समन्वयुः ॥ १३ ॥  
विस्त्रस्तवस्त्राभरणास्त्यक्त्वा लज्जां पतिव्रताः ।  
सहैव तेन कामार्ता विलासिन्यश्चरन्तिहि ॥ १४ ॥  
ऋषीणां पुत्रका ये स्युर्युवानो जितमानसाः ।  
अन्वगच्छन् हृषीकेशं सर्वे कामप्रपीडिताः ॥ १५ ॥  
गायन्ति नृत्यन्ति विलासबाह्या  
नारीगणा मायिनमेकमीशम् ।  
दृष्ट्वा सपत्नीकमतीवकान्त-  
मिच्छन्त्यथालिङ्गनमाचरन्ति ॥ १६ ॥  
पदे निपेतुः स्मितमाचरन्ति  
गायन्ति गीतानि मुनीशपुत्राः ।  
आलोक्य पद्मापतिमादिदेवं  
भ्रूभङ्गमन्ये विचरन्ति तेन ॥ १७ ॥  
आसामथैषामपि वासुदेवो  
मायी मुरारिर्मनसि प्रविष्टः ।  
करोति भोगान् मनसि प्रवृत्तिं  
मायानुभूयन्त इतिव सम्यक् ॥ १८ ॥  
विभाति विश्वामरभूतभर्ता  
स माधवः स्त्रीगणमध्यविष्टः ।  
अशेषशक्त्यासनसन्निविष्टो  
यथैकशक्त्या सह देवदेवः ॥ १९ ॥  
करोति नृत्यं परमप्रभावं  
तदा विरूढः पुनरेव भूयः ।  
ययौ समारुह्य हरिः स्वभावं  
तदीशवृत्तामृतमादिदेवः ॥ २० ॥  
दृष्ट्वा नारीकुलं रुद्रं पुत्राणामपि केशवम् ।  
मोहयन्तं मुनिश्रेष्ठाः कोपं सन्दधिरे भृशम् ॥ २१ ॥  
अतीव परुषं वाक्यं प्रोचुर्देवं कपर्दिनम् ।  
शेषुश्च शापैर्विविधैर्मायया तस्य मोहिताः ॥ २२ ॥  
तपांसि तेषां सर्वेषां प्रत्याहन्यन्त शङ्करे ।  
यथादित्यप्रकाशेन तारका नभसि स्थिताः ॥ २३ ॥  
ते भग्नतपसो विप्राः समेत्य वृषभध्वजम् ।  
को भवानिति देवेशं पृच्छन्ति स्म विमोहिताः ॥ २४ ॥  
सो ऽब्रवीद् भगवानीशस्तपश्चर्तुमिहागतः ।  
इदानीं भार्यया देशे भवद्भिरिह सुव्रताः ॥ २५ ॥  
तस्य ते वाक्यमाकर्ण्य भृग्वाद्या मुनिपुङ्गवाः ।  
ऊचुर्गृहीत्वा वसनं त्यक्त्वा भार्यां तपश्चर ॥ २६ ॥  
अथोवाच विहस्येशः पिनाकी नीललोहितः ।  
सम्प्रेक्ष्य जगतो योनिं पार्श्वस्थं च जनार्दनम् ॥ २७ ॥  
कथं भवद्भिरुदितं स्वभार्यापोषणोत्सुकैः ।  
त्यक्तव्या मम भार्येति धर्मज्ञैः शान्तमानसैः ॥ २८ ॥  
ऋषय ऊचुः  
व्यभिचाररता नार्यः सन्त्याज्याः पतिनेरिताः ।  
अस्माभिरेषा सुभगा तादृशी त्यागमर्हति ॥ २९ ॥  
महादेव उवाच  
न कदाचिदियं विप्रा मनसाप्यन्यमिच्छति ।  
नाहमेनामपि तथा विमुञ्चामि कदाचन ॥ ३० ॥  
ऋषय ऊचुः  
दृष्ट्वा व्यभिचरन्तीह ह्यस्माभिः पुरुषाधम ।  
उक्तं ह्यसत्यं भवता गम्यतां क्षिप्रमेव हि ॥ ३१ ॥  
एवमुक्ते महादेवः सत्यमेव मयेरितम् ।  
भवतां प्रतिभात्येषेत्युक्त्वासौ विचचार ह ॥ ३२ ॥  
सो ऽगच्छद्धरिणा सार्धं मुनिन्द्रस्य महात्मनः ।  
वसिष्ठस्याश्रमं पुण्यं भिक्षार्थो परमेश्वरः ॥ ३३ ॥  
दृष्ट्वा समागतं देवं भिक्षमाणमरुन्धती ।  
वसिष्ठस्य प्रिया भार्या प्रत्युद्गम्य ननाम नम् ॥ ३४ ॥  
प्रक्षाल्य पादौ विमलं दत्त्वा चासनमुत्तमम् ।  
सम्प्रेक्ष्य शिथिलं गात्रमभिघातहतं द्विजैः ।  
सन्धयामास भैषज्यैर्विष्णा वदना सती ॥ ३५ ॥  
चकार महतीं पूजां प्रार्थयामास भार्यया ।  
को भवान् कुत आयातः किमाचारो भवानिति ।  
उवाच तां महादेवः सिद्धानां प्रवरो ऽस्म्यहम् ॥ ३६ ॥  
यदेतन्मण्डलं शुद्धं भाति ब्रह्ममयं सदा ।  
एषैव देवता मह्यं धारयामि सदैव तत् ॥ ३७ ॥  
हत्युक्त्वा प्रययौ श्रीमाननुगृह्य पतिव्रताम् ।  
ताडयाञ्चक्रिरे दण्डैर्लोष्टिभिर्मुष्टिभिद्विजाः ॥ ३८ ॥  
दृष्ट्वा चरन्तं गिरिशं नग्नं विकृतलक्षणम् ।  
प्रोचुरेतद् भवांल्लिङ्गमुत्पाटयतु दुर्मते ॥ ३९ ॥  
तानब्रवीन्महायोगी करिष्यामीति शङ्करः ।  
युष्माकं मामके लिङ्गे यदि द्वेषो ऽभिजायते ॥ ४० ॥  
इत्युक्त्वोत्पाटयामास भगवान् भगनेत्रहा ।  
नापश्यंस्तत्क्षणेनेशं केशवं लिङ्गमेव च ॥ ४१ ॥  
तदोत्पाता बभूवुर्हि लोकानां भयशंसिनः ।  
न राजते सहस्रांशुश्चचाल पृथिवी पुनः ।  
निष्प्रभाश्च ग्रहाः सर्वे चुक्षुभे च महोदधिः ॥ ४२ ॥  
अपश्यच्चानुसूयात्रेः स्वप्नं भार्या पतिव्रता ।  
कथयामास विप्राणां भयादाकुलितेक्षणा ॥ ४३ ॥  
तेजसा भासयन् कृत्स्नं नारायणसहायवान् ।  
भिक्षमाणः शिवो नूनं दृष्टो ऽस्माकं गृहेष्विति ॥ ४४ ॥  
तस्या वचनमाकर्ण्य शङ्कमाना महर्षयः ।  
सर्वे जग्मुर्महायोगं ब्रह्माणं विश्वसम्भवम् ॥ ४५ ॥  
उपास्यमानममलैर्योगिभिर्ब्रह्मवित्तमैः ।  
चतुर्वेदैर्मूर्तिमद्भिः सावित्र्या सहितं प्रभुम् ॥ ४६ ॥  
आसीनमासने रम्ये नानाश्चर्यसमन्विते ।  
प्रभासहस्रकलिले ज्ञानैश्वर्यादिसंयुते ॥ ४७ ॥  
विभ्राजमानं वपुषा सस्तितं शुभ्रलोचनम् ।  
चतुर्मुखं महाबाहुं छन्दोमयमजं परम् ॥ ४८ ॥  
विलोक्य वेदपुरुषं प्रसन्नवदनं शुभम् ।  
शिरोभिर्धरणीं गत्वा तोषयामासुरीश्वरम् ॥ ४९ ॥  
तान् प्रसन्नमना देवश्चतुर्मूर्तिश्चतुर्मुखः ।  
व्याजहार मुनिश्रेष्ठाः किमागमनकारणम् ॥ ५० ॥  
तस्य ते वृत्तमखिलं ब्रह्मणः परमात्मनः ।  
ज्ञापयाञ्चक्रिरे सर्वे कृत्वा शिरसि चाञ्जलिम् ॥ ५१ ॥  
ऋषय ऊचुः  
कश्चिद् दारुवनं पुण्यं पुरुषो ऽतीवशोभनः ।  
भार्यया चारुसर्वाङ्ग्या प्रविष्टो नग्न एव हि ॥ ५२ ॥  
मोहयामास वपुषा नारीणां कुलमीश्वरः ।  
कन्यकानां प्रिया चास्य दूषयामास पुत्रकान् ॥ ५३ ॥  
अस्माभिर्विविधाः शापाः प्रदत्ताश्च पराहताः ।  
ताडितो ऽस्माभिरत्यर्थं लिङ्गन्तु विनिपातितम् ॥ ५४ ॥  
अन्तर्हितश्च भगवान् सभार्यो लिङ्गमेव च ।  
उत्पाताश्चाभवन् घोराः सर्वभूतभयङ्कराः ॥ ५५ ॥  
क एष पुरुषो देव भीताः स्म पुरुषोत्तम ।  
भवन्तमेव शरणं प्रपन्ना वयमच्युत ॥ ५६ ॥  
त्वं हि वेत्सि जगत्यस्मिन् यत्किञ्चिदपि चेष्टितम् ।  
अनुग्रहेण विश्वेश तदस्माननुपालय ॥ ५७ ॥  
विज्ञापितो मुनिगणैर्विश्वात्मा कमलोद्भवः ।  
ध्यात्वा देवं त्रिशूलाङ्कं कृताञ्जलिरभाषत ॥ ५८ ॥  
ब्रह्मोवाच  
हा कष्टं भवतामद्य जातं सर्वार्थनाशनम् ।  
धिग्बलं धिक् तपश्चर्या मिथ्यैव भवतामिह ॥ ५९ ॥  
सम्प्राप्य पुण्यसंस्कारान्निधीनां परमं निधिम् ।  
उपेक्षितं वृथाचारैर्भवद्भिरिह मोहितैः ॥ ६० ॥  
काङ्क्षन्ते योगिनो नित्यं यतन्तो यतयो निधिम् ।  
यमेव तं समासाद्य हा भवद्भिरुपेक्षितम् ॥ ६१ ॥  
यजन्ति यज्ञैर्विविधैर्यत्प्राप्त्यैर्वेदवादिनः ।  
महानिधिं समासाद्य हा भवद्भिरुपेक्षितम् ॥ ६२ ॥  
यं समासाद्य देवानैमैश्वर्यमखिलं जगत् ।  
तमासाद्याक्षयनिधिं हा भवद्भिरुपेक्षितम् ॥ ६३ ॥  
यत्समापत्तिजनितं विश्वेशत्वमिदं मम ।  
तदेवोपेक्षितं दृष्ट्वा निधानं भाग्यवर्जितैः ॥ ६४ ॥  
यस्मिन् समाहितं दिव्यमैश्वर्यं यत् तदव्ययम् ।  
तमासाद्य निधिं ब्राह्म हा भवद्भिर्वृथाकृतम् ॥ ६५ ॥  
एष देवो महादेवो विज्ञेयस्तु महेश्वरः ।  
न तस्य परमं किञ्चित् पदं समधिगम्यते ॥ ६६ ॥  
देवतानामृषीणां च पितॄणां चापि शाश्वतः ।  
सहस्रयुगपर्यन्ते प्रलये सर्वदेहिनाम् ।  
संहरत्येष भगवान् कालो भूत्वा महेश्वरः ॥ ६७ ॥  
एष चैव प्रजाः सर्वाः सृजत्येकः स्वतेजसा ।  
एष चक्री च वज्री च श्रीवत्सकृतलक्षणः ॥ ६८ ॥  
योगी कृतयुगे देवस्त्रेतायां यज्ञ उच्यते ।  
द्वापरे भगवान् कालो धर्मकेतुः कलौ युगे ॥ ६९ ॥  
रुद्रस्य मूर्तयस्तिस्त्रो याभिर्विश्वमिदं ततम् ।  
तमो ह्यग्नी रजो ब्रह्मा सत्त्वं विष्णुरिति प्रभुः ॥ ७० ॥  
मूर्तिरन्या स्मृता चास्य दिग्वासा वै शिवा ध्रुवा ।  
यत्र तिष्ठति तद् ब्रह्म योगेन तु समन्वितम् ॥ ७१ ॥  
या चास्य पार्श्वगा भार्या भवद्भिरभिवीक्षिता ।  
सा हि नारायणो देवः परमात्मा सनातनः ॥ ७२ ॥  
तस्मात् सर्वमिदं जातं तत्रैव च लयं व्रजेत् ।  
स एव मोहयेत् कृत्स्नं स एव परमा गतिः ॥ ७३ ॥  
सहस्रशीर्षा पुरुषः सहस्राक्षः सहस्रपात् ।  
एकशृङ्गो महानात्मा पुराणो ऽष्टाक्षरो हरिः ॥ ७४ ॥  
चतुर्वेदश्चतुर्मूर्तिस्त्रिमूर्तिस्त्रिगुणः परः ।  
एकमूर्तिरमेयात्मा नारायण इति श्रुतिः ॥ ७५ ॥  
ऋतस्य गर्भो भगवानापो मायातनुः प्रभुः ।  
स्तूयते विविधैर्मन्त्रैर्ब्राह्मणैर्धर्ममोक्षिभिः ॥ ७६ ॥  
संहृत्य सकलं विश्वं कल्पान्ते पुरुषोत्तमः ।  
शेते योगामृतं पीत्वा यत् तद् विष्णोः परं पदम् ॥ ७७ ॥  
न जायते न म्रियते वर्धते न च विश्वसृक् ।  
मूलप्रकृतिरव्यक्ता गीयते वैदिकैरजः ॥ ७८ ॥  
ततो निशायां वृत्तायां सिसृक्षुरखिलञ्जगत् ।  
अजस्य नाभौ तद् बीजं क्षिपत्येष महेश्वरः ॥ ७९ ॥  
तं मां वित्त महात्मानं ब्रह्माणं विश्वतो मुखम् ।  
महान्तं पुरुषं विश्वमपां गर्भमनुत्तमम् ॥ ८० ॥  
न तं विदाथ जनकं मोहितास्तस्य मायया ।  
देवदेवं महादेवं भूतानामीश्वरं हरम् ॥ ८१ ॥  
एष देवो महादेवो ह्यनादिर्भगवान् हरः ।  
विष्णुना सह संयुक्तः करोति विकरोति च ॥ ८२ ॥  
न तस्य विद्यते कार्यं न तस्माद् विद्यते परम् ।  
स वेदान् प्रददौ पूर्वं योगमायातनुर्मम ॥ ८३ ॥  
स मायी मायया सर्वं करोति विकरोति च ।  
तमेव मुक्तये ज्ञात्वा व्रजेत शरणं भवम् ॥ ८४ ॥  
इतीरिता भगवता मरीचिप्रमुखा विभुम् ।  
प्रणम्य देवं ब्रह्माणं पृच्छन्ति स्म सुदुः खिताः ॥ ८५ ॥  
मुनय ऊचुः  
कथं पश्येम तं देवं पुनरेव पिनाकिनम् ।  
ब्रूहि विश्वामरेशान त्राता त्वं शरणैषिणाम् ॥ ८६ ॥  
पितामह उवाच  
यद् दृष्टं भवता तस्य लिङ्गं भुवि निपातितम् ।  
तल्लिङ्गानुकृतीशस्य कृत्वा लिङ्गमनुत्तमम् ॥ ८७ ॥  
पूजयध्वं सपत्नीकाः सादरं पुत्रसंयुताः ।  
वैदिकैरेव नियमैर्विविधैर्ब्रह्मचारिणः ॥ ८८ ॥  
संस्थाप्य शाङ्करैर्मन्त्रैरृग्यजुः सामसम्भवैः ।  
तपः परं समास्थाय गृणन्तः शतरुद्रियम् ॥ ८९ ॥  
समाहिताः पूजयध्वं सपुत्राः सह बन्धुभिः ।  
सर्वे प्राञ्जलयो भूत्वा शूलपाणिं प्रपद्यथ ॥ ९० ॥  
ततो द्रक्ष्यथ देवेशं दुर्दर्शमकृतात्मभिः ।  
यं दृष्ट्वा सर्वमज्ञानमधर्मश्च प्रणश्यति ॥ ९१ ॥  
ततः प्रणम्य वरदं ब्रह्माणममितौजसम् ।  
जग्मुः संहृष्टमनसो देवदारुवनं पुनः ॥ ९२ ॥  
आराधयितुमारब्धा ब्रह्मणा कथितं यथा ।  
अजानन्तः परं देवं वीतरागा विमत्सराः ॥ ९३ ॥  
स्थण्डिलेषु विचित्रेषु पर्वतानां गुहासु च ।  
नदीनां च विविक्तेषु पुलिनेषु शुभेषु च ॥ ९४ ॥  
शैवालभोजनाः केचित् केचिदन्तर्जलेशयाः ।  
केचिदभ्रावकाशास्तु पादाङ्गुष्ठाग्रविष्ठिताः ॥ ९५ ॥  
दन्तो ऽलूखलिनस्त्वन्ये ह्यश्मकुट्टास्तथा परे ।  
शाकपर्णाशिनः केचित् सम्प्रक्षाला मरीचिपाः ॥ ९६ ॥  
वृक्षमूलनिकेताश्च शिलाशय्यास्तथा परे ।  
कालं नयन्ति तपसा पूजयन्तो महेश्वरम् ॥ ९७ ॥  
ततस्तेषां प्रसादार्थं प्रपन्नार्तिहरो हरः ।  
चका भगवान् बुद्धिं प्रबोधाय वृषध्वजः ॥ ९८ ॥  
देवः कृतयुगे ह्यस्मिन् शृङ्गे हिमवतः शुभे ।  
देवदारुवनं प्राप्तः प्रसन्नः परमेश्वरः ॥ ९९ ॥  
भस्मपाण्डुरदिग्धाङ्गो नग्नो विकृतलक्षणः ।  
उल्मुकव्यग्रहस्तश्च रक्तपिङ्गललोचनः ॥ १०० ॥  
क्वचिच्च हसते रौद्रं क्वचिद् गायति विस्मितः ।  
क्वचिन्नृत्यति शृङ्गारी क्वचिद्रौति मुहुर्मुहुः ॥ १०१ ॥  
आश्रमे ऽभ्यागतो भिक्षां याचते च पुनः पुनः ।  
मायां कृत्वात्मनो रूपं देवस्तद् वनमागतः ॥ १०२ ॥  
कृत्वा गिरिसुतां गौरीं पार्श्वेदेवः पिनाकधृक् ।  
सा च पूर्ववद् देवेशी देवदारुवनं गता ॥ १०३ ॥  
दृष्ट्वा समागतं देवं देव्या सह कपर्दिनम् ।  
प्रणेमुः शिरसा भूमौ तोषयामासुरीश्वरम् ॥ १०४ ॥  
वैदिकैर्विविधैर्मन्त्रैः सूक्तैर्माहेश्वरैः शुभैः ।  
अथर्वशिरसा चान्ये रुद्राद्यैर्ब्रह्मभिर्भवम् ॥ १०५ ॥  
नमो देवादिदेवाय महादेवाय ते नमः ।  
त्र्यम्बकाय नमस्तुभ्यं त्रिशूलवरधारिणे ॥ १०६ ॥  
नमो दिग्वाससे तुभ्यं विकृताय पिनाकिने ।  
सर्वप्रणतदेहाय स्वयमप्रणतात्मने ॥ १०७ ॥  
अन्तकान्तकृते तुभ्यं सर्वसंहरणाय च ।  
नमो ऽस्तु नृत्यशीलाय नमो भैरवरूपिणे ॥ १०८ ॥  
नरनारीशरीराय योगिनां गुरवे नमः ।  
नमो दान्ताय शान्ताय तापसाय हराय च ॥ १०९ ॥  
विभीषणाय रुद्राय नमस्ते कृत्तिवाससे ।  
नमस्ते लेलिहानाय शितिकण्ठाय ते नमः ॥ ११० ॥  
अघोरघोररूपाय वामदेवाय वै नमः ।  
नमः कनकमालाय देव्याः प्रियकराय च ॥ १११ ॥  
गङ्गासलिलधाराय शम्भवे परमेष्ठिने ।  
नमो योगाधिपतये ब्रह्माधिपतये नमः ॥ ११२ ॥  
प्राणाय च नमस्तुभ्यं नमो भस्माङ्गरागिने ।  
नमस्ते घनवाहाय दंष्ट्रिणे वह्निरेतसे ॥ ११३ ॥  
ब्रह्मणश्च शिरो हर्त्रे नमस्ते कालरूपिणे ।  
आगतिं ते न जनीमो गतिं नैव च नैव च ।  
विश्वेश्वर महादेव यो ऽसि सो ऽसि नमो ऽस्तु ते ॥ ११४ ॥  
नमः प्रमथनाथाय दात्रे च शुभसम्पदाम् ।  
कपालपाणये तुभ्यं नमो मीढुष्टमाय ते ।  
नमः कनकलिङ्गाय वारिलिङ्गाय ते नमः ॥ ११५ ॥  
नमो वह्न्यर्कलिङ्गाय ज्ञानलिङ्गाय ते नमः ।  
नमो भुजङ्गहाराय कर्णिकारप्रियाय च ।  
किरीटिने कुण्डलिने कालकालाय ते नमः ॥ ११६ ॥  
वामदेव महेशान देवदेव त्रिलोचन ।  
क्षम्यतां यत्कृतं मोहात् त्वमेव शरणं हि नः ॥ ११७ ॥  
चरितानि विचित्राणि गुह्यानि गहनानि च ।  
ब्रह्मादीनां च सर्वेषां दुर्विज्ञेयो ऽसि शङ्कर ॥ ११८ ॥  
अज्ञानाद् यदि वा ज्ञानाद् यत्किञ्चित्कुरुते नरः ।  
तत्सर्वं भगवानेन कुरुते योगमायया ॥ ११९ ॥  
एवं स्तुत्वा महादेवं प्रहृष्टेनान्तरात्मना ।  
ऊचुः प्रणम्य गिरिशं पश्यामस्त्वां यथा पुरा ॥ १२० ॥  
तेषां संस्तवमाकर्ण्य सोमः मोमविभूषणः ।  
स्वमेव परमं रूपं दर्शयामास शङ्करः ॥ १२१ ॥  
तं ते दृष्ट्वाथ गिरिशं देव्या सह पिनाकिनम् ।  
यथा पूर्वं स्थिता विप्राः प्रणेमुर्हृष्टमानसाः ॥ १२२ ॥  
ततस्ते मुनयः सर्वे संस्तूय च महेश्वरम् ।  
भृग्वङ्गिरोवसिष्ठास्तु विश्वामित्रस्तथैव च ॥ १२३ ॥  
गौतमो ऽत्रिः सुकेशश्च पुलस्त्यः पुलहः क्रतुः ।  
मरीचिः कश्यपश्चापि संवर्तश्च महातपाः ।  
प्रणम्य देवदेवेशमिदं वचनमब्रुवन् ॥ १२४ ॥  
कथं त्वां देवदेवेश कर्मयोगेन वा प्रभो ।  
ज्ञानेन वाथ योगेन पूजयामः सदैव हि ॥ १२५ ॥  
केन वा देवमार्गेण सम्पूज्यो भगवानिह ।  
किं तत् सेव्यमसेव्यं वा सर्वमेतद् ब्रवीहि नः ॥ १२६ ॥  
देवदेव उवाच  
एतद् वः सम्प्रवक्ष्यामि गूढं गहनमुत्तमम् ।  
ब्रह्मणे कथितं पूर्वमादावेव महर्षयः ॥ १२७ ॥  
साङ्ख्ययोगो द्विधा ज्ञेयः पुरुषाणां हि साधनम् ।  
योगेन सहितं साङ्ख्यं पुरुषाणां विमुक्तिदम् ॥ १२८ ॥  
न केवलेन योगेन दृश्यते पुरुषः परः ।  
ज्ञानं तु केवलं सम्यगपवर्गफलप्रदम् ॥ १२९ ॥  
भवन्तः केवलं योगं समाश्रित्य विमुक्तये ।  
विहाय साङ्ख्यं विमलमकुर्वन्त परिश्रमम् ॥ १३० ॥  
एतस्मात् कारणाद् विप्रानृणां केवलधर्मिणाम् ।  
आगतो ऽहमिमं देशं ज्ञापयन् मोहसम्भवम् ॥ १३१ ॥  
तस्माद् भवद्भिर्विमलं ज्ञानं कैवल्यसाधनम् ।  
ज्ञातव्यं हि प्रयत्नेन श्रोतव्यं दृश्यमेव च ॥ १३२ ॥  
एकः सर्वत्रगो ह्यात्मा केवलश्चितिमात्रकः ।  
आनन्दो निर्मलो नित्यं स्यादेतत् साङ्ख्यदर्शनम् ॥ १३३ ॥  
एतदेव परं ज्ञानमेष मोक्षो ऽत्र गीयते ।  
एतत् कैवल्यममलं ब्रह्मभावश्च वर्णितः ॥ १३४ ॥  
आश्रित्य चैतत् परमं तन्निष्ठास्तत्परायणाः ।  
पश्यन्ति मां महात्मानो यतयो विश्वमीश्वरम् ॥ १३५ ॥  
एतत् तत् परमं ज्ञानं केवलं सन्निरञ्जनम् ।  
अहं हि वेद्यो भगवान् मम मूर्तिरियं शिवा ॥ १३६ ॥  
बहूनि साधनानीह सिद्धये कथितानि तु ।  
तेषामभ्यधिकं ज्ञानं मामकं द्विजपुङ्गवाः ॥ १३७ ॥  
ज्ञानयोगरताः शान्ता मामेव शरणं गताः ।  
ये हि मां भस्मनिरता ध्यायन्ति सततं हृदि ॥ १३८ ॥  
मद्भक्तिपरमा नित्यं यतयः क्षीणकल्मषाः ।  
नाशयाम्यचिरात् तेषां घोरं संसारसागरम् ॥ १३९ ॥  
प्रशान्तः संयतमना भस्मोद्धूलितविग्रहः ।  
ब्रह्मचर्यरतो नग्नो व्रतं पाशुपतं चरेत् ॥ १४० ॥  
निर्मितं हि मया पूर्वं व्रतं पाशुपतं परम् ।  
गुह्याद् गुह्यतमं सूक्ष्मं वेदसारं विमुक्तये ॥ १४१ ॥  
यद् वा कौपीनवसनः स्याद् वैकवसनो मुनिः ।  
वेदाभ्यासरतो विद्वान् ध्यायेत् पशुपतिं शिवम् ॥ १४२ ॥  
एष पाशुपतो योगः सेवनीयो मुमुक्षुभिः ।  
भस्मच्छन्नैर्हि सततं निष्कामैरिति विश्रुतिः ॥ १४३ ॥  
वीतरागभयक्रोधा मन्मया मामुपाश्रिताः ।  
बहवो ऽनेन योगेन पूता मद्भावमागताः ॥ १४४ ॥  
अन्यानि चैव शास्त्राणि लोके ऽस्मिन् मोहनानितु ।  
वेदवादविरुद्धानि मयैव कथितानि तु ॥ १४५ ॥  
वामं पाशुपतं सोमं लाकुलं चैव भैरवम् ।  
असेव्यमेतत् कथितं वेदवाह्यं तथेतरम् ॥ १४६ ॥  
वेदमुर्तिरहं विप्रा नान्यशास्त्रार्थवेदिभिः ।  
ज्ञायते मत्स्वरूपं तु मुक्त्वा वेदं सनातनम् ॥ १४७ ॥  
स्थापयध्वमिदं मार्गं पूजयध्वं महेश्वरम् ।  
अचिरादैश्वरं ज्ञानमुत्पत्स्यति न संशयः ॥ १४८ ॥  
मयि भक्तिश्च विपुला भवतामस्तु सत्तमाः ।  
ध्यातमात्रो हि सान्निध्यं दास्यामि मुनिसत्तमाः ॥ १४९ ॥  
इत्युक्त्वा भगवान् सोमस्तत्रैवान्तरधीयत ।  
तो ऽपि दारुवने तस्मिन् पूजयन्ति स्म शङ्करम् ।  
ब्रह्मचर्यरताः शान्ता ज्ञानयोगपरायणाः ॥ १५० ॥  
समेत्य ते महात्मानो मुनयो ब्रह्मवादिनः ।  
वितेनिरे बहून् वादान्नध्यात्मज्ञानसंश्रयान् ॥ १५१ ॥  
किमस्य जगतो मूलमात्मा चास्माकमेव हि ।  
को ऽपि स्यात् सर्वभावानां हेतुरीश्वर एव च ॥ १५२ ॥  
इत्येवं मन्यमानानां ध्यानमार्गावलम्बिनाम् ।  
आविरासीन्महादेवी देवी गिरिवरात्मजा ॥ १५३ ॥  
कोटिसूर्यप्रतीकाशा ज्वालामालासमावृता ।  
स्वभाभिर्विमलाभिस्तु पूरयन्ती नभस्तलम् ॥ १५४ ॥  
तामन्वपश्यन् गिरिजाममेयां  
ज्वालासहस्रान्तरसन्निविष्टाम् ।  
प्रणेमुरेकामखिलेशपत्नीं  
जानन्ति ते तत् परमस्य बीजम् ॥ १५५ ॥  
असमाकमेषा परमेशपत्नी  
गतिस्तथात्मा गगनाभिधाना ।  
पश्यन्त्यथात्मानमिदं च कृत्स्नं  
तस्यामथैते मुनयश्च विप्राः ॥ १५६ ॥  
निरीक्षितास्ते परमेशपत्न्या  
तदन्तरे देवमशेषहेतुम् ।  
पश्यन्ति शम्भुं कविमीशितारं  
रुद्रं बृहन्तं पुरुषं पुराणम् ॥ १५७ ॥  
आलोक्य देवीमथ देवमीशं  
प्रणेमुरानन्दमवापुरग्र्यम् ।  
ज्ञानं तदैशं भगवत्प्रसादा-  
दाविर्बभौ जन्मविनाशहेतु ॥ १५८ ॥  
इयं हि सा जगतो योनिरेका  
सर्वात्मिका सर्वनियामिका च ।  
माहेश्वरीशक्तिरनादिसिद्धा  
व्योमाभिधाना दिवि राजतीव ॥ १५९ ॥  
अस्या महत्परमेष्ठी परस्ता-  
न्महेश्वरः शिव एको ऽथ रुद्रः ।  
चकार विश्वं परशक्तिनिष्ठां  
मायामथारुह्य स देवदेवः ॥ १६० ॥  
एको देवः सर्वभूतेषु गूढो  
मायी रुद्रः सकलो निष्कलश्च ।  
स एव देवी न च तद्विभिन्न-  
मेतज्ज्ञात्वा ह्यमृतत्वं व्रजन्ति ॥ १६१ ॥  
अन्तर्हितो ऽभूद् भगवानथेशो  
देव्या भर्गः सह देवादिदेवः ।  
आराधयन्ति स्म तमेव देवं  
वनौकसस्ते पुनरेव रुद्रम् ॥ १६२ ॥  
एतद् वः कथितं सर्वं देवदेवविचेष्टितम् ।  
देवदारुवने पूर्वं पुराणे यन्मया श्रुतम् ॥ १६३ ॥  
यः पठेच्छृणुयान्नित्यं मुच्यते सर्वपातकैः ।  
श्रावयेद् वा द्विजान् शान्तान् स याति परमां गतिम् ॥ १६४ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे सप्तत्रिंशो ऽध्यायः

+++
title = "३०"

+++

व्यास उवाच  
अतः परं प्रवलक्ष्यामि प्रायश्चित्तविधिं शुभम् ।  
हिताय सर्वविप्राणां दोषाणामपनुत्तये ॥ २,३०।१ ॥  
अकृत्वा विहितं कर्म कृत्वा निन्दितमेव च ।  
दोषमाप्नोति पुरुषः प्रायश्चित्तं विशोधनम् ॥ २,३०।२ ॥  
प्रायश्चित्तमकृत्वा तु न तिष्ठेद् ब्राह्मणः क्वचित् ।  
यद् ब्रूयुर्ब्राह्मणाः शान्ता विद्वांसस्तत्समाचरेत् ॥ २,३०।३ ॥  
वेदार्थवित्तमः शान्तो धर्मकामो ऽग्निमान् द्विजः ।  
स एव स्यात् परो धर्मो यमेको ऽपि व्यवस्यति ॥ २,३०।४ ॥  
अनाहिताग्नयो विप्रास्त्रयो वेदार्थपारगाः ।  
यद् ब्रूयुर्धर्मकामास्ते तज्ज्ञेयं धर्मसाधनम् ॥ २,३०।५ ॥  
अनेकधर्मशास्त्रज्ञा ऊहापोहविशारदाः ।  
वेदाध्ययनसम्पन्नाः सप्तैते परिकीर्तिताः ॥ २,३०।६ ॥  
मीमांसाज्ञानतत्त्वज्ञा वेदान्तकुशला द्विजाः ।  
एकविंशतिसङ्ख्याताः प्रयाश्चित्तं वदन्ति वै ॥ २,३०।७ ॥  
ब्रह्महा मद्यपः स्तेनो गुरुतल्पग एव च ।  
महापातकिनस्त्वेते यश्चैतैः सह संवसेत् ॥ २,३०।८ ॥  
संवत्सरं तु पतितैः संसर्गं कुरुते तु यः ।  
यानशय्यासनैर्नित्यं जानन् वै पतितो भवेत् ॥ २,३०।९ ॥  
याजनं योनिसम्बन्धं तथैवाध्यापनं द्विजः ।  
कृत्वा सद्यः पतेज्ज्ञानात् सह भोजनमेव च ॥ २,३०।१० ॥  
अविज्ञायाथ यो मोहात् कुर्यादध्यापनं द्विजः ।  
संवत्सरेण पतति सहाध्ययनमेव च ॥ २,३०।११ ॥  
ब्रह्माहा द्वादशाब्दानि कुटिं कृत्वा वने वसेत् ।  
भैक्षमात्मविशुद्ध्यर्थं कृत्वा शवशिरोध्वजम् ॥ २,३०।१२ ॥  
ब्राह्मणावसथान् सर्वान् देवागाराणि वर्जयेत् ।  
विनिन्दन् स्वयमात्मानं ब्राह्मणं तं च संस्मरन् ॥ २,३०।१३ ॥  
असङ्कल्पितयोग्यानि सप्तागाराणि संविशेत् ।  
विधूमे शनकैर्नित्यं व्यङ्गारे भुक्तवज्जने ॥ २,३०।१४ ॥  
एककालं चरेद् भैक्षं दोषं विख्यापयन् नृणाम् ।  
वन्यमूलफलैर्वापि वर्तयेद् धैर्यमाक्षितः ॥ २,३०।१५ ॥  
कपालपाणिः खट्वाङ्गी ब्रह्मचर्यपरायणः ।  
पूर्णे तु द्वादशे वर्षे ब्रह्महत्यां व्यपोहति ॥ २,३०।१६ ॥  
अकामतः कृते पापे प्रायश्चित्तमिदं शुभम् ।  
कामतो मरणाच्छुद्धिर्ज्ञेया नान्येन केनचित् ॥ २,३०।१७ ॥  
कुर्यादनशनं वाथ भृगोः पतनमेव वा ।  
ज्वलन्तं वा विशेदग्निं जलं वा प्रविशेत् स्वयम् ॥ २,३०।१८ ॥  
ब्राह्मणार्थे गवार्थे वा सम्यक् प्राणान् परित्यजेत् ।  
ब्रह्महत्यापनोदार्थमन्तरा वा मृतस्य तु ॥ २,३०।१९ ॥  
दीर्घामयान्वितं विप्रं कृत्वानामयमेव तु ।  
दत्त्वा चान्नं स दुर्भिक्षे ब्रह्महत्यां व्यपोहति ॥ २,३०।२० ॥  
अश्वमेधावभृथके स्नात्वा वा शुध्यते द्विजः ।  
सर्वस्वं वा वेदविदे ब्राह्मणाय प्रदाय तु ॥ २,३०।२१ ॥  
सरस्वत्यास्त्वरुणया सङ्गमे लोकविश्रुते ।  
शुध्येत् त्रिषवणस्नानात् त्रिरात्रोपोषितो द्विजः ॥ २,३०।२२ ॥  
गत्वा रामेश्वरं पुण्यं स्नात्वा चैव महोदधौ ।  
ब्रह्मचर्यादिभिर्युक्तो दृष्ट्वा रुद्रं विमुच्यते ॥ २,३०।२३ ॥  
कपालमोचनं नाम तीर्थं देवस्य शूलिनः ।  
स्नात्वाभ्यर्च्य पितॄन् भक्त्या ब्रह्महत्यां व्यपोहति ॥ २,३०।२४ ॥  
यत्र देवादिदेवेन भरवेणामितौजसा ।  
कपालं स्थापितं पूर्वं ब्रह्मणः परमेष्ठिनः ॥ २,३०।२५ ॥  
समभ्यर्च्य महादेवं तत्र भैरवरूपिणम् ।  
तर्पपित्वा पितॄन् स्नात्वा मुच्यते ब्रह्महत्यया ॥ २,३०।२६ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे त्रिशो ऽध्यायः

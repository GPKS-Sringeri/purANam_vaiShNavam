+++
title = "२७"

+++

व्यास उवाच  
एवं गृहाश्रमे स्थित्वा द्वितीयं भागमायुषः ।  
वानप्रस्थाश्रमं गच्छेत् सदारः साग्निरेव च ॥ २,२७।२ ॥  
निक्षिप्य भार्यां पुत्रेषु गच्छेद् वनमथापि वा ।  
दृष्ट्वापत्यस्य चापत्यं जर्जरीकृतविग्रहः ॥ २,२७।२ ॥  
शुक्लपक्षस्य पूर्वाह्ने प्रशस्ते चोत्तरायणे ।  
गत्वारण्यं नियमवांस्तपः कुर्यात् समाहितः ॥ २,२७।३ ॥  
फलमूलानि पूतानि नित्यमाहारमाहरेत् ।  
यताहारो भवेत् तेन पूजयेत् पितृदेवताः ॥ २,२७।४ ॥  
पूजयित्वातिथिं नित्यं स्नात्वा चाभ्यर्चयेत् सुरान् ।  
गृहादाहृत्य चाश्नीयादष्टौ ग्रासान् समाहितः ॥ २,२७।५ ॥  
जटाश्च बिभृयान्नित्यं नखरोमाणि नोत्सृजेत् ।  
स्वाध्यायं सर्वदा कुर्यान्नियच्छेद् वाचमन्यतः ॥ २,२७।६ ॥  
अग्निहोत्रं च जुहुयात् पञ्चयज्ञान् समाचरेत् ।  
मुन्यन्नैंर्विविधैर्मेध्यैः शाकमूलफलेन वा ॥ २,२७।७ ॥  
चीरवासा भवेन्नित्यं स्नायात् त्रिषवणं शुचिः ।  
सर्वभूतानुकम्पी स्यात् प्रतिग्रहविवर्जितः ॥ २,२७।८ ॥  
दर्शेन पौर्णमासेन यजेत् नियतं द्विजः ।  
ऋक्षेष्वाग्रयणे चैव चातुर्मास्यानि चाहरेत् ।  
उत्तरायणं च क्रमशो दक्षस्यायनमेव च ॥ २,२७।९ ॥  
वासन्तैः शारदैर्मेध्यैर्मुन्यन्नैः स्वयमाहृतैः ।  
पुरोडाशांश्चरूंश्चैव विधिवन्निर्वपेत् पृथक् ॥ २,२७।१० ॥  
देवताभ्यश्च तद् हुत्वा वन्यं मेध्यतरं हविः ।  
शेषं समुपभुञ्जीत लवणं च स्वयं कृतम् ॥ २,२७।११ ॥  
वर्जयेन्मधुमांसानि भौमानि कवकानि च ।  
भूस्तृणं शिग्रुकं चैव श्लेष्मातकफलानि च ॥ २,२७।१२ ॥  
न फालकृष्टमश्नीयादुत्सृष्टमपि केनचित् ।  
न ग्रामजातान्यार्तो ऽपि पुष्पाणि च फलानि च ॥ २,२७।१३ ॥  
श्रावणेनैव विधिना वह्निं परिचरेत् सदा ।  
न द्रुह्येत् सर्वभूतानि निर्द्वन्द्वो निर्भयो भवेत् ॥ २,२७।१४ ॥  
न नक्तं किञ्चिदश्नीयाद् रात्रौ ध्यानपरो भवेत् ।  
जितेन्द्रियो जितक्रोधस्तत्त्वज्ञानविचिन्तकः ।  
ब्रह्मचारी भवेन्नित्यं न पत्नीमपि संश्रयेत् ॥ २,२७।१५ ॥  
यस्तु पत्न्या वनं गत्वा मैथुनं कामतश्चरेत् ।  
तद् व्रतं तस्य लुप्येत प्रायश्चित्तीयते द्विजः ॥ २,२७।१६ ॥  
तत्र यो जायते गर्भो न संस्पृश्यो द्विजातिभिः ।  
न हि वेदे ऽधिकारो ऽस्य तद्वंशेप्येवमेव हि ॥ २,२७।१७ ॥  
अधः शयीत सततं सावित्रीजाप्यतत्परः ।  
शरण्यः सर्वभूतानां संविभागपरः सदा ॥ २,२७।१८ ॥  
परिवादं मृषावादं निद्रालस्यं विवर्जयेत् ।  
एकाग्निरनिकेतः स्यात् प्रोक्षितां भूमिमाश्रयेत् ॥ २,२७।१९ ॥  
मृगैः सह चरेद् वासं तैः सहैव च संवसेत् ।  
शिलायां शर्करायां वा शयीत सुसमाहितः ॥ २,२७।२० ॥  
सद्यः प्रक्षालको वा स्यान्माससञ्चयिको ऽपि वा ।  
षण्मासनिचयो वा स्यात् समानिचय एव वा ॥ २,२७।२१ ॥  
त्यजेदाश्वयुजे मासि सम्पन्नं पूर्वसञ्चितम् ।  
जीर्णानि चैव वासांसि शाकमूलफलानि च ॥ २,२७।२२ ॥  
दन्तोलूखलिको वास्यात् कापोतीं वृत्तिमाश्रयेत् ।  
अश्मकुट्टो भवेद् वापि कालपक्वभुगेव वा ॥ २,२७।२३ ॥  
नक्तं चान्न समश्नीयाद् दिवा चाहृत्य शक्तितः ।  
चतुर्थकालिको वा स्यात् स्याद्वाप्यष्टमकालिकः ॥ २,२७।२४ ॥  
चान्द्रायणविधानैर्वा शुक्ले कृष्णे च वर्तयेत् ।  
पक्षे पक्षे समश्नीयाद् यवागूं क्वथितां सकृत् ॥ २,२७।२५ ॥  
पुष्पमूलफलैर्वापि केवलैर्वर्तयेत् सदा ।  
स्वाभाविकैः स्वयं शीर्णैर्वैखानसमते स्थितः ॥ २,२७।२६ ॥  
भूमौ वा परिवर्तेत तिष्ठेद् वा प्रपदैर्दिनम् ।  
स्थानासनाभ्यां विहरेन्न क्वचिद् धैर्यमुत्सृजेत् ॥ २,२७।२७ ॥  
ग्रीष्मे पञ्चतपाश्च स्याद् वर्षास्वभ्रावकाशकः ।  
आर्द्रवासास्तु हेमन्ते क्रमशो वर्धयंस्तपः ॥ २,२७।२८ ॥  
उपस्पृश्य त्रिषवणं पितृदेवांश्च तर्पयेत् ।  
एकपादेन तिष्ठेत मरीचीन् वा पिबेत् तदा ॥ २,२७।२९ ॥  
पञ्चाग्निर्धूमपो वा स्यादुष्मपः सोमपो ऽपि वा ।  
पयः पिबेच्छुक्लपक्षे कृष्णापक्षे तु गोमयम् ।  
शीर्णपर्णाशनो वा स्यात् कृच्छ्रैर् वा वर्तयेत् सदा ॥ २,२७।३० ॥  
योगाभ्यासरतश्च स्याद् रुद्राध्यायी भवेत् सदा ।  
अथर्वशिरसो ऽध्येता वेदान्ताभ्यासतत्परः ॥ २,२७।३१ ॥  
यमान् सेवेत सततं नियमांश्चाप्यतन्द्रितः ।  
कृष्णाजिनी सोत्तरीयः शुक्लयज्ञोपवीतवान् ॥ २,२७।३२ ॥  
अथ चाग्नीन् समारोप्य स्वात्मनि ध्यानतत्परः ।  
अनग्निरनिकेतः स्यान्मुनिर्मोक्षपरो भवेत् ॥ २,२७।३३ ॥  
तापसेष्वेव विप्रेषु यात्रिकं भैक्षमाहरेत् ।  
गृहमेधिषु चान्येषु द्विजेषु वनवासिषु ॥ २,२७।३४ ॥  
ग्रामादाहृत्य वाश्नीयादष्टौ ग्रासान् वने वसन् ।  
प्रतिगृह्य पुटेनैव पाणिना शकलेन वा ॥ २,२७।३५ ॥  
विविधाश्चोपनिषद आत्मसंसिद्धये जपेत् ।  
विद्याविशेषान् सावित्रीं रुद्राध्यायं तथैव च ॥ २,२७।३६ ॥  
महाप्रास्थानिकं चासौ कुर्यादनशनं तु वा ।  
अग्निप्रवेशमन्यद् वा ब्रर्ह्मार्पणविधौ स्थितः ॥ २,२७।३७ ॥  
यस्तु सम्यगिममाश्रमं शिवं  
संश्रयेदशिवपुञ्जनाशनम् ।  
तापसः स परमैश्वरं पदं  
याति यत्र जगतो ऽस्य संस्थितिः ॥ २,२७।३८ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे सप्तविशो ऽध्याय

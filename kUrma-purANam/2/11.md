+++
title = "११"

+++

ईश्वर उवाच  
अतः परं प्रवक्ष्यामि योगं परमदुर्लभम् ।  
येनात्मानं प्रपश्यन्ति भानुमन्तमिवेश्वरम् ॥ २,११।१ ॥  
योगाग्निर्दहति क्षिप्रमशेषं पापपञ्जरम् ।  
प्रसन्नं जायते ज्ञानं साक्षान्निर्वाणसिद्धिदम् ॥ २,११।२ ॥  
योगात्सञ्जायते ज्ञानं ज्ञानाद् योगः प्रवर्तते ।  
योगज्ञानाभियुक्तस्य प्रसीदति महेश्वरः ॥ २,११।३ ॥  
एककालं द्विकालं वा त्रिकालं नित्यमेव वा ।  
ये युञ्जन्तीह मद्योगं ते विज्ञेया महेश्वराः ॥ २,११।४ ॥  
योगस्तु द्विविधो ज्ञेयो ह्यभावः प्रथमो मतः ।  
अपरस्तु महायोगः सर्वयोगोत्तमोत्तमः ॥ २,११।५ ॥  
शून्यं सर्वनिराभासं स्वरूपं यत्र चिन्त्यते ।  
अभावयोगः स प्रोक्तो येनात्मानं प्रपश्यति ॥ २,११।६ ॥  
यत्र पश्यति चात्मानं नित्यानन्दं निरञ्जनम् ।  
मयैक्यं स महायोगो भाषितः परमेश्वरः ॥ २,११।७ ॥  
ये चान्ये योगिनां योगाः श्रूयन्ते ग्रन्थविस्तरे ।  
सर्वे ते ब्रह्मयोगस्य कलां नार्हन्ति षोडशीम् ॥ २,११।८ ॥  
यत्र साक्षात् प्रपश्यन्ति विमुक्ता विश्वमीश्वरम् ।  
सर्वेषामेव योगानां स योगः परमो मतः ॥ २,११।९ ॥  
सहस्रशो ऽथ शतशो ये चेश्वरबहिष्कृताः ।  
न ते पश्यन्ति मामेकं योगिनो यतमानसाः ॥ २,११।१० ॥  
प्राणायामस्तथा ध्यानं प्रत्याहारो ऽथ धारणा ।  
समाधिश्च मुनिश्रेष्ठा यमो नियम आसनम् ॥ २,११।११ ॥  
मय्येकचित्ततायोगो वृत्त्यन्तरनिरोधतः ।  
तत्साधनान्यष्टधा तु युष्माकं कथितानि तु ॥ २,११।१२ ॥  
अहिंसा सत्यमस्तेयं ब्रह्मचर्यापरिग्रहौ ।  
यमाः सङ्क्षेपतः प्रोक्ताश्चित्तशुद्धिप्रदा नृणाम् ॥ २,११।१३ ॥  
कर्मणा मनसा वाचा सर्वभूतेषु सर्वदा ।  
अक्लेशजननं प्रोक्तं त्वहिंसा परमर्षिभिः ॥ २,११।१४ ॥  
अहिंसायाः परो धर्मो नास्त्यहिंसा परं सुखम् ।  
विधिना या भवेद्धिंसा त्वहिंसैव प्रकीर्तिता ॥ २,११।१५ ॥  
सत्येन सर्वमाप्नोति सत्ये सर्वं प्रतिष्ठितम् ।  
यथार्थकथनाचारः सत्यं प्रोक्तं द्विजातिभिः ॥ २,११।१६ ॥  
परद्रव्यापहरणं चौर्याद् वाथ बलेन वा ।  
स्तेयं तस्यानाचरणादस्तेयं धर्मसाधनम् ॥ २,११।१७ ॥  
कर्मणा मनसा वाचा सर्वावस्थासु सर्वदा ।  
सर्वत्र मैथुनत्यागं ब्रह्मचर्यं प्रचक्षते ॥ २,११।१८ ॥  
द्रव्याणामप्यनादानमापद्यपि यथेच्छया ।  
अपरिग्रह इत्याहुस्तं प्रयत्नेन पालयेत् ॥ २,११।१९ ॥  
तपः स्वाध्यायसन्तोषाः शौचमीश्वरपूजनम् ।  
समासान्नियमाः प्रोक्ता योगसिद्धिप्रदायिनः ॥ २,११।२० ॥  
उपवासपराकादिकृच्छ्रचान्द्रायणादिभिः ।  
शरीरशोषणं प्राहुस्तापसास्तप उत्तमम् ॥ २,११।२१ ॥  
वेदान्तशतरुद्रीयप्रणवादिजपं बुधाः ।  
सत्त्वशुद्धिकरं पुंसां स्वाध्यायं परिचक्षते ॥ २,११।२२ ॥  
स्वाध्यायस्य त्रयो भेदा वाचिकोपांशुमानसाः ।  
उत्तरोत्तरवैशिष्ट्यं प्राहुर्वेदार्थवेदिनः ॥ २,११।२३ ॥  
यः शब्दबोधजननः परेषां शृण्वतां स्फुटम् ।  
स्वाध्यायो वाचिकः प्रोक्त उपांशोरथ लक्षणम् ॥ २,११।२४ ॥  
ओष्ठयोः स्पन्दमात्रेण परस्याशब्दबोधकः ।  
उपांशुरेष निर्दिष्टः साहस्रो वाचिकाज्जपः ॥ २,११।२५ ॥  
यत्पदाक्षरसङ्गत्या परिस्पन्दनवर्जितम् ।  
चिन्तनं सर्वशब्दानां मानसं तं जपं विदुः ॥ २,११।२६ ॥  
यदृच्छालाभतो नित्यमलं पुंसो भवेदिति ।  
या धीस्तामृषयः प्राहुः सन्तोषं सुखलक्षणम् ॥ २,११।२७ ॥  
बाह्यमाभ्यन्तरं शौचं द्विधा प्रोक्तं द्विजोत्तमाः ।  
मृज्जलाभ्यां स्मृतं बाह्यं मनःशुद्धिरथान्तरम् ॥ २,११।२८ ॥  
स्तुतिस्मरणपूजाभिर्वाङ्मनःकायकर्मभिः ।  
सुनिश्चला शिवे भक्तिरेतदीश्वरपूजनम् ॥ २,११।२९ ॥  
यमाः सनियमाः प्रोक्ताः प्राणायामं निबोधत ।  
प्राणः स्वदेहजो वायुरायामस्तन्निरोधनम् ॥ २,११।३० ॥  
उत्तमाधममध्यत्वात् त्रिधायं प्रतिपादितः ।  
स एव द्विविधः प्रोक्तः सगर्भो ऽगर्भ एव च ॥ २,११।३१ ॥  
मात्राद्वादशको मन्दश्चतुर्विंशतिमात्रिकः ।  
मध्यमः प्राणसंरोधः षट्त्रिंशन्मात्रिकोत्तमः ॥ २,११।३२ ॥  
प्रस्वेदकम्पनोत्थानजनकत्वं यथाक्रमम् ।  
मन्दमध्यममुख्यानामानन्दादुत्तमोत्तमः ॥ २,११।३३ ॥  
सगर्भमाहुः सजपमगर्भं विजपं बुधाः ।  
एतद् वै योगिनामुक्तं प्राणायामस्य लक्षणम् ॥ २,११।३४ ॥  
सव्याहृतिं सप्रणवां गायत्रीं शिरसा सह ।  
त्रिर्जपेदायतप्राणः प्राणायामः स उच्यते ॥ २,११।३५ ॥  
रेचकः पूरकश्चैव प्राणायामो ऽथ कुम्भकः ।  
प्रोच्यते सर्वशास्त्रेषु योगिभिर्यतमानसैः ॥ २,११।३६ ॥  
रेचको ऽजस्त्रनिश्वासात् पूरकस्तन्निरोधतः ।  
साम्येन संस्थितिर्या सा कुम्भकः परिगीयते ॥ २,११।३७ ॥  
इन्द्रियाणां विचरतां विषयेषु स्वभावतः ।  
निग्रहः प्रोच्यते सद्भिः प्रत्याहारस्तु सत्तमाः ॥ २,११।३८ ॥  
हृत्पुण्डरीके नाभ्यां वा मूर्ध्नि पर्वतमस्तके ।  
एवमादिषु देशेषु धारणा चित्तबन्धनम् ॥ २,११।३९ ॥  
देशावस्थितिमालम्ब्य बुद्धेर्या वृत्तिसन्ततिः ।  
वृत्त्यन्तरैरसंसृष्टा तद्ध्यानं सूरयो विदुः ॥ २,११।४० ॥  
एकाकारः समाधिः स्याद् देशालम्बनवर्जितः ।  
प्रत्ययो ह्यर्थमात्रेण योगसाधनमुत्तमम् ॥ २,११।४१ ॥  
धारणा द्वादशायामा ध्यानं द्वादशधारणाः ।  
ध्यानं द्वादशकं यावत् समाधिरभिधीयते ॥ २,११।४२ ॥  
आसनं स्वस्तिकं प्रोक्तं पद्ममर्धासनं तथा ।  
साधनानां च सर्वेषामेतत्साधनमुत्तमम् ॥ २,११।४३ ॥  
ऊर्वोरुपरि विप्रेन्द्राः कृत्वा पादतले उभे ।  
समासीतात्मनः पद्ममेतदासनमुत्तमम् ॥ २,११।४४ ॥  
एकं पादमथैकस्मिन् विन्यस्योरुणि सत्तमाः ।  
आसीतार्धासनमिदं योगसाधनमुत्तमम् ॥ २,११।४५ ॥  
उभे कृत्वा पादतले जानूर्वोरन्तरेण हि ।  
समासीतात्मनः प्रोक्तमासनं स्वस्तिकं परम् ॥ २,११।४६ ॥  
अदेशकाले योगस्य दर्शनं हि न विद्यते ।  
अग्न्यभ्यासे जले वापि शुष्कपर्णचये तथा ॥ २,११।४७ ॥  
जन्तुव्याप्ते श्मशाने च जीर्णगोष्ठे चतुष्पथे ।  
सशब्दे सभये वापि चैत्यवल्मीकसञ्चये ॥ २,११।४८ ॥  
अशुभे दुर्जनाक्रान्ते मशकादिसमन्विते ।  
नाचरेद् देहबाधे वा दौर्मनस्यादिसम्भवे ॥ २,११।४९ ॥  
सुगुप्ते सुशुभे देशे गुहायां पर्वतस्य तु ।  
नद्यास्तीरे पुण्यदेशे देवतायतने तथा ॥ २,११।५० ॥  
गृहे वा सुशुभे रम्ये विजने जन्तुवर्जिते ।  
युञ्जीत योगी सततमात्मानं मत्परायणः ॥ २,११।५१ ॥  
नमस्कृत्य तु योगीन्द्रान् सशिष्यांश्च विनायकम् ।  
गुरुं चैवाथ मां योगी युञ्जीत सुसमाहितः ॥ २,११।५२ ॥  
आसनं स्वस्तिकं बद्ध्वा पद्ममर्धमथापि वा ।  
नासिकाग्रे समां दृष्टिमीषदुन्मीलितेक्षणः ॥ २,११।५३ ॥  
कृत्वाथ निर्भयः शान्तस्त्यक्त्वा मायामयं जगत् ।  
स्वात्मन्यवस्थितं देवं चिन्तयेत् परमेश्वरम् ॥ २,११।५४ ॥  
शिखाग्रे द्वादशाङ्गुल्ये कल्पयित्वाथ पङ्कजम् ।  
धर्मकन्दसमुद्भूतं ज्ञाननालं सुशोभनम् ॥ २,११।५५ ॥  
ऐश्वर्याष्टदलं श्वेतं परं वैराग्यकर्णिकम् ।  
चिन्तयेत् परमं कोशं कर्णिकायां हिरण्मयम् ॥ २,११।५६ ॥  
सर्वशक्तिमयं साक्षाद् यं प्राहुर्दिव्यमव्ययम् ।  
ओङ्कारवाच्यमव्यक्तं रश्मिजालसमाकुलम् ॥ २,११।५७ ॥  
चिन्तयेत् तत्र विमलं परं ज्योतिर्यदक्षरम् ।  
तस्मिन् ज्योतिषि विन्यस्यस्वात्मानं तदभेदतः ॥ २,११।५८ ॥  
ध्यायीताकाशमध्यस्थमीशं परमकारणम् ।  
तदात्मा सर्वगो भूत्वा न किञ्चिदपि चिन्तयेत् ॥ २,११।५९ ॥  
एतद् गुह्यतमं ध्यानं ध्यानान्तरमथोच्यते ।  
चिन्तयित्वा तु पूर्वोक्तं हृदये पद्ममुत्तमम् ॥ २,११।६० ॥  
आत्मानमथ कर्तारं तत्रानलसमत्विषम् ।  
मध्ये वह्निशिखाकारं पुरुषं पञ्चविंशकम् ॥ २,११।६१ ॥  
चिन्तयेत् परमात्मानं तन्मध्ये गगनं परम् ।  
ओङ्करबोधितं तत्त्वं शाश्वतं शिवमच्युतम् ॥ २,११।६२ ॥  
अव्यक्तं प्रकृतौ लीनं परं ज्योतिरनुत्तमम् ।  
तदन्तः परमं तत्त्वमात्माधारं निरञ्जनम् ॥ २,११।६३ ॥  
ध्यायीत तन्मयो नित्यमेकरूपं महेश्वरम् ।  
विशोध्य सर्वतत्त्वानि प्रणवेनाथवा पुनः ॥ २,११।६४ ॥  
संस्थाप्य मयि चात्मानं निर्मले परमे पदे ।  
प्लावयित्वात्मनो देहं तेनैव ज्ञानवारिणा ॥ २,११।६५ ॥  
मदात्मा मन्मयो भस्म गृहीत्वा ह्यग्निहोत्रजम् ।  
तेनोद्धृत्य तु सर्वाङ्गमग्निरित्यादिमन्त्रतः ।  
चिन्तयेत् स्वात्मनीशानं परं ज्योतिः स्वरूपिणम् ॥ २,११।६६ ॥  
एष पाशुपतो योगः पशुपाशविमुक्तये ।  
सर्ववेदान्तसारो ऽयमत्याश्रममिति श्रुतिः ॥ २,११।६७ ॥  
एतत् परतरं गुह्यं मत्सायुज्योपपादकम् ।  
द्विजातीनां तु कथितं भक्तानां ब्रह्मचारिणाम् ॥ २,११।६८ ॥  
ब्रह्मचर्यमहिंसा च क्षमा शौचं तपो दमः ।  
सन्तोषः सत्यमास्तिक्यं व्रताङ्गानि विशेषतः ॥ २,११।६९ ॥  
एकेनाप्यथ हीनेन व्रतमस्य तु लुप्यते ।  
तस्मादात्मगुणोपेतो मद्व्रतं वोढुमर्हति ॥ २,११।७० ॥  
वीतरागभयक्रोधा मन्मया मामुपाश्रिताः ।  
बहवो ऽनेन योगेन पूता मद्भावमागताः ॥ २,११।७१ ॥  
ये यथा मां प्रपद्यन्ते तांस्तथैव भजाम्यहम् ।  
ज्ञानयोगेन मां तस्माद् यजेत परमेश्वरम् ॥ २,११।७२ ॥  
अथवा भक्तियोगेन वैराग्येण परेण तु ।  
चेतसा बोधयुक्तेन पूजयेन्मां सदा शुचिः ॥ २,११।७३ ॥  
सर्वकर्माणि सन्न्यस्य भिक्षाशी निष्परिग्रहः ।  
प्राप्नोति मम सायुज्यं गुह्यमेतन्मयोदितम् ॥ २,११।७४ ॥  
अद्वेष्टा सर्वभूतानां मैत्रः करुण एव च ।  
निर्ममो निरहङ्कारो यो मद्भक्तः स मे प्रियः ॥ २,११।७५ ॥  
सन्तुष्टः सततं योगी यतात्मा दृढनिश्चयः ।  
मय्यर्पितमनो बुद्धिर्यो मद्भक्तः स मे प्रियः ॥ २,११।७६ ॥  
यस्मान्नोद्विजते लोको लोकान्नोद्विजते च यः ।  
हर्षामर्षभयोद्वेगैर्मुक्तो यः स हि मे प्रियः ॥ २,११।७७ ॥  
अनपेक्षः शुचिर्दक्ष उदासीनो गतव्यथः ।  
सर्वारम्भपरित्यागी भक्तिमान् यः स मे प्रियः ॥ २,११।७८ ॥  
तुल्यनिन्दास्तुतिर्मौनी सन्तुष्टो येन केनचित् ।  
अनिकेतः स्थिरमतिर्मद्भक्तो मामुपैष्यति ॥ २,११।७९ ॥  
सर्वकर्माण्यपि सदा कुर्वाणो मत्परायणः ।  
मत्प्रसादादवाप्नोति शाश्वतं परमं पदम् ॥ २,११।८० ॥  
चेतसा सर्वकर्माणि मयि सन्न्यस्य मत्परः ।  
निराशीर्निर्ममो भूत्वा मामेकं शरणं व्रजेत् ॥ २,११।८१ ॥  
त्यक्त्वा कर्मफलासङ्गं नित्यतृप्तो निराश्रयः ।  
कर्मण्यभिप्रवृत्तो ऽपि नैव तेन निबध्यते ॥ २,११।८२ ॥  
निराशीर्यतचित्तात्मा त्यक्तसर्वपरिग्रहः ।  
शारीरं केवलं कर्म कुर्वन्नाप्नोति तत्पदम् ॥ २,११।८३ ॥  
यदृच्छालाभतुष्टस्य द्वन्द्वातीतस्य चैव हि ।  
कुर्वतो मत्प्रसादार्थं कर्म संसारनाशनम् ॥ २,११।८४ ॥  
मन्मना मन्नमस्कारो मद्याजी मत्परायणः ।  
मामुपैष्यति योगीशं ज्ञात्वा मां परमेश्वरम् ॥ २,११।८५ ॥  
मद्बुद्धयो मां सततं बोधयन्तः परस्परम् ।  
कथयन्तश्च मां नित्यं मम सायुज्यमाप्नुयुः ॥ २,११।८६ ॥  
एवं नित्याभियुक्तानां मायेयं कर्मसान्वगम् ।  
नाशयामि तमः कृत्स्नं ज्ञानदीपेन भास्वता ॥ २,११।८७ ॥  
मद्बुद्धयो मां सततं पूजयन्तीह ये जनाः ।  
तेषां नित्याभियुक्तानां योगक्षेमं वहाम्यहम् ॥ २,११।८८ ॥  
ये ऽन्ये च कामभोगार्थं यजन्ते ह्यन्यदेवताः ।  
तेषां तदन्तं विज्ञेयं देवतानुगतं फलम् ॥ २,११।८९ ॥  
ये चान्यदेवताभक्ताः पूजयन्तीह देवताः ।  
मद्भावनासमायुक्ता मुच्यन्ते ते ऽपि भावतः ॥ २,११।९० ॥  
तस्मादनीश्वरानन्यांस्त्यक्त्वा देवानशेषतः ।  
मामेव संश्रयेदीशं स याति परमं पदम् ॥ २,११।९१ ॥  
त्यक्त्वा पुत्रादिषु स्नेहं निः शोको निष्परिग्रहः ।  
यजेच्चामरणाल्लिङ्गे विरक्तः परमेश्वरम् ॥ २,११।९२ ॥  
ये ऽर्चयन्ति सदा लिङ्गं त्यक्त्वा भोगानशेषतः ।  
एकेन जन्मना तेषां ददामि परमैश्वरम् ॥ २,११।९३ ॥  
परानन्दात्मकं लिङ्गं केवलं सन्निरञ्जनम् ।  
ज्ञानात्मकं सर्वगतं योगिनां हृदि संस्थितम् ॥ २,११।९४ ॥  
ये चान्ये नियता भक्ता भावयित्वा विधानतः ।  
यत्र क्वचन तल्लिङ्गमर्चयन्ति महेश्वरम् ॥ २,११।९५ ॥  
जले वा वह्निमध्ये वाव्योम्नि सूर्ये ऽथवान्यतः ।  
रत्नादौ भावयित्वेशमर्चयेल्लिङ्गमैश्वरम् ॥ २,११।९६ ॥  
सर्वं लिङ्गमयं ह्येतत् सर्वं लिङ्गे प्रतिष्ठितम् ।  
तस्माल्लिङ्गे ऽर्चयेदीशं यत्र क्वचन शाश्वतम् ॥ २,११।९७ ॥  
अग्नौ क्रियावतामप्सु व्योम्नि सूर्ये मनीषिणाम् ।  
काष्ठादिष्वेव मूर्खाणां हृदि लिङ्गन्तुयोगिनाम् ॥ २,११।९८ ॥  
यद्यनुत्पन्नविज्ञानो विरक्तः प्रीतिसंयुतः ।  
यावज्जीवं जपेद् युक्तः प्रणवं ब्रह्मणो वपुः ॥ २,११।९९ ॥  
अथवा शतरुद्रीयं जपेदामरणाद् द्विजः ।  
एकाकी यतचित्तात्मा स याति परमं पदम् ॥ २,११।१०० ॥  
वसेद् वामरणाद् विप्रो वाराणस्यां समाहितः ।  
सो ऽपीश्वरप्रसादेन याति तत् परमं पदम् ॥ २,११।१०१ ॥  
तत्रोत्क्रमणकाले हि सर्वेषामेव देहिनाम् ।  
ददाति तत् परं ज्ञानं येन मुच्येत बन्धनात् ॥ २,११।१०२ ॥  
वर्णाश्रमविधिं कृत्स्नं कुर्वाणो मत्परायणः ।  
तेनैव जन्मना ज्ञानं लब्ध्वा याति शिवं पदम् ॥ २,११।१०३ ॥  
ये ऽपि तत्र वसन्तीह नीचा वा पापयोनयः ।  
सर्वे तरन्ति संसारमीश्वरानुग्रहाद् द्विजाः ॥ २,११।१०४ ॥  
किन्तु विघ्ना भविष्यन्ति पापोपहतचेतसाम् ।  
धर्मं समाश्रयेत् तस्मान्मुक्तये नियतं द्विजाः ॥ २,११।१०५ ॥  
एतद् रहस्यं वेदानां न देयं यस्य कस्य चित् ।  
धार्मिकायैव दातव्यं भक्ताय ब्रह्मचारिणे ॥ २,११।१०६ ॥  
व्यास उवाच  
इत्येतदुक्त्वा भगवानात्मयोगमनुत्तमम् ।  
व्याजहार समासीनं नारायणमनामयम् ॥ २,११।१०७ ॥  
मयैतद् भाषितं ज्ञानं हितार्थं ब्रह्मवादिनाम् ।  
दातव्यं शान्तचित्तेभ्यः शिष्येभ्यो भवता शिवम् ॥ २,११।१०८ ॥  
उक्त्वैवमथ योगीन्द्रानब्रवीद् भगवानजः ।  
हिताय सर्वभक्तानां द्विजातीनां द्विजोत्तमाः ॥ २,११।१०९ ॥  
भवन्तो ऽपि हि मज्ज्ञानं शिष्याणां विधिपूर्वकम् ।  
उपदेक्ष्यन्ति भक्तानां सर्वेषां वचनान्मम ॥ २,११।११० ॥  
अयं नारायणो यो ऽहमीश्वरो नात्र संशयः ।  
नान्तरं ये प्रपश्यन्ति तेषां देयमिदं परम् ॥ २,११।१११ ॥  
ममैषा परमा मूर्तिर्नारायणसमाह्वया ।  
सर्वभूतात्मभूतस्था शान्ता चाक्षरसञ्ज्ञिता ॥ २,११।११२ ॥  
ये त्वन्यथा प्रपश्यन्ति लोके भेददृशो जनाः ।  
न ते मां सम्प्रपश्यन्ति जायन्ते च पुनः पुनः ॥ २,११।११३ ॥  
ये त्विमं विष्णुमव्यक्तं मां वा देवं महेश्वरम् ।  
एकीभावेन पश्यन्ति न तेषां पुनरुद्भवः ॥ २,११।११४ ॥  
तस्मादनादिनिधनं विष्णुमात्मानमव्ययम् ।  
मामेव सम्प्रपश्यध्वं पूजयध्वं तथैव हि ॥ २,११।११५ ॥  
ये ऽन्यथा मां प्रपश्यन्ति मत्वेमं देवतान्तरम् ।  
ते यान्ति नरकान् घोरान् नाहं तेषुव्यवस्थितः ॥ २,११।११६ ॥  
मूर्खं वा पण्डितं वापि ब्राह्मणं वा मदाश्रयम् ।  
मोचयामि श्वपाकं वा न नारायणनिन्दकम् ॥ २,११।११७ ॥  
तस्मादेष महायोगी मद्भक्तैः पुरुषोत्तमः ।  
अर्चनीयो नमस्कार्यो मत्प्रीतिजननाय हि ॥ २,११।११८ ॥  
एवमुक्त्वा समालिङ्ग्य वासुदेवं पिनाकधृक् ।  
अन्तर्हितो ऽभवत् तेषां सर्वेषामेव पश्यताम् ॥ २,११।११९ ॥  
नारायणो ऽपि भगवांस्तापसं वेषमुत्तमम् ।  
जग्राह योगिनः सर्वांस्त्यक्त्वा वै परमं वपुः ॥ २,११।१२० ॥  
ज्ञातं भवद्भिरमलं प्रसादात् परमेष्ठिनः ।  
साक्षादेव महेशस्य ज्ञानं संसारनाशनम् ॥ २,११।१२१ ॥  
गच्छध्वं विज्वराः सर्वे विज्ञानं परमेष्ठिनः ।  
प्रवर्तयध्वं शिष्येभ्यो धार्मिकेभ्यो मुनीश्वराः ॥ २,११।१२२ ॥  
इदं भक्ताय शान्ताय धार्मिकायाहिताग्नये ।  
विज्ञानमैश्वरं देयं ब्राह्मणाय विशेषतः ॥ २,११।१२३ ॥  
एवमुक्त्वा स विश्वात्मा योगिनां योगवित्तमः ।  
नारायणो महायोगी जगामादर्शनं स्वयम् ॥ २,११।१२४ ॥  
ते ऽपि देवादिदेवेशं नमस्कृत्य महेश्वरम् ।  
नारायणं च भूतादिं स्वानि स्थानानि भेजिरे ॥ २,११।१२५ ॥  
सनत्कुमारो भगवान् संवर्ताय महामुनिः ।  
दत्तवानैश्वरं ज्ञानं सो ऽपि सत्यव्रताय तु ॥ २,११।१२६ ॥  
सनन्दनो ऽपि योगीन्द्रः पुलहाय महर्षये ।  
प्रददौ गौतमायाथ पुलहो ऽपि प्रजापतिः ॥ २,११।१२७ ॥  
अङ्गिरा वेदविदुषे भरद्वाजाय दत्तवान् ।  
जैगीषव्याय कपिलस्तथा पञ्चशिखाय च ॥ २,११।१२८ ॥  
पराशरो ऽपि सनकात् पिता मे सर्वतत्त्वदृक् ।  
लेभेतत्परमं ज्ञानं तस्माद् वाल्मीकिराप्तवान् ॥ २,११।१२९ ॥  
ममोवाच पुरा देवः सतीदेहभवाङ्गजः ।  
वामदेवो महायोगी रुद्रः किल पिनाकधृक् ॥ २,११।१३० ॥  
नारायणो ऽपि भगवान् देवकीतनयो हरिः ।  
अर्जुनाय स्वयं साक्षात् दत्तवानिदमुत्तमम् ॥ २,११।१३१ ॥  
यदहं लब्धवान् रुद्राद् वामदेवादनुत्तमम् ।  
विशेषाद् गिरिशे भक्तिस्तस्मादारभ्य मे ऽभवत् ॥ २,११।१३२ ॥  
शरण्यं शरणं रुद्रं प्रपन्नो ऽहं विशेषतः ।  
भूतेशं गिरशं स्थाणुं देवदेवं त्रिशूलिनम् ॥ २,११।१३३ ॥  
भवन्तो ऽपि हि तं देवं शम्भुं गोवृषवाहनम् ।  
प्रपद्यध्वं सपत्नीकाः सपुत्राः शरणं शिवम् ॥ २,११।१३४ ॥  
वर्तध्वं तत्प्रसादेन कर्मयोगेन शङ्करम् ।  
पूजयध्वं महादेवं गोपतिं भूतिभूषणम् ॥ २,११।१३५ ॥  
एवमुक्ते ऽथ मुनयः शौनकाद्या महेश्वरम् ।  
प्रणेमुः शाश्वतं स्थाणुं व्यासं सत्यवतीसुतम् ॥ २,११।१३६ ॥  
अब्रुवन् हृष्टमनसः कृष्णद्वैपायनं प्रभुम् ।  
साक्षादेव हृषीकेशं सर्वलोकमहेश्वरम् ॥ २,११।१३७ ॥  
भवत्प्रसादादचला शरण्ये गोवृषध्वजे ।  
इदानीं जायते भक्तिर्या देवैरपि दुर्लभा ॥ २,११।१३८ ॥  
कथयस्व मुनिश्रेष्ठ कर्मयोगमनुत्तमम् ।  
येनासौ भगवानीशः समाराध्यो मुमुक्षुभिः ॥ २,११।१३९ ॥  
त्वत्सन्निधावेष सूतः शृणोतु भगवद्वचः ।  
तद्वदाखिललोकानां रक्षणं धर्मसङ्ग्रहम् ॥ २,११।१४० ॥  
यदुक्तं देवदेवेन विष्णुना कूर्मरूपिणा ।  
पृष्टेन मुनिभिः पूर्वं शक्रेणामृतमन्थने ॥ २,११।१४१ ॥  
श्रुत्वा सत्यवतीसूनुः कर्मयोगं सनातनम् ।  
मुनीनां भाषितं कृष्णः प्रोवाच सुसमाहितः ॥ २,११।१४२ ॥  
य इमं पठते नित्यं संवादं कृत्तिवाससः ।  
सनत्कुमारप्रमुखैः सर्वपापैः प्रमुच्यते ॥ २,११।१४३ ॥  
श्रावयेद् वा द्विजान् शुद्धान् ब्रह्मचर्यपरायणान् ।  
यो वा विचारयेदर्थं स याति परमां गतिम् ॥ २,११।१४४ ॥  
यश्चैतच्छृणुयान्नित्यं भक्तियुक्तो दृढव्रतः ।  
सर्वपापविनिर्मुक्तो ब्रह्मलोके महीयते ॥ २,११।१४५ ॥  
तस्मात् सर्वप्रयत्नेन पठितव्यो मनीषिभिः ।  
श्रोतव्यश्चाथ मन्तव्यो विशेषाद् ब्राह्मणैः सदा ॥ २,११।१४६ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) एकादशो ऽध्यायः

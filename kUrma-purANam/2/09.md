+++
title = "०९"

+++

ऋषय ऊचुः  
निष्कलो निर्मलो नित्यो निष्क्रियः परमेश्वरः ।  
तन्नो वद महादेव विश्वरूपः कथं भवान् ॥ १ ॥  
ईश्वर उवाच  
नाहं विश्वो न विश्वं च मामृते विद्यते द्विजाः ।  
मायानिमित्तमत्रास्ति सा चात्मानमपाश्रिता ॥ २ ॥  
अनादिनिधना शक्तिर्मायाव्यक्तसमाश्रया ।  
तन्निमित्तः प्रपञ्चो ऽयमव्यक्तादभवत् खलु ॥ ३ ॥  
अव्यक्तं कारणं प्राहुरानन्दं ज्योतिरक्षरम् ।  
अहमेव परं ब्रह्म मत्तो ह्यन्यन्न विद्यते ॥ ४ ॥  
तस्मान्मे विश्वरूपत्वं निश्चितं ब्रह्मवादिभिः ।  
एकत्वे च पृथक्त्वे च प्रोक्तमेतन्निदर्शनम् ॥ ५ ॥  
अहं तत् परमं ब्रह्म परमात्मा सनातनः ।  
अकारणं द्विजाः प्रोक्तो न दोषो ह्यात्मनस्तथा ॥ ६ ॥  
अनन्ता शक्तयो ऽव्यक्ते मायाद्याः संस्थिता ध्रुवाः ।  
तस्मिन् दिवि स्थितं नित्यमव्यक्तं भाति केवलम् ॥ ७ ॥  
याभिस्तल्लक्ष्यते भिन्नमभिन्नं तु स्वभावतः ।  
एकया मम सायुज्यमनादिनिधनं ध्रुवम् ॥ ८ ॥  
पुंसो ऽभूदन्यया भूतिरन्यया तत्तिरोहितम् ।  
अनादिमध्यं तिष्ठन्तं युज्यते ऽविद्यया किल ॥ ९ ॥  
तदेतत् परमं व्यक्तं प्रभामण्डलमण्डितम् ।  
तदक्षरं परं ज्योतिस्तद् विष्णोः परमं पदम् ॥ १० ॥  
तत्र सर्वमिदं प्रोतमोतं चैवाखिलं जगत् ।  
तदेव च जगत् कृत्स्नं तद् विज्ञाय विमुच्यते ॥ ११ ॥  
यतो वाचो निवर्तन्ते अप्राप्य मनसा सह ।  
आनन्दं ब्रह्मणो विद्वान् विभेति न कुतश्चन ॥ १२ ॥  
वेदाहमेतं पुरुषं महान्त-  
मादित्यवर्णं तमसः परस्तात् ।  
तद् विज्ञाय परिमुच्येत विद्वान्  
नित्यानन्दी भवति ब्रह्मभूतः ॥ १३ ॥  
यस्मात् परं नापरमस्ति किञ्चित्  
यज्ज्योतिषां ज्योतिरेकं दिविस्थम् ।  
तदेवात्मानं मन्यमानो ऽथ विद्वान्  
आत्मानन्दी भवति ब्रह्मभूतः ॥ १४ ॥  
तदव्ययं कलिलं गूढदेहं  
ब्रह्मानन्दममृतं विश्वधाम ।  
वदन्त्येवं ब्राह्मणा ब्रह्मनिष्ठा  
यत्र गत्वा न निवर्तेत भूयः ॥ १५ ॥  
हिरण्मये परमाकाशतत्त्वे  
यदर्चिषि प्रविभातीव तेजः ।  
तद्विज्ञाने परिपश्यन्ति धीरा  
विभ्राजमानं विमलं व्योम धाम ॥ १६ ॥  
ततः परं परिपश्यन्ति धीरा  
आत्मन्यात्मानमनुभूयानुभूय ।  
स्वयम्प्रभः परमेष्ठी महीयान्  
ब्रह्मानन्दी भगवानीश एषः ॥ १७ ॥  
एको देवः सर्वभूतेषु गूढः  
सर्वव्यापी सर्वभूतान्तरात्मा ।  
तमेवैकं ये ऽनुपश्यन्ति धीरास्  
तेषां शान्तिः शाश्वती नेतरेषाम् ॥ १८ ॥  
सर्वाननशिरोग्रीवः सर्वभूतगुहाशयः ।  
सर्वव्यापी च भगवान् न तस्मादन्यदिष्यते ॥ १९ ॥  
इत्येतदैश्वरं ज्ञानमुक्तं वो मुनिपुङ्गवाः ।  
गोपनीयं विशेषेण योगिनामपि दुर्लभम् ॥ २० ॥  
इति श्रीकूर्मपाराणे षट्साहस्त्र्यां संहितायामुपरिविभागे (ईश्वरगीतासु) नवमो ऽध्यायः

+++
title = "२९"

+++

व्यास उवाच  
एवं स्वाश्रमनिष्ठानां यतीनां नियतात्मनाम् ।  
भैक्षेण वर्तनं प्रोक्तं फलमूलैरथापि वा ॥ २,२९।१ ॥  
एककालं चरेद् भैक्षं न प्रसज्येत विस्तरे ।  
भैक्षे प्रसक्तो हि यतिर्विषयेष्वपि सज्जति ॥ २,२९।२ ॥  
सप्तागारं चरेद् भैक्षमलाभात् तु पुनश्चरेत् ।  
प्रक्षाल्य पात्रे भुञ्जीयादद्भिः प्रक्षालयेत् तु तत् ॥ २,२९।३ ॥  
अथवान्यदुपादाय पात्रे भुञ्जीत नित्यशः ।  
भुक्त्वा तत् सन्त्यजेत् पात्रं यात्रामात्रमलोलुपः ॥ २,२९।४ ॥  
विधूमे सन्नमुसले व्यङ्गारे भुक्तवज्जने ।  
वृत्ते शरावसम्पाते भिक्षां नित्यं यतिश्चरेत् ॥ २,२९।५ ॥  
गोदोहमात्रं तिष्ठेत कालं भिक्षुरधोमुखः ।  
भिक्षेत्युक्त्वा सकृत् तूष्णीमश्नीयाद् वाग्यतः शुचिः ॥ २,२९।६ ॥  
प्रक्षाल्य पाणिपादौ च समाचम्य यथाविधि ।  
आदित्ये दर्शयित्वान्नं भुञ्जीत प्राङ्मुखोत्तरः ॥ २,२९।७ ॥  
हुत्वा प्राणाहुतीः पञ्च ग्रासानष्टौ समाहितः ।  
आचम्य देवं ब्रह्माणं ध्यायीत परमेश्वरम् ॥ २,२९।८ ॥  
अलाबुं दारुपात्रं च मृण्मयं वैणवं ततः ।  
चत्वारि यतिपात्राणि मनुराह प्रजापतिः ॥ २,२९।९ ॥  
प्राग्रात्रे पररात्रे च मध्यरात्रे तथैव च ।  
सन्ध्यास्वह्नि विशेषेण चिन्तयेन्नित्यमीश्वरम् ॥ २,२९।१० ॥  
कृत्वा हृत्पद्मनिलये विश्वाख्यं विश्वसम्भवम् ।  
आत्मानं सर्वभूतानां परस्तात् तमसः स्थितम् ॥ २,२९।११ ॥  
सर्वस्याधारभूतानामानन्दं ज्योतिरव्ययम् ।  
प्रधानपुरुषातीतमाकाशं दहनं शिवम् ॥ २,२९।१२ ॥  
तदन्तः सर्वभावानामीश्वरं ब्रह्मरूपिणम् ।  
ध्यायेदनादिमद्वैतमानन्दादिगुणालयम् ॥ २,२९।१३ ॥  
महान्तं परमं ब्रह्म पुरुषं सत्यमव्ययम् ।  
सितेतरारुणाकारं महेशं विश्वरूपिणम् ॥ २,२९।१४ ॥  
ओङ्कारान्ते ऽथ चात्मानं संस्थाप्य परमात्मनि ।  
आकाशे देवमीशानं ध्यायीताकाशमध्यगम् ॥ २,२९।१५ ॥  
कारणं सर्वभावानामानन्दैकसमाश्रयम् ।  
पुराणं पुरुषं शम्भुं ध्यायन् मुच्येत बन्धनात् ॥ २,२९।१६ ॥  
यद्वा गुहायां प्रकृतौ जगत्सम्मोहनालये ।  
विचिन्त्य परमं व्योम सर्वभूतैककारणम् ॥ २,२९।१७ ॥  
जीवनं सर्वभूतानां यत्र लोकः प्रलीयते ।  
आनन्दं ब्रह्मणः सूक्ष्मं यत् पश्यन्ति मुमुक्षवः ॥ २,२९।१८ ॥  
तन्मध्ये निहितं ब्रह्म केवलं ज्ञानलक्षणम् ।  
अनन्तं सत्यमीशानं विचिन्त्यासीत संयतः ॥ २,२९।१९ ॥  
गुह्याद् गुह्यतमं ज्ञानं यतीनामेतदीरितम् ।  
यो ऽनुतिष्ठेन्महेशेन सो ऽश्नुते योगमैश्वरम् ॥ २,२९।२० ॥  
तस्माद् ध्यानरतो नित्यमात्मविद्यापरायणः ।  
ज्ञानं समभ्यसेद् ब्राह्मं येन मुच्येत बन्धनात् ॥ २,२९।२१ ॥  
मत्वा पृथक् स्वमात्मानं सर्वस्मादेव केवलम् ।  
आनन्दमजरं ज्ञानं ध्यायीत च पुनः परम् ॥ २,२९।२२ ॥  
यस्मात् भवन्ति भूतानि यद् गत्वा नेह जायते ।  
स तस्मादीश्वरो देवः परस्माद् यो ऽधितिष्ठति ॥ २,२९।२३ ॥  
यदन्तरे तद् गगनं शाश्वतं शिवमव्ययम् ।  
यदंशस्तत्परो यस्तु स देवः स्यान्महेश्वरः ॥ २,२९।२४ ॥  
व्रतानि यानि भिक्षूणां तथैवोपव्रतानि च ।  
एकैकातिक्रमे तेषां प्रायश्चित्तं विधीयते ॥ २,२९।२५ ॥  
उपेत्य च स्त्रियं कामात् प्रायश्चित्तं समाहितः ।  
प्राणायामसमायुक्तं कुर्यात् सान्तपनं शुचिः ॥ २,२९।२६ ॥  
ततश्चरेत नियमात् कृच्छ्रं संयतमानसः ।  
पुनराश्रममागम्य चरेद् भिश्रुरतन्द्रितः ॥ २,२९।२७ ॥  
न धर्मयुक्तमनृतं हिनस्तीति मनीषिणः ।  
तथापि च न कर्तव्यं प्रसङ्गो ह्येष दारुणः ॥ २,२९।२८ ॥  
एकरात्रोपवासश्च प्राणायामशतं तथा ।  
उक्त्वानृतं प्रकर्तव्यं यतिना धर्मलिप्सुना ॥ २,२९।२९ ॥  
परमापद्गतेनापि न कार्यं स्तेयमन्यतः ।  
स्तेयादभ्यधिकः कश्चिन्नास्त्यधर्म इति स्मृतिः ।  
हिंसा चैषापरा दिष्टा या चात्मज्ञाननाशिका ॥ २,२९।३० ॥  
यदेतद् द्रविणं नाम प्राण ह्येते बहिश्वराः ।  
स तस्य हरति प्राणान् यो यस्य हरते धनम् ॥ २,२९।३१ ॥  
एवं कृत्वा स दुष्टात्मा भिन्नवृत्तो व्रताच्च्युतः ।  
भूयो निर्वेदमापन्नश्चरेच्चान्द्रायणव्रतम् ॥ २,२९।३२ ॥  
विधिना शास्त्रदृष्टेन संवत्सरमिति श्रुतिः ।  
भूयो निर्वेदमापन्नश्चरेद् भिक्षुरतन्द्रितः ॥ २,२९।३३ ॥  
अकस्मादेव हिंसां तु यदि भिक्षुः समाचरेत् ।  
कुर्यात्कृछ्रातिकृच्छ्रं तु चान्द्रायणमथापि वा ॥ २,२९।३४ ॥  
स्कन्देदिन्द्रियदौर्बल्यात् स्त्रियं दृष्ट्वा यतिर्यदि ।  
तेन धारयितव्या वै प्राणायामास्तु षोडश ।  
दिवास्कन्दे त्रिरात्रं स्यात् प्राणायामशतं तथा ॥ २,२९।३५ ॥  
एकान्ने मधुमांसे च नवश्राद्धे तथैव च ।  
प्रत्यक्षलवणे चोक्तं प्राजापत्यं विशोधनम् ॥ २,२९।३६ ॥  
ध्याननिष्ठस्य सततं नश्यते सर्वपातकम् ।  
तस्मान्महेश्वरं ज्ञात्वा तस्य ध्यानपरो भवेत् ॥ २,२९।३७ ॥  
यद् ब्रह्म परमं ज्योतिः प्रतिष्ठाक्षरमद्वयम् ।  
यो ऽन्तरात्र परं ब्रह्म स विज्ञेयो महेश्वरः ॥ २,२९।३८ ॥  
एष देवो महादेवः केवलः परमः शिवः ।  
तदेवाक्षरमद्वैतं तदादित्यान्तरं परम् ॥ २,२९।३९ ॥  
यस्मान्महीयते देवः स्वधाम्नि ज्ञानसञ्ज्ञिते ।  
आत्मयोगाह्वये तत्त्वे महादेवस्ततः स्मृतः ॥ २,२९।४० ॥  
नान्यद् देवान्महादेवाद् व्यतिरिक्तं प्रपश्यति ।  
तमेवात्मानमन्वेति यः स याति परं पदम् ॥ २,२९।४१ ॥  
मन्यते ये स्वमात्मानं विभिन्नं परमेश्वरात् ।  
न ते पश्यन्ति तं देवं वृथा तेषां परिश्रमः ॥ २,२९।४२ ॥  
एकमेव परं ब्रह्म विज्ञेयं तत्त्वमव्ययम् ।  
स देवस्तु महादेवो नैतद् विज्ञाय बध्यते ॥ २,२९।४३ ॥  
तस्माद् यतेत नियतं यतिः संयतमानसः ।  
ज्ञानयोगरतः शान्तो महादेवपरायणः ॥ २,२९।४४ ॥  
एष वः कथितो विप्रो यतीनामाश्रमः शुभः ।  
पितामहेन विभुना मुनीनां पूर्वमीरितम् ॥ २,२९।४५ ॥  
नापुत्रशिष्ययोगिभ्यो दद्यादिदमनुत्तमम् ।  
ज्ञानं स्वयम्भुवा प्रोक्तं यतिधर्माश्रयं शिवम् ॥ २,२९।४६ ॥  
इति यतिनियमानामेतदुक्तं विधानं  
पशुपतिपरितोषे यद् भवेदेकहेतुः ।  
न भवति पुनरेषामुद्भवो वा विनाशः  
प्रणिहितमनसो ये नित्यमेवाचरन्ति ॥ २,२९।४७ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे एकोनत्रिंशो ऽध्यायः

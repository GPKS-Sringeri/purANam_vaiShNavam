+++
title = "४३"

+++
    
सूत उवाच  
एतदाकर्ण्य विज्ञानं नारायणमुखेरितम् ।  
कूर्मरूपधरं देवं पप्रच्छुर्मुनयः प्रभुम् ॥ २,४३।१ ॥  
मुनय ऊचुः  
कथिता भवता धर्मा मोक्षज्ञानं सविस्तरम् ।  
लोकानां सर्गविस्तारं वंशमन्वन्तराणि च ॥ २,४३।२ ॥  
प्रतिसर्गमिदानीं नो वक्तुमर्हसी माधव ।  
भूतानां भूतभव्येश यथा पूर्वं त्वयोदितम् ॥ २,४३।३ ॥  
सूत उवाच  
श्रुत्वा तेषां तदा वाक्यं भगवान् कूर्मरूपधृक् ।  
व्याजहार महायोगी भूतानां प्रतिसञ्चरम् ॥ २,४३।४ ॥  
कूर्म उवाच  
नित्यो नैमित्तिकश्चैव प्राकृतात्यन्तिकौ तथा ।  
चतुर्धायं पुराणे ऽस्मिन् प्रोच्यते प्रतिसञ्चरः ॥ २,४३।५ ॥  
यो ऽयं सन्दृश्यते नित्यं लोके भूतक्षयस्त्विह ।  
नित्यः सङ्कीर्त्यते नाम्ना मुनिभिः प्रतिसञ्चरः ॥ २,४३।६ ॥  
ब्राह्मो नैमित्तिको नाम कल्पान्ते यो भविष्यति ।  
त्रैलोक्यस्यास्य कथितः प्रतिसर्गो मनीषिभिः ॥ २,४३।७ ॥  
महादाद्यां विशेषान्तं यदा संयाति सङ्क्षयम् ।  
प्राकृतः प्रतिसर्गो ऽयं प्रोच्यते कालचिन्तकैः ॥ २,४३।८ ॥  
ज्ञानादात्यन्तिकः प्रोक्तो योगिनः परमात्मनि ।  
प्रलयः प्रतिसर्गो ऽयं कालचिन्तापरैर्द्विजैः ॥ २,४३।९ ॥  
आत्यन्तिकश्च कथितः प्रलयो ऽत्र ससाधनः ।  
नैमित्तिकमिदानीं वः कथयिष्ये समासतः ॥ २,४३।१० ॥  
चतुर्युगसहस्रान्ते सम्प्राप्ते प्रतिसञ्चरे ।  
स्वात्मसंस्थाः प्रजाः कर्तुं प्रतिपेदे प्रजापतिः ॥ २,४३।११ ॥  
ततो भवत्यनावृष्टिस्तीव्रा सा शतवार्षिकी ।  
भूतक्षयकरी घोरा सर्वभूतक्षयङ्करी ॥ २,४३।१२ ॥  
ततो यान्यल्पसाराणि सत्त्वानि पृथिवीतले ।  
तानि चाग्रे प्रलीयन्ते भूमित्वमुपयान्ति च ॥ २,४३।१३ ॥  
सप्तरश्मिरथो भूत्वा समुत्तिष्ठन् दिवाकरः ।  
असह्यरश्मिर्भवति पिबन्नम्भो गभस्तिभिः ॥ २,४३।१४ ॥  
तस्य ते रश्मयः सप्त पिबन्त्यम्बु महार्णवे ।  
तेनाहारेण ता दीप्ताः सूर्याः सप्त भवन्त्युत ॥ २,४३।१५ ॥  
ततस्ते रश्मयः सप्त सूर्या भूत्वा चतुर्दिशम् ।  
चतुर्लोकमिदं सर्वं दहन्ति शिखिनस्तथा ॥ २,४३।१६ ॥  
व्याप्नुवन्तश्च ते विप्रास्तूर्ध्वं चाधश्च रश्मिभिः ।  
दीप्यन्ते भास्कराः सप्त युगान्ताग्निप्रतापिनः ॥ २,४३।१७ ॥  
ते सूर्या वारिणा दीप्ता बहुसाहस्त्ररश्मयः ।  
खं समावृत्य तिष्ठन्ति निर्दहन्तो वसुन्धराम् ॥ २,४३।१८ ॥  
ततस्तेषां प्रतापेन दह्यमाना वसुन्धरा ।  
साद्रिनद्यर्णवद्वीपा निस्नेहा समपद्यत ॥ २,४३।१९ ॥  
दीप्ताभिः सन्तताभिश्च रश्मिभिर्वै समन्ततः ।  
अधश्चोर्ध्वं च लग्नाभिस्तिर्यक् चैव समावृतम् ॥ २,४३।२० ॥  
सूर्याग्निना प्रमृष्टानां संसृष्टानां परस्परम् ।  
एकत्वमुपयातानामेकज्वालं भवत्युत ॥ २,४३।२१ ॥  
सर्वलोकप्रणाशश्च सो ऽग्निर्भूत्वा सुकुण्डली ।  
चतुर्लोकमिदं सर्वं निर्दहत्यात्मतेजसा ॥ २,४३।२२ ॥  
ततः प्रलीने सर्वस्मिञ् जङ्गमे स्थावरे तथा ।  
निर्वृक्षा निस्तृणा भूमिः कूर्मपृष्ठा प्रकाशते ॥ २,४३।२३ ॥  
अम्बरीषमिवाभाति सर्वमापूरितं जगत् ।  
सर्वमेव तदर्चिर्भिः पूर्णं जाज्वल्यते पुनः ॥ २,४३।२४ ॥  
पाताले यानि सत्त्वानि महोदधिगतानि च ।  
ततस्तानि प्रलीयन्ते भूमित्वमुपयान्ति च ॥ २,४३।२५ ॥  
द्वीपांश्च पर्वतांश्चैव वर्षाण्यथ महोदधीन् ।  
तान् सर्वान् भस्मसात् कृत्वा सप्तात्मा पावकः प्रभुः ॥ २,४३।२६ ॥  
समुद्रेभ्यो नदीभ्यश्च पातालेभ्यश्च सर्वशः ।  
पिबन्नपः समिद्धो ऽग्निः पृथिवीमाश्रितो ज्वलन् ॥ २,४३।२७ ॥  
ततः संवर्तकः शैलानतिक्रम्य महांस्तथा ।  
लोकान् दहति दीप्तात्मा रुद्रतेजोविजॄम्भितः ॥ २,४३।२८ ॥  
स दग्ध्वा पृथिवीं देवो रसातलमशोषयत् ।  
अधस्तात् पृथिवीं दग्ध्वा दिवमूर्ध्वं दहिष्यति ॥ २,४३।२९ ॥  
योजनानां शतानीह सहस्राण्ययुतानि च ।  
उत्तिष्ठन्ति शिखास्तस्य वह्नेः संवर्तकस्य तु ॥ २,४३।३० ॥  
गन्धर्वांश्च पिशाचांश्च सयक्षोरगराक्षसान् ।  
तदा दहत्यसौ दीप्तः कालरुद्रप्रचोदितः ॥ २,४३।३१ ॥  
भूर्लोकं च भुवर्लोकं स्वर्लोकं च तथा महः ।  
दहेदशेषं कालाग्निः कालो विश्वतनुः स्वयम् ॥ २,४३।३२ ॥  
व्याप्तेष्वेतेषु लोकेषु तिर्यगूर्ध्वमथाग्निना ।  
तत् तेजः समनुप्राप्य कृत्स्नं जगदिदं शनैः ।  
अयोगुडनिभं सर्वं तदा चैकं प्रकाशते ॥ २,४३।३३ ॥  
ततो गजकुलोन्नादास्तडिद्भिः समलङ्कृताः ।  
उत्तिष्ठन्ति तदा व्योम्नि घोराः संवर्तका घनाः ॥ २,४३।३४ ॥  
केचिन्नीलोत्पलश्यामाः केचित् कुमुदसन्निभाः ।  
धूम्रवर्णास्तथा केचित् केचित् पीताः पयोधराः ॥ २,४३।३५ ॥  
केचिद् रासभवर्णास्तु लाक्षारसनिभास्तथा ।  
शङ्खकुन्दनिभाश्चान्ये जात्यञ्जननिभाः परे ॥ २,४३।३६ ॥  
मनः शिलाभास्त्वन्ये च कपोतसदृशाः परे ।  
इन्द्रगोपनिभाः केचिद्धरितालनिभास्तथा ।  
इन्द्रचापनिभाः केचिदुत्तिष्ठन्ति घना दिवि ॥ २,४३।३७ ॥  
केचित् पर्वतसङ्काशाः केचिद् गजकुलोपमाः ।  
कूटाङ्गारनिभाश्चान्ये केचिन्मीनकुलोद्वहाः ।  
बहूरूपा घोरूपा घोरस्वरनिनादिनः ॥ २,४३।३८ ॥  
तदा जलधराः सर्वे पूरयन्ति नभः स्थलम् ।  
ततस्ते जलदा घोरा राविणो भास्करात्मजाः ।  
सप्तधा संवृतात्मानस्तमग्निं शमयन्त्युत ॥ २,४३।३९ ॥  
ततस्ते जलदा वर्षं मुञ्चन्तीह महौघवत् ।  
सुघोरमशिवं सर्वं नाशयन्ति च पावकम् ॥ २,४३।४० ॥  
प्रवृष्टे च तदात्यर्थमम्भसा पूर्यते जगत् ।  
अद्भिस्तेजोभिभूतत्वात् तदाग्निः प्रविशत्यपः ॥ २,४३।४१ ॥  
नष्टे चाग्नौ वर्षशतैः पयोदाः क्षयसम्भवाः ।  
प्लावयन्तो ऽथ भुवनं महाजलपरिस्त्रवैः ॥ २,४३।४२ ॥  
धाराभिः पूरयन्तीदं चोद्यमानाः स्वयम्भुवा ।  
अत्यन्तसलिलौघैश्च वेला इव महोदधिः ॥ २,४३।४३ ॥  
साद्रिद्वीपा तथा पृथ्वी जलैः सञ्च्छाद्यते शनैः ।  
आदित्यरश्मिभिः पीतं जलमभ्रेषु तिष्ठति ।  
पुनः पतति तद् भूमौ पूर्यन्ते तेन चार्णवाः ॥ २,४३।४४ ॥  
ततः समुद्राः स्वां वेलामतिक्रान्तास्तु कृत्स्नशः ।  
पर्वताश्च विलीयन्ते मही चाप्सु निमज्जति ॥ २,४३।४५ ॥  
तस्मिन्नेकार्णवे घोरे नष्टे स्थावरजङ्गमे ।  
योगनिन्द्रां समास्थाय शेते देवः प्रजापतिः ॥ २,४३।४६ ॥  
चतुर्युगसहस्रान्तं कल्पमाहुर्महर्षयः ।  
वाराहो वर्तते कल्पो यस्य विस्तार ईरितः ॥ २,४३।४७ ॥  
असङ्ख्यातास्तथा कल्पा ब्रह्मविष्णुशिवात्मकाः ।  
कथिता हि पुराणेषु मुनिभिः कालचिन्तकैः ॥ २,४३।४८ ॥  
सात्त्विकेष्वथ कल्पेषु माहात्म्यमधिकं हरेः ।  
तामसेषु हरस्योक्तं राजसेषु प्रजापतेः ॥ २,४३।४९ ॥  
यो ऽयं प्रवर्तते कल्पो वाराहः सात्त्विको मतः ।  
अन्ये च सात्त्विकाः कल्पा मम तेषु परिग्रहः ॥ २,४३।५० ॥  
ध्यानं तपस्तथा ज्ञानं लब्ध्वा तेष्वेव योगिनः ।  
आराध्य गिरिशं मां च यान्ति तत् परमं पदम् ॥ २,४३।५१ ॥  
सो ऽहं सत्त्वं समास्थाय मायी मायामयीं स्वयम् ।  
एकार्णवे जगत्यस्मिन् योगनिद्रां व्रजामि तु ॥ २,४३।५२ ॥  
मां पश्यन्ति महात्मानः सुप्तं कालं महर्षयः ।  
जनलोके वर्तमानास्तपसा योगचक्षुषा ॥ २,४३।५३ ॥  
अहं पुराणपुरुषो भूर्भुवः प्रभवो विभुः ।  
सहस्रचरणः श्रीमान् सहस्रांशुः सहस्रदृक् ॥ २,४३।५४ ॥  
मन्त्रो ऽग्निर्ब्राह्मिणा गावः कुशाश्च समिधो ह्यहम् ।  
प्रोक्षणी च श्रुवश्चैव सोमो घृतमथास्म्यहम् ॥ २,४३।५५ ॥  
संवर्तको महानात्मा पवित्रं परमं यशः ।  
वेदो वेद्यं प्रभुर्गोप्ता गोपतिर्ब्रह्मणो मुखम् ॥ २,४३।५६ ॥  
अनन्तस्तारको योगी गतिर्गतिमतां वरः ।  
हंसः प्राणो ऽथ कपिलो विश्वमूर्तिः सनातनः ॥ २,४३।५७ ॥  
क्षेत्रज्ञः प्रकृतिः कालो जगद्बीजमथामृतम् ।  
माता पिता महादेवो मत्तो ह्यन्यन्न विद्यते ॥ २,४३।५८ ॥  
आदित्यवर्णो भुवनस्य गोप्ता  
नारायणः पुरुषो योगमूर्तिः ।  
मां पश्यन्ति यतयो योगनिष्ठा  
ज्ञात्वात्मानममृतत्वं व्रजन्ति ॥ २,४३।५९ ॥  
    
इति श्रीकूर्मपुराणे षट्साहस्त्र्यां संहितायामुपरिविभागे त्रिचत्वारिंशो ऽध्यायः

+++
title = "३१"

+++

ऋषय ऊचुः  
कथं देवेन रुद्रेण शङ्करेणामितौजसा ।  
कपालं ब्रह्मणः पूर्वं स्थापितं देहजं भुवि ॥ २,३१।१ ॥  
सूत उवाच  
शृणुध्वमृषयः पुण्यां कथां पापप्रणाशनीम् ।  
माहात्म्यं देवदेवस्य महादेवस्य धीमतः ॥ २,३१।२ ॥  
पुरा पितामहं देवं मेरुशृङ्गे महर्षयः ।  
प्रोचुः प्रणम्य लोकादिं किमेकं तत्त्वमव्ययम् ॥ २,३१।३ ॥  
स मायया महेशस्य मोहितो लोकसम्भवः ।  
अविज्ञाय परं भावं स्वात्मानं प्राह धर्षिणम् ॥ २,३१।४ ॥  
अहं धाता जगद्योनिः स्वयम्भूरेक ईश्वरः ।  
अनादिमत्परं ब्रह्म मामभ्यर्च्य विमुच्यते ॥ २,३१।५ ॥  
अहं हि सर्वदेवानां प्रवर्तकनिवर्तकः ।  
न विद्यते चाभ्यधिको मत्तो लोकेषु कश्चन ॥ २,३१।६ ॥  
तस्यैवं मन्यमानस्य जज्ञे नारायणांशजः ।  
प्रोवाच प्रहसन् वाक्यं रोषताम्रविलोचनः ॥ २,३१।७ ॥  
किं कारणमिदं ब्रह्मन् वर्तते तव साम्प्रतम् ।  
अज्ञानयोगयुक्तस्य न त्वेतदुचितं तव ॥ २,३१।८ ॥  
अहं धाता हि लोकानां यज्ञो नारायणः प्रभुः ।  
न मामृते ऽस्य जगतो जीवनं सर्वदा क्वचित् ॥ २,३१।९ ॥  
अहमेव परं ज्योतिरहमेव परा गतिः ।  
मत्प्रेरितेन भवता सृष्टं भुवनमण्डलम् ॥ २,३१।१० ॥  
एवं विवदतोर्मोहात् परस्परजयैषिणोः ।  
आजग्मुर्यत्र तौ देवौ वेदाश्चत्वार एव हि ॥ २,३१।११ ॥  
अन्वीक्ष्य देवं ब्रह्माणं यज्ञात्मानं च संस्थितम् ।  
प्रोचुः संविग्नहृदया याथात्म्यं परमेष्ठिनः ॥ २,३१।१२ ॥  
ऋग्वेद उवाच  
यस्यान्तः स्थानि भूतानि यस्मात्सर्वं प्रवर्तते ।  
यदाहुस्तत्परं तत्त्वं स देवः स्यान्महेश्वरः ॥ २,३१।१३ ॥  
यजुर्वेद उवाच  
यो यज्ञैरखिलैरीशो योगेन च समर्च्यते ।  
यमाहुरीश्वरं देवं स देवः स्यात् पिनाकधृक् ॥ २,३१।१४ ॥  
सामवेद उवाच  
येनेदं भ्राम्यते चक्रं यदाकाशान्तरं शिवम् ।  
योगिभिर्विद्यते तत्त्वं महादेवः स शङ्करः ॥ २,३१।१५ ॥  
अथर्ववेद उवाच  
यं प्रपश्यन्ति योगेशं यतन्तो यतयः परम् ।  
महेशं पुरुषं रुद्रं स देवो भगवान् भवः ॥ २,३१।१६ ॥  
एवं स भगवान् ब्रह्मा वेदानामीरितं शुभम् ।  
श्रुत्वाह प्रहसन् वाक्यं विश्वात्मापि विमोहितः ॥ २,३१।१७ ॥  
कथं तत्परमं ब्रह्म सर्वसङ्गविवर्जितम् ।  
रमते भार्यया सार्धं प्रमथैश्चातिगर्वितैः ॥ २,३१।१८ ॥  
इतिरिते ऽथ भगवान् प्रणवात्मा सनातनः ।  
अमूर्तो मूर्तिमान् भूत्वा वचः प्राह पितामहम् ॥ २,३१।१९ ॥  
प्रणव उवाच  
न ह्येष भगवान् पत्न्या स्वात्मनो व्यतिरिक्तया ।  
कदाचिद् रमते रुद्रस्तादृशो हि महेश्वरः ॥ २,३१।२० ॥  
अयं स भगवानीशः स्वयञ्ज्योतिः सनातनः ।  
स्वानन्दभूता कथिता देवी नागन्तुका शिवा ॥ २,३१।२१ ॥  
इत्येवमुक्ते ऽपि तदा यज्ञमूर्तेरजस्य च ।  
नाज्ञानमगमन्नाशमीश्वरस्यैव मायया ॥ २,३१।२२ ॥  
तदन्तरे महाज्योतिर्विरिञ्चो विश्वभावनः ।  
प्रापश्यदद्भुतं दिव्यं पूरयन् गगनान्तरम् ॥ २,३१।२३ ॥  
तन्मध्यसंस्थं विमलं मण्डलं तेजसोज्ज्वलम् ।  
व्योममध्यगतं दिव्यं प्रादुरासीद् द्विजोत्तमाः ॥ २,३१।२४ ॥  
स दृष्ट्वा वदनं दिव्यं मूर्ध्नि लोकपितामहः ।  
तेन तन्मण्जलं घोरमालोकयदनिन्दितम् ॥ २,३१।२५ ॥  
प्रजज्वालातिकोपेन ब्रह्मणः पञ्चमं शिरः ।  
क्षणाददृश्यत महान् पुरुषो नीललोहितः ॥ २,३१।२६ ॥  
त्रिशूलपिङ्गलो देवो नागयज्ञोपवीतवान् ।  
तं प्राह भगवान् ब्रह्मा शङ्करं नीललोहितम् ॥ २,३१।२७ ॥  
जानामि भवतः पूर्वं ललाटादेव शङ्कर ।  
प्रादुर्भावं महेशान् मामेव शरणं व्रज ॥ २,३१।२८ ॥  
श्रुत्वा सगर्ववचनं पद्मयोनेरथेश्वरः ।  
प्राहिणोत् पुरुषं कालं भैरवं लोकदाहकम् ॥ २,३१।२९ ॥  
स कृत्वा सुमहद् युद्धं ब्रह्मणा कालभैरवः ।  
चकर्त तस्य वदनं विरिञ्चस्याथ पञ्चमम् ॥ २,३१।३० ॥  
निकृत्तवदनो देवो ब्रह्मा देवेन शम्भुना ।  
ममार चेशयोगेन जीवितं प्राप विश्वसृक् ॥ २,३१।३१ ॥  
अथानुपश्यद् गिरिशं मण्डलान्तरसंस्थितम् ।  
समासीनं महादेव्या महादेवं सनातनम् ॥ २,३१।३२ ॥  
भुजङ्गराजवलयं चन्द्रावयवभूषणम् ।  
कोटिसूर्यप्रतीकाशं जटाजूटविराजितम् ॥ २,३१।३३ ॥  
शार्दूलचर्मवसनं दिव्यमालासमन्वितम् ।  
त्रिशूलपाणिं दुष्प्रेक्ष्यं योगिनं भूतिभूषणम् ॥ २,३१।३४ ॥  
यमन्तरा योगनिष्ठाः प्रपश्यन्ति हृदीश्वरम् ।  
तमादिदेवं ब्रह्माणं महादेवं ददर्श ह ॥ २,३१।३५ ॥  
यस्य सा परमा देवी शक्तिराकाशसंस्थिता ।  
सो ऽनन्तैश्वर्ययोगात्मा महेशो दृश्यते किल ॥ २,३१।३६ ॥  
यस्याशेषजगद् बीजं विलयं याति मोहनम् ।  
सकृत्प्रणाममात्रेण स रुद्रः खलु दृश्यते ॥ २,३१।३७ ॥  
यो ऽथ नाचारनिरतान् स्वभक्तानेव केवलम् ।  
विमोचयति लोकानां नायको दृश्यते किल ॥ २,३१।३८ ॥  
यस्य वेदविदः शान्ता निर्द्वन्द्वा ब्रह्मचारिणः ।  
विदन्ति विमलं रूपं स शम्भुर्दृश्यते किल ॥ २,३१।३९ ॥  
यस्य ब्रह्मादयो देवा ऋषयो ब्रह्मवादिनः ।  
अर्चयन्ति सदा लिङ्गं विश्वेशः खलु दृश्यते ॥ २,३१।४० ॥  
यस्याशेषजगद् बीजं विलयं याति मोहनम् ।  
सकृत्प्रणाममात्रेण स रुद्रः खलु दृश्यते ॥ २,३१।४१ ॥  
विद्यासहायो भगवान् यस्यासौ मण्डलान्तरम् ।  
हिरण्यगर्भपुत्रो ऽसावीश्वरो दृश्यते किल ॥ २,३१।४२ ॥  
यस्याशेषजगत्सूतिर्विज्ञानतनुरीश्वरी ।  
न मुञ्चति सदा पार्श्वं शङ्करो ऽसावदृश्यत ॥ २,३१।४३ ॥  
पुष्पं वा यदि वा पत्रं यत्पादयुगले जलम् ।  
दत्त्वा तरति संसारं रुद्रो ऽसौ दृश्यते किल ॥ २,३१।४४ ॥  
तत्सन्निधाने सकलं नियच्छति सनातनः ।  
कालः किल स योगात्मा कालकालो हि दृश्यते ॥ २,३१।४५ ॥  
जीवनं सर्वलोकानां त्रिलोकस्यैव भूषणम् ।  
सोमः स दृश्यते देवः सोमो यस्य विभूषणम् ॥ २,३१।४६ ॥  
देव्या सह सदा साक्षाद् यस्य योगः स्वभावतः ।  
गीयते परमा मुक्तिः स योगी दृश्यते किल ॥ २,३१।४७ ॥  
योगिनो योगतत्त्वज्ञा वियोगाभिमुखानिशम् ।  
योगं ध्यायन्ति देव्यासौ स योगी दृश्यते किल ॥ २,३१।४८ ॥  
सो ऽनुवीक्ष्य महादेवं महादेव्या सनातनम् ।  
वरासने समासीनमवाप परमां स्मृतिम् ॥ २,३१।४९ ॥  
लब्ध्वा माहेश्वरीं दिव्यां संस्मृतिं भगवानजः ।  
तोषयामास वरदं सोमं सोमविभूषणम् ॥ २,३१।५० ॥  
ब्रह्मोवाच  
नमो देवाय महते महादेव्यै नमो नमः ।  
नमः शिवाय शान्ताय शिवायै शान्तये नमः ॥ २,३१।५१ ॥  
ॐ नमो ब्रह्मणे तुभ्यं विद्यायै ते नमो नमः ।  
नमो मूलप्रकृतये महेशाय नमो नमः ॥ २,३१।५२ ॥  
नमो विज्ञानदेहाय चिन्तायै ते नमो नमः ।  
नमस्ते कालकालाय ईश्वरायै नमो नमः ॥ २,३१।५३ ॥  
नमो नमो ऽस्तु रुद्राय रुद्राण्यै ते नमो नमः ।  
नमो नमस्ते कामाय मायायै च नमो नमः ॥ २,३१।५४ ॥  
नियन्त्रे सर्वकार्याणां क्षोभिकायै नमो नमः ।  
नमो ऽस्तु ते प्रकृतये नमो नारायणाय च ॥ २,३१।५५ ॥  
योगादायै नमस्तुभ्यं योगिनां गुरवे नमः ।  
नमः संसारनाशाय संसारोत्पत्तये नमः ॥ २,३१।५६ ॥  
नित्यानन्दाय विभवे नमो ऽस्त्वानन्दमूर्तये ।  
नमः कार्यविहीनाय विश्वप्रकृतये नमः ॥ २,३१।५७ ॥  
ओङ्कारमूर्तये तुभ्यं तदन्तः संस्थिताय च ।  
नमस्ते व्योमसंस्थाय व्योमशक्त्यै नमो नमः ॥ २,३१।५८ ॥  
इति सोमाष्टकेनेशं प्रणनाम पितामहः ।  
पपात दण्डवद् भूमौ गृणन् वै शतरुद्रियम् ॥ २,३१।५९ ॥  
अथ देवो महादेवः प्रणतार्तिहरो हरः ।  
प्रोवाचोत्थाप्य हस्ताभ्यां प्रतो ऽस्मि तव साम्प्रतम् ॥ २,३१।६० ॥  
दत्त्वासौ परमं योगमैश्वर्यमतुलं महत् ।  
प्रोवाचाग्रे स्थितं देवं नीललोहितमीश्वरम् ॥ २,३१।६१ ॥  
एष ब्रह्मास्य जगतः सम्पूज्यः प्रथमः सुतः ।  
आत्मनो रक्षणीयस्ते गुरुर्ज्येष्ठः पिता तव ॥ २,३१।६२ ॥  
अयं पुराणपुरुषो न हन्तव्यस्त्वयानघ ।  
स्वयोगैश्वर्यमाहात्म्यान्मामेव शरणं गतः ॥ २,३१।६३ ॥  
अयं च यज्ञो भगवान् सगर्वो भवतानघ ।  
शासितव्यो विरिञ्चस्य धारणीयं शिरस्त्वया ॥ २,३१।६४ ॥  
ब्रह्महत्यापनोदार्थं व्रतं लोकाय दर्शयन् ।  
चरस्व सततं भिक्षां संस्थापय सुरद्विजान् ॥ २,३१।६५ ॥  
इत्येतदुक्त्वा वचनं भगवान् परमेश्वरः ।  
स्थानं स्वाभाविकं दिव्यं ययौ तत्परमं पदम् ॥ २,३१।६६ ॥  
ततः स भगवानीशः कपर्दे नीललोहितः ।  
ग्राहयामास वदनं ब्रह्मणः कालभैरवम् ॥ २,३१।६७ ॥  
चर त्वं पापनाशार्थं व्रतं लोकहितावहम् ।  
कपालहस्तो भगवान् भिक्षां गृह्णातु सर्वतः ॥ २,३१।६८ ॥  
उक्त्वैवं प्राहिणोत् कन्यां ब्रह्महत्यामिति श्रुताम् ।  
दंष्ट्राकरालवदनां ज्वालामालाविभूषणाम् ॥ २,३१।६९ ॥  
यावद् वाराणसीं दिव्यां पुरीमेष गमिष्यति ।  
तावत् त्वं भीषणे कालमनुगच्छ त्रिलोचनम् ॥ २,३१।७० ॥  
एवमाभाष्य कालाग्निं प्राह देवो महेश्वरः ।  
अटस्व निखिलं लोकं भिक्षार्थो मन्नियोगतः ॥ २,३१।७१ ॥  
यदा द्रक्ष्यसि देवेशं नारायणमनामयम् ।  
तदासौ वक्ष्यति स्पष्टमुपायं पापशोधनम् ॥ २,३१।७२ ॥  
स देवदेवतावाक्यमाकर्ण्य भगवान् हरः ।  
कपालपाणिर्विश्वात्मा चचार भुवनत्रयम् ॥ २,३१।७३ ॥  
आस्थाय विकृतं वेषं दीप्यमानं स्वतेजसा ।  
श्रीमत् पवित्रमतुलं जटाजूटविराजितम् ॥ २,३१।७४ ॥  
कोटिसूर्यप्रतीकाशैः प्रमथैश्चातिगर्वितैः ।  
भाति कालाग्निनयनो महादेवः समावृतः ॥ २,३१।७५ ॥  
पीत्वा कदमृतं दिव्यमानन्दं परमेष्ठिनः ।  
लीलाविलासूबहुलो लोकानागच्छतीश्वरः ॥ २,३१।७६ ॥  
तं दृष्ट्वा कालवदनं शङ्करं कालभैरवम् ।  
रूपलावण्यसम्पन्नं नारीकुलमगादनु ॥ २,३१।७७ ॥  
गायन्ति विविधं गीतं नृत्यन्ति पुरतः प्रभोः ।  
सस्मितं प्रेक्ष्य वदनं चक्रुर्भ्रूभङ्गमेव च ॥ २,३१।७८ ॥  
स देवदानवादीनां देशानभ्येत्य शूलधृक् ।  
जगाम विष्णोर्भवनं यत्रास्ते मधुसूदनः ॥ २,३१।७९ ॥  
निरीक्ष्य दिव्यभवनं शङ्करो लोकशङ्करः ।  
सहैव भूतप्रवरैः प्रवेष्टुमुपचक्रमे ॥ २,३१।८० ॥  
अविज्ञाय परं भावं दिव्यं तत्पारमेश्वरम् ।  
न्यवारयत् त्रिशूलाङ्कं द्वारपालो महाबलः ॥ २,३१।८१ ॥  
शङ्खचक्रगदापाणिः पीतवासा महाभुजः ।  
विष्वक्सेन इति ख्यातो विष्णोरंशसमुद्भवः ॥ २,३१।८२ ॥  
अथैनं शङ्करगणो युयुधे विष्णुसम्भवम् ।  
भीषणो भैरवादेशात् कालवेग इति श्रुतः ॥ २,३१।८३ ॥  
विजित्य तं कालवेगं क्रोधसंरक्तलोचनः ।  
रुद्रायाभिमुखं रौद्रं चिक्षेप च सुदर्शनम् ॥ २,३१।८४ ॥  
अथ देवो महादेवस्त्रिपुरारिस्त्रिशूलभृत् ।  
तमापतन्तं सावज्ञमालोकयदमित्रजित् ॥ २,३१।८५ ॥  
तदन्तरे महद्भूतं युगान्तदहनोपमम् ।  
शूलेनोरसि निर्भिद्य पातयामास तं भुवि ॥ २,३१।८६ ॥  
स शूलाभिहतो ऽत्यर्थं त्यक्त्वा स्वं परमं बलम् ।  
तत्याज जीवितं दृष्ट्वा मृत्युं व्याधिहता इव ॥ २,३१।८७ ॥  
निहत्य विष्णुपुरुषं सार्धं प्रमथपुङ्गवैः ।  
विवेश चान्तरगृहं समादाय कलेवरम् ॥ २,३१।८८ ॥  
निरीक्ष्य जगतो हेतुमीश्वरं भगवान् हरिः ।  
शिरो ललाटात् सम्भिद्य रक्तधारामपातयत् ॥ २,३१।८९ ॥  
गृहाण भगवन् भिक्षां मदीयाममितद्युते ।  
न विद्यते ऽनाभ्युदिता तव त्रिपुरमर्दन ॥ २,३१।९० ॥  
न सम्पूर्णं कपालं तद् ब्रह्मणः परमेष्ठिनः ।  
दिव्यं वर्षसहस्रं तु सा च धारा प्रवाहिता ॥ २,३१।९१ ॥  
अथाब्रवीत् कालरुद्रं हरिर्नारायणः प्रभुः ।  
संस्तूय वैदिकैर्मन्त्रैर्बहुमानपुरः सरम् ॥ २,३१।९२ ॥  
किमर्थमेतद् वदनं ब्रह्मणो भवता धृतम् ।  
प्रोवाच वृत्तमखिलं भगवान् परमेश्वरः ॥ २,३१।९३ ॥  
समाहूय हृषीकेशो ब्रह्महत्यामथाच्युतः ।  
प्रार्थयामास देवेशो विमुञ्चेति त्रिशूलिनम् ॥ २,३१।९४ ॥  
न तत्याजाथ सा पार्श्वं व्याहृतापि मुरारिणा ।  
चिरं ध्यात्वा जगद्योनिः शङ्करं प्राह सर्ववित् ॥ २,३१।९५ ॥  
व्रजस्व भगवन् दिव्यां पुरीं वाराणसीं शुभाम् ।  
यत्राखिलजगद्दोषं क्षिप्रं नाशयताश्वरः ॥ २,३१।९६ ॥  
ततः शर्वाणि गुह्यानि तीर्थान्यायतनानि च ।  
जगाम लीलया देवो लोकानां हितकाम्यया ॥ २,३१।९७ ॥  
संस्तूयमानः प्रमथैर्महायोगैरितस्ततः ।  
नृत्यमानो महायोगी हस्तन्यस्तकलेवरः ॥ २,३१।९८ ॥  
तमभ्यधावद् भगवान् हरिर्नारायणः स्वयम् ।  
अथास्थायापरं रूपं नृत्यदर्शनलालसः ॥ २,३१।९९ ॥  
निरीक्षमाणो नोविन्दं वृषेन्द्राङ्कितशासनः ।  
सस्मितो ऽनन्तयोगात्मा नृत्यति स्म पुनः पुनः ॥ २,३१।१०० ॥  
अथ सानुचरो रुद्रः सहरिर्धर्मवाहनः ।  
भेजे महादेवपुरीं वाराणसीमिति श्रुताम् ॥ २,३१।१०१ ॥  
प्रविष्टमात्रे देवेशे ब्रह्महत्या कपर्दिनि ।  
हा हेत्युक्त्वा सनादं सा पातालं प्राप दुः खिता ॥ २,३१।१०२ ॥  
प्रविश्य परमं स्थानं कपालं ब्रह्मणो हरः ।  
गणानामग्रतो देवः स्थापयामास शङ्करः ॥ २,३१।१०३ ॥  
स्थापयित्वा महादेवो ददौ तच्च कलेवरम् ।  
उक्त्वा सजीवमस्त्वीशो विष्णवे स घृणानिधिः ॥ २,३१।१०४ ॥  
ये स्मरन्ति ममाजस्त्रं कापालं वेषमुत्तमम् ।  
तेषां विनश्यति क्षिप्रमिहामुत्र च पातकम् ॥ २,३१।१०५ ॥  
आगम्य तीर्थप्रवरे स्नानं कृत्वा विधानतः ।  
तर्पयित्वा पितॄन् देवान् मुच्यते ब्रह्महत्यया ॥ २,३१।१०६ ॥  
अशाश्वतं जगज्ज्ञात्वा ये ऽस्मिन् स्थाने वसन्ति वै ।  
देहान्ते तत् परं ज्ञानं ददामि परमं पदम् ॥ २,३१।१०७ ॥  
इतीदमुक्त्वा भगवान् समालिङ्ग्य जनार्दनम् ।  
सहैव प्रमथेशानैः क्षणादन्तरधीयत ॥ २,३१।१०८ ॥  
स लब्ध्वा भगवान् कृष्णो विष्वक्सेनं त्रिशूलिनः ।  
स्वं देशमगत् तूर्णं गृहीत्वां परमं वपुः ॥ २,३१।१०९ ॥  
एतद् वः कथितं पुण्यं महापातकनाशनम् ।  
कपालमोचनं तीर्थं स्थाणोः प्रियकरं शुभम् ॥ २,३१।११० ॥  
य इमं पठते ऽध्यायं ब्राह्मणानां समीपतः ।  
वाचिकैर्मानसैः पापैः कायिकैश्च विमुच्यते ॥ २,३१।१११ ॥  
    
इति श्रीकूर्मपाराणे षट्साहस्त्र्यां संहितायामुपरिविभागे एकत्रिशो ऽध्यायः  
    
+++
title = "०८"

+++

ईश्वर उवाच  
अन्यद् गुह्यतमं ज्ञानं वक्ष्ये ब्राह्मणपुङ्गवाः ।  
येनासौ तरते जन्तुर्घोरं संसारसागरम् ॥ १ ॥  
अहं ब्रह्ममयः शान्तः शाश्वतो निर्मलो ऽव्ययः ।  
एकाकी भगवानुक्तः केवलः परमेश्वरः ॥ २ ॥  
मम योनिर्महद् ब्रह्म तत्र गर्भं दधाम्यहम् ।  
मूलं मायाभिधानं तु ततो जातमिदं जगत् ॥ ३ ॥  
प्रधानं पुरुषो ह्यत्मा महान् भूतादिरेव च ।  
तन्मात्राणि महाभूतानीन्द्रियाणि च जज्ञिरे ॥ ४ ॥  
ततो ऽण्डमभवद्धैमं सूर्यकोटिसमप्रभम् ।  
तस्मिन् जज्ञे महाब्रह्मा मच्छक्त्या चोपबृंहितः ॥ ५ ॥  
ये चान्ये बहवो जीवा मन्मयाः सर्व एव ते ।  
न मां पश्यन्ति पितरं मायया मम मोहिताः ॥ ६ ॥  
याश्च योनिषु सर्वासु सम्भवन्ति हि मूर्तयः ।  
तासां माया परा योनिर्मामेव पितरं विदुः ॥ ७ ॥  
यो मामेवं विजानाति बीजिनं पितरं प्रभुम् ।  
स धीरः सर्वलोकेषु न मोहमधिगच्छति ॥ ८ ॥  
ईशानः सर्वविद्यानां भूतानां परमेश्वरः ।  
ओङ्कारमूर्तिर्भगवानहं ब्रह्मा प्रजापतिः ॥ ९ ॥  
समं सर्वेषु भूतेषु तिष्ठन्तं परमेश्वरम् ।  
विनश्यत्स्वविनश्यन्तं यः पश्यति स पश्यति ॥ १० ॥  
समं पश्यन् हि सर्वत्र समवस्थितमीश्वरम् ।  
न हिनस्त्यात्मनात्मानं ततो याति पराङ्गतिम् ॥ ११ ॥  
विदित्वा सप्त सूक्ष्माणि षडङ्गं च महेश्वरम् ।  
प्रधानविनियोगज्ञः परं ब्रह्माधिगच्छति ॥ १२ ॥  
सर्वज्ञता तृप्तिरनादिबोधः  
स्वतन्त्रता नित्यमलुप्तशक्तिः ।  
अनन्तशक्तिश्च विभोर्विदित्वा  
षडाहुरङ्गानि महेश्वरस्य ॥ १३ ॥  
तन्मात्राणि मन आत्मा च तानि  
सूक्ष्माण्याहुः सप्त तत्त्वात्मकानि ।  
या सा हेतुः प्रकृतिः सा प्रधानं  
बन्धः प्रोक्तो विनियोगो ऽपि तेन ॥ १४ ॥  
या सा शक्तिः प्रकृतौ लीनरूपा  
वेदेषूक्ता कारणं ब्रह्मयोनिः ।  
तस्या एकः परमेष्ठी परस्ता-  
न्महेश्वरः पुरुषः सत्यरूपः ॥ १५ ॥  
ब्रह्मा योगी परमात्मा महीयान्  
व्योमव्यापी वेदवेद्यः पुराणः ।  
एको रुद्रो मृत्युरव्यक्तमेकं  
बीजं विश्वं देव एकः स एव ॥ १६ ॥  
तमेवैकं प्राहुरन्ये ऽप्यनेकं  
त्वेकात्मानं केचिदन्यत्तथाहुः ।  
अणोरणीयान् महतो ऽसौ महीयान्  
महादेवः प्रोच्यते वेदविद्भिः ॥ १७ ॥  
एवं हि यो वेद गुहाशयं परं  
प्रभुं पुराणं पुरुषं विश्वरूपम् ।  
हिरण्मयं बुद्धिमतां परां गतिं  
स बुद्धिमान् बुद्धिमतीत्य तिष्ठति ॥ १८ ॥  
    
इति श्रीकूर्मपाराणे षट्साहस्त्र्यां संहितायामुपरिविभागे (ईश्वरगीतासु) अष्टमो ऽध्यायः

मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - अष्टमोऽध्यायः  
यज्ञसीतास्वारूपगोपीनां पृच्छतः श्रीराधया कृतं एकादशीव्रतानुष्ठानवर्णनम् -  
  
श्रीनारद उवाच -  
गोपीनां यज्ञसीतानामाख्यानं शृणु मैथिल ।  
सर्वपापहरं पुण्यं कामदं मङ्गलायनम् ॥१॥  
उशीनरो नाम देशो दक्षिणस्यां दिशि स्थितः ।  
एकदा तत्र पर्जन्यो न ववर्ष समा दश ॥२॥  
धनवन्तस्तत्र गोपा अनावृष्टिभयातुराः ।  
सकुटुम्बा गोधनैश्च व्रजमण्डलमाययुः ॥३॥  
पुण्ये वृन्दावने रम्ये कालिन्दीनिकटे शुभे ।  
नन्दराजसहायेन वासं ते चक्रिरे नृप ॥४॥  
तेषां गृहेषु सञ्जाता यज्ञसीताश्च गोपिकाः ।  
श्रीरामस्य वरा दिव्या दिव्ययौवनभूषिताः ॥५॥  
श्रीकृष्णं सुन्दरं दृष्ट्वा मोहितास्ता नृपेश्वर ।  
व्रतं कृष्णप्रसादार्थं प्रष्टुं राधां समाययुः ॥६॥  
गोप्य ऊचुः –  
वृषभानुसुते दिव्ये हे राधे कञ्जलोचने ।  
श्रीकृष्णस्य प्रसादार्थं वद किञ्चिद्व्रतं शुभम् ॥७॥  
तव वश्यो नन्दसूनुर्देवैरपि सुदुर्गमः ।  
त्वं जगन्मोहिनी राधे सर्वशास्त्रार्थपारगा ॥८॥  
श्रीराधोवाच -  
श्रीकृष्णस्य प्रसादार्थं कुरुतैकादशीव्रतम् ।  
तेन वश्यो हरिः साक्षाद्भविष्यति न संशयः ॥९॥  
गोप्य ऊचुः –  
संवत्सरस्य द्वादश्या नामानि वद राधिके ।  
मासे मासे व्रतं तस्याः कर्तव्यं केन भावतः ॥१०॥  
श्रीरधोवाच –  
मार्गशीर्षे कृष्णपक्षे उत्पन्ना विष्णुदेहतः ।  
मुरदैत्यवधार्थाय तिथिरेकादशी वरा ॥११॥  
मासे मासे पृथग्भूता सैव सर्वव्रतोत्तमा ।  
तस्याः षड्विंशतिं नाम्नां वक्ष्यामि हितकाम्यया ॥१२॥  
उत्पत्तिश्च तथा मोक्षा सफला च ततः परम् ।  
पुत्रदा षट्तिला चैव जया च विजया तथा ॥१३॥  
आमलकी तथा पश्चान्नाम्ना वै पापमोचनी ।  
कामदा च ततः पश्चात्कथिता वै वरूथिनी ॥१४॥  
मोहिनी चापरा प्रोक्ता निर्जला कथिता ततः ।  
योगिनी देवशयनी कामिनी च ततः परम् ॥१५॥  
पवित्रा चाप्यजा पद्मा इन्दिरा च ततः परम् ।  
पाशाङ्कुशा रमा चैव ततः पश्चात्प्रबोधिनी ॥१६॥  
सर्वसम्पत्प्रदा चैव द्वे प्रोक्ते मलमासजे ।  
एवं षड्विंशतिं नाम्नामेकादश्याः पठेच्च यः ॥१७॥  
संवत्सरद्वादशीनां फलमाप्नोति सोऽपि हि ।  
एकादश्याश्च नियमं शृणुताथ व्रजाङ्गनाः ॥  
भूमिशायी दशभ्यां तु चैकभुक्तो जितेन्द्रियः ॥ १८॥  
एकवारं जलं पीत्वा धौतवस्त्रोऽतिनिर्मलः ।  
ब्राह्मे मुहूर्त उत्थाय चैकादश्यां हरिं नतः ॥१९॥  
अधमं कूपिकास्नानं वाप्यां स्नानं तु मध्यमम् ।  
तडागे चोत्तमं स्नानं नद्याः स्नानं ततः परम् ॥२०॥  
एवं स्नात्वा नरवरः क्रोधलोभविवर्जितः ।  
नालपेत्तद्दिने नीचांस्तथा पाखण्डिनो नरान् ॥२१॥  
मिथ्यावादरतांश्चैव तथा ब्राह्मणनिन्दकान् ।  
अन्यांश्चैव दुराचारानगम्यागमने रतान् ॥२२॥  
परद्रव्यापहारांश्च परदाराभिगामिनः ।  
दुर्वृत्तान् भिन्नमर्यादान्नालपीत्स व्रती नरः ॥२३॥  
केशवं पूजयित्वा तु नैवेद्यं तत्र कारयेत् ।  
दीपं दद्याद्गृहे तत्र भक्तियुक्तेन चेतसा ॥२४॥  
कथाः श्रुत्वा ब्राह्मणेभ्यो दद्यात्सद्दक्षिणां पुनः ।  
रात्रौ जागरणं कुर्याद्गायन् कृष्णपदानि च ॥२५॥  
कांस्यं मांसं मसूरांश्च कोद्रवं चणकं तथा ।  
शाकं मधु परान्नं च पुनर्भोजनमैथुनम् ॥२६॥  
विष्णुव्रते च कर्तव्ये दशाभ्यां दश वर्जयेत् ।  
द्यूतं क्रीडां च निद्रां च ताम्बूलं दन्तधावनम् ॥२७॥  
परापवादं पैशुन्यं स्तेयं हिंसां तथा रतिम् ।  
क्रोधाढ्यं ह्यनृतं वाक्यमेकादश्यां विवर्जयेत् ॥२८॥  
कांस्यं मांसं सुरां क्षौद्रं तैलं वितथभाषणम् ।  
पुष्टिषष्टिमसूरांश्च द्वादश्यां परिवर्जयेत् ॥२९॥  
अनीन विधिना कुर्याद्द्वादशीव्रतमुत्तमम् ॥३०॥  
गोप्य ऊचुः -  
एकादशीव्रतस्यास्य कालं वद महामते ।  
किं फलं वद तस्यास्तु माहात्म्यं वद तत्त्वतः ॥३१॥  
श्रीराधोवाच –  
दशमी पञ्चपञ्चाशद्घटिका चेत्प्रदृश्यते ।  
तर्हि चैकादशी त्याज्या द्वादशीं समुपोषयेत् ॥३२॥  
दशमी पलमात्रेण त्याज्या चैकादशी तिथिः ।  
मदिराबिन्दुपातेन त्याज्यो गङ्गाघटो यथा ॥३३॥  
एकादशी यदा वृद्धिं द्वादशी च यदा गता ।  
तदा परा ह्युपोष्या स्यात्पूर्वा वै द्वादशीव्रते ॥३४॥  
एकादशीव्रतस्यास्य फलं वक्ष्ये व्रजाङ्गनाः ।  
यस्य श्रवणमात्रेण वाजपेयफलं लभेत् ॥३५॥  
अष्टाशीतिसहस्राणि द्विजान्भोजयते तु यः ।  
तत्कृतं फलमाप्नोति द्वादशीव्रतकृन्नरः ॥३६॥  
ससागरवनोपेतां यो ददाति वसुन्धराम् ।  
तत्सहस्रगुणं पुण्यमेकादश्या महाव्रते ॥३७॥  
ये संसारार्णवे मग्नाः पापपङ्कसमाकुले ।  
तेषामुद्धरणार्थाय द्वादशीव्रतमुत्तमम् ॥३८॥  
रात्रौ जागरणं कृत्वैकादशीव्रतकृन्नरः ।  
न पश्यति यमं रौद्रं युक्तः पापशतैरपि ॥३९॥  
पूजयेद्यो हरिं भक्त्या द्वादश्यां तुलसीदलैः ।  
लिप्यते न स पापेन पद्मपत्रमिवाम्भसा ॥४०॥  
अश्वमेधसहस्राणि राजसूयशतानि च ।  
एकादश्युपवासस्य कलां नार्हन्ति षोडशीम् ॥४१॥  
दश वै मातृके पक्षे तथा वै दश पैतृके ।  
प्रियाया दश पक्षे तु पुरुषानुद्धरेन्नरः ॥४२॥  
यथा शुक्ला तथा कृष्णा द्वयोश्च सदृशं फलम् ।  
धेनुः श्वेता तथा कृष्णा उभयोः सदृशं पयः ॥४३॥  
मेरुमन्दरमात्राणि पापानि शतजन्मसु ।  
एका चैकादशी गोप्यो दहते तूलराशिवत् ॥४४॥  
विधिवद्विधिहीनं वा द्वादश्यां दानमेव च ।  
स्वल्पं वा सुकृतं गोप्यो मेरुतुल्यं भवेच्च तत् ॥४५॥  
एकादशीदिने विष्णोः शृणुते यो हरेः कथाम् ।  
सप्तद्वीपवतीदाने लत्फलं लभते च सः ॥४६॥  
शङ्खोद्धारे नरः स्नात्वा दृष्ट्वा देवं गदाधरम् ।  
एकादश्युपवासस्य कलां नार्हति षोडशीम् ॥४७॥  
प्रभासे च कुरुक्षेत्रे केदारे बदरिकाश्रमे ।  
काश्यां च सूकरक्षेत्रे ग्रहणे चन्द्रसूर्ययोः ॥४८॥  
सङ्क्रान्तीनां चतुर्लक्षं दानं दत्तं च यन्नरैः ।  
एकादश्युपवासस्य कलां नार्हति षोडशीम् ॥४९॥  
नागानां च यथा शेषः पक्षिणां गरुडो यथा ।  
देवानां च यथा विष्णुर्वर्णानां ब्राह्मणो यथा ॥५०॥  
वृक्षाणां च यथाश्वत्थः पत्राणां तुलसी यथा ।  
व्रतानां च तथा गोप्यो वरा चैकादशी तिथिः ॥५१॥  
दशवर्षसहस्राणि तपस्तप्यति यो नरः ।  
तत्तुल्यं फलमाप्नोति द्वादशीव्रतकृन्नरः ॥५२॥  
इत्थमेकादशीनां च फलमुक्तं व्रजाङ्गनाः ।  
कुरुताशु व्रतं यूयं किं भूयः श्रोतुमिच्छथ ॥५३॥  
  
इति श्रीगर्गसंहितायां माधुर्यखण्डे श्रीनारद बहुलाश्व संवादे  
यज्ञसीतोपाख्याने एकादशीमाहात्म्यं नामाष्टमोऽध्यायः ॥८॥  
हरिः ॐ तत्सच्छ्रीकृष्णार्पणमस्तु ॥  
  
GO TOP

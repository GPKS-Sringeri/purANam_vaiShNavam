मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - द्वितीयोऽध्यायः  
ऋषिरूप-गोपीगणानां उत्पत्तिः -  
  
श्रीनारद उवाच गोपीनामृषिरूपाणामाख्यानं शृणु मैथिल ।  
सर्वपापहरं पुण्यं कृष्णभक्तिविवर्धनम् ॥१॥  
वङ्गेषु मङ्गलो नाम गोप आसीन्महामनाः ।  
लक्ष्मीवाञ्छ्रुतसम्पन्नो नवलक्षगवां पतिः ॥२॥  
भार्याः पञ्चसहस्राणि बभूवुस्तस्य मैथिल ।  
कदाचिद्दैवयोगेन धनं सर्वं क्षयं गतम् ॥३॥  
चौरैर्नीतास्तस्य गावः काश्चिद्राज्ञा हृता बलात् ।  
एवं दैन्ये च सम्प्राप्ते दुःखितो मङ्गलोऽभवत् ॥४॥  
तदा श्रीरामस्य वराद्दण्डकारण्यवासिनः ।  
ऋषयः स्त्रीत्वमापन्ना बभूवुस्तस्य कन्यकाः ॥५॥  
दृष्ट्वा कन्यासमूहं स दुःखी गोपोऽथ मङ्गलः ।  
उवाच दैन्यदुःखाढ्य आधिव्याधिसमाकुलः ॥६॥  
मङ्गल उवाच -  
किं करोमि क्व गच्छामि को मे दुःखं व्यपोहति ।  
श्रीर्न भूतिर्नाभिजनो न बलं मेऽस्ति साम्प्रतम् ॥७॥  
धनं विना कथं चासां विवाहो हा भविष्यति ।  
भोजने यत्र सन्देहो धनाश तत्र कीदृशी ॥८॥  
सति दैन्ये कन्यकाः स्युः काकतालीयवद्गृहे ।  
तस्मात्कस्यापि राज्ञस्तु धनिनो बलिनस्त्वहम् ॥९॥  
दास्याम्येताः कन्यकाश्च कन्यानां सौख्यहेतवे ।  
कदर्थीकृत्य ता कन्याः एवं बुद्ध्या स्थितोऽभवत् ॥  
तदैव माथुराद्देशाद्गोपश्चैकः समागतः ॥१०॥  
नारद उवाच -  
तीर्थयायी जयो नाम वृद्धोबुद्धिमतां वरः ।  
तन्मुखान्नन्दराजस्य श्रुतं वैभवमद्भुतम् ॥११॥  
नन्दराजस्य बलये मङ्गलो दैन्यपीडितः ।  
विचिन्त्य प्रेषयामास कन्यकाश्चारुलोचनाः ॥ १२ ॥  
ता नन्दराजस्य गृहे कन्यका रत्नभूषिताः ।  
गवां गोमयहारिण्यो बभूवुर्गोव्रजेषु च ॥ १३ ॥  
श्रीकृष्णं सुन्दरं दृष्ट्वा कन्या जातिस्मराश्च ताः ।  
कालिन्दीसेवनं चक्रुर्नित्यं श्रीकृष्णहेतवे ॥ १४ ॥  
अथैकदा श्यामलाङ्गी कालिन्दी दीर्घलोचना । ताभ्यः स्वदर्शनं दत्वा वरं दातुं समुद्यता ॥ १५ ॥  
ता वव्रिरे व्रजेशस्य पुत्रो भूयात्पतिश्च नः ।  
तथास्तु चोक्त्वा कालिन्दी तत्रैवान्तरधीयत ॥ १६ ॥  
ताः प्राप्ता वृन्दकारण्ये कार्तिक्यां रासमण्डले ।  
ताभिः सार्धं हरी रेमे सुरीभिः सुरराडिव ॥ १७ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
ऋषिरूपोपाख्यानं नाम द्वितीयोऽध्यायः ॥२॥  
हरिः ॐ तत्सच्छ्रीकृष्णार्पणमस्तु ॥  
  
GO TOP

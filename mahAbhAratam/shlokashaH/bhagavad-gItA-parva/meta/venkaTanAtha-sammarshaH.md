+++
title = "वेङ्कटनाथ-सम्मर्शः"
+++

<details><summary>विस्तारः (द्रष्टुं नोद्यम्)</summary>

18.66 इत्यत्रान्ते प्रस्तुतम्। 
</details>


अपि चात्रादितः प्रभृति सम्मृशामः --  

## ०१
प्रथमे तावद् अध्याये ऽर्जुनस्यास्थान-स्नेह-कारुण्यादिभिः  
शास्त्रोल्लङ्घन-प्रसङ्गेप्सुनोपक्षिप्त-पूर्व-पक्ष-बुद्धि-प्रशमनाय
द्वितीयेनाध्यात्म-शास्त्रम् अवतारितम् इत्येतावति सर्वेषाम् अविवादः।

## ०२
द्वितीयाध्यायोक्तस्य योगादेर् अपि  
भगवान् एवाराध्य इत्य्-अत्रापि न विप्रतिपत्तिः।  
व्रीह्यादि-विषयैः प्रोक्षणावघातादि-शास्त्रार्थैर् अपि हि स एवाराध्यते।  
स तु तत्र न साक्षाद् विषय इति  
प्रकरणादि-बलात्;  
साक्षाद् भगवद्-योगिनश् च योगिनाम् अपि सर्वेषां  
"मद्-गतेनान्तरात्मना" \[6।47\] इत्यादि प्रस्तुत्य  
प्रतिपादयिष्यमाणत्वाच् च समर्थितम्।

## ०३
तृतीये योगाख्योपायांश-भूतयोः क्रिया-योग--बुद्धि-योगयोः विमर्श
इत्य् एतद् अपि ज्ञानयोगेन साङ्ख्यानां कर्मयोगेन योगिनाम् \[3।3\]
इत्यधिकारिभेदवर्णनेन निरस्तम्। न चदूरेण ह्यवरं कर्म \[2।49\] इति
प्रतिपादनात्तुल्यकक्ष्यत्वानुपपत्तिरिति वाच्यं; तस्य
तत्प्रकरणनिन्द्यकाम्यकर्मविषयत्वस्थापनात्। यस्त्वात्मरतिरेव स्यात्
\[3।17\] इत्यादिश्लोकद्वये दृष्टानुश्रविकविषयवितृष्णस्य परमात्मैकरतेः
पुरुषस्य कृत्यानुष्ठाने प्रयोजनाभावोऽकृत्यकरणे प्रत्यवायाभावश्च
प्रतिपाद्यत इति यदुच्यते; तदप्ययुक्तं; नाविरतो दुश्चरितात् \[कठो.2।23\]
इत्यादिविरोधोपपादनात्; तत एवहत्वाऽपि स इमाल्ँ लोकान् \[18।17\] इत्यादेरपि
वक्ष्यमाणस्यात्रोदाहृतस्यान्यविषयत्वस्थापनात्। अथ चेत्समाधिदशायां
कर्तव्यान्तराभावोऽस्मिन् श्लोकद्वये विवक्षित इत्यभिप्रायः; तदा तु
मुक्तदशायामिव विरोधाभावादभ्यनुजानीमः। उक्तं च समाधिदशाविषयत्वं षष्ठे
तैरेव। तथाहि -- यं सन्न्यास इति प्राहुर्योगं तं विद्धि पाण्डव \[6।2\]
इति श्लोकेसमाधिवेलायामेव कर्मसन्न्यासः कार्यः; नान्यथेति यावत्
इत्युक्तम्। आरुरुक्षोर्मुनेर्योगम् \[6।3\] इत्यत्र चैवं व्यञ्जितं -- यस्य
वशिनो योगेन सकलकर्मकालो व्याप्तः; तस्य कर्मपरित्यागो युक्तः; नान्यस्य
इति। एतदेव तृतीयचतुर्थपञ्चमेष्वपि भगवता प्रतिपादितमित्यनुसन्धातव्यम्।
तृतीये तावत्यस्त्वात्मरतिरेव स्यात् इत्यत्र;
चतुर्थेऽपियोगसन्न्यस्तकर्माणम् \[4।41\] इत्यत्र; पञ्चमे चसर्वकर्माणि
मनसा सन्न्यस्यास्ते \[5।13\] इत्यत्र; तेनात्मरतीनां वशिनां योगारूढानामेव
कर्मसन्न्यासो युक्तः तेषामपि लोकविख्यातानां सर्वलोकादर्शभूतानां
विदुषामात्मानुग्रहाभावेऽपि लोकानुग्रहार्थं कर्मयोग एव युक्त इति
भगवदभिप्रायो ग्राह्य इति निगमितम्। यत्पुनर्निषिद्धानुष्ठाने
प्रत्यवायाभावात्तदकरणे प्रयोजनं नास्तीति; एतत्तु तस्यामवस्थायाम्
अप्रसक्तोपन्यासः।

यत्तुकर्मणैव हि संसिद्धिमास्थिता जनकादयः \[3।20\] इत्यत्र
राज्ञामुपन्यासस्तद्वृत्तान्तानामेव लोके प्रसिद्धत्वादिति; अत्रायमेव भाव
उचितः। यत्त्वनन्तरं पक्षान्तरमुक्तम्एवं परम्पराप्राप्तमिमं राजर्षयो
विदुः \[4।2\] इति लिङ्गाद्राज्ञामेवायं योगिनां कर्मापरित्यागोपदेशः;
नान्येषाम् इति; तन्मन्दम्; अन्येषामपि कर्मस्वरूपापरित्यागस्य सर्वत्र
सुस्पष्टत्वात् अत एव हि चतुर्थे स्वयमेवोक्तम्। इह केचित्राजर्षयो विदुः
इत्यभिधानात्पूर्वस्मिन्नध्याये निदर्शनार्थं जनकोपन्यासात्;
नवमेऽध्यायेराजविद्या राजगुह्यम् \[9।2\] इति वक्ष्यमाणत्वाच्च
राज्ञामेवास्मिन् भगवदुपदिष्टे योगेऽधिकारः; नान्येषामिति मन्यन्ते
तदयुक्तं; नवमेऽध्यायेस्त्रियो वैश्यास्तथा शूद्रास्तेऽपि यान्ति परां
गतिम् \[9।32\] इति सर्वाधिकारस्य वक्ष्यमाणत्वात्। तस्मात्प्रदर्शनार्थं
राज्ञां प्रवृत्तिविशेषाद्युपन्यासः; नान्यथेत्यभ्युपगन्तव्यमिति।

यत्तु पञ्चमेसन्न्यासः कर्मयोगश्च निश्श्रेयसकरावुभौ \[5।2\]
इत्युक्तसन्न्यासकर्मयोगाभ्यामनन्तरंसाङ्ख्ययोगौ पृथग्बालाः \[5।4\]
इत्याद्युक्तसाङ्ख्ययोगयोरर्थान्तरत्वोपपादनं; तदपि मन्दं;ज्ञानयोगेन
साङ्ख्यानां कर्मयोगेन योगिनाम् \[3।3\] इति प्रागुक्तप्रत्यभिज्ञानात्। न
च प्रसिद्धिविरोधः; अस्मिन् शास्त्रे तयोरेवमेव प्रसिद्धेः। न
चनिश्श्रेयसकरावुभौ इत्युक्तेन पुनरुक्तिः; सङ्ग्रहविस्तररूपत्वादिना
तत्परिहारात्; सर्वत्र चैवं सर्वैरभ्युपगमात्। यदपिपण्डिताः समदर्शिनः
\[5।18\] इत्यत्र सर्वत्राहिंस्यताबुद्धिरनुग्राह्यताबुद्धिः
सर्वेषां,भूतानामीश्वरानुग्राह्यताबुद्धिरीश्वरविभूतित्वबुद्धिश्च
समदर्शनमभिप्रेतमिति; तावति न विवादः। यत्तु तत्रानन्तरमुक्तंन
पुनर्हिंसानुग्रहेषु फलसाम्यबुद्धिः ब्राह्मण्यादिविशेषतिरस्कारो वा। कुत
एतत् शास्त्रान्तरानुसारात्प्रमाणान्तरानुसाराच्च इति;
अयमप्यात्मव्यतिरिक्तमिथ्यात्वादिवादिनां मतस्योपालम्भः; न पुनः स्वतः
परस्परसमानानां आत्मनामौपाधिकसत्यवैषम्यवादिमतस्य; विषमदेहानामपि
स्वरूपसाम्यदर्शने शास्त्रान्तरप्रमाणान्तरविरोधाभावात्; प्रत्युत
तत्संवादाच्चेति।

षष्ठोक्तयोगस्य विषयविशेषादिकं तत्रैव सुस्पष्टमुपपादितम्। दुरपह्नवं च
तैरपि योगिनां वैविध्यम्। अत एव हियोगिनामपि सर्वेषाम् \[6।47\] इति श्लोके
व्याचख्युःयोगिनश्चित्तालम्बनवैचित्र्याद्बहुविधाः। तेषु मय्यर्पितचित्तो
मामेव श्रद्धया भजते; स मे युक्ततमो मत इति ह्याह इति। योऽस्माभिरिह
सङ्क्षेपविस्तराभ्यामुपन्यस्तो योगः; स सर्वेभ्यो योगेभ्यः श्रेष्ठतमो मत
इति च। शब्दब्रह्मातिवर्तते \[6।44\] इत्येतदपि
त्रिवर्गातिलङ्घनविषयमेवाभ्युपगन्तव्यम्। अत्र वेदद्वारा तत्फलविवक्षायां
लक्षितलक्षणासङ्कोचादिर्महान् क्लेशः। भाष्योक्तप्रक्रिया तु
श्रृङ्गग्राहिकया विवक्षितं वक्तीति विशेषः। तपस्विभ्योऽधिको योगी \[6।46\]
इति श्लोके यदुक्तम् -- अत्र तपश्शब्देन वानप्रस्थधर्माणां परिग्रहः
ज्ञानशब्देन ब्रह्मचारिधर्माणां; कर्मशब्देन गृहस्थधर्माणाम् इति; अयं
विभागो निर्मूलः सर्वेष्वाश्रमेषु स्वाश्रमाविरोधिनां तपोज्ञानकर्मणां
सम्भवाद्यथाश्रुतविरोधाभावाद्वानप्रस्थादिलक्षणायाः प्रयोजनाभावाच्च।

सप्तमोक्तचेतनाचेतनरूपप्रकृतिद्वयस्यापि
ब्रह्मस्वरूपादत्यन्तभेदोऽस्माभिस्तत्रतत्र समर्थितः।
अपरप्रकृतेरष्टधाविभागश्च यथाश्रुत एवोपपन्न इति स्थापितम्। यच्चरसोऽहमप्सु
\[7।8\]
इत्यादिसामानाधिकरण्यनिर्वाहायोक्तंसमस्तकल्याणगुणसमष्टिविग्रहोऽहम्; अतो
मदंशाः सर्वे सर्वत्र कल्याणगुणा इत्यभिप्रायेणाऽऽह इति तत्र
तावद्रासिदकल्याणगुणसमष्टिर्न भगवत्स्वरूपं; नचाप्राकृतस्य विग्रहस्य
प्राकृतरसादिमयत्वम् अतः परिशेषाद्रसादीनामेव विग्रहत्वमुक्तं स्यात् तत्र
समष्टिव्यष्टिभावेनांशत्वोक्तिर्निष्फला।
तस्मात्तदुत्पत्तितादधीन्यादिभिरेव सामानाधिकरण्यगमनिका समीचीना।
भेदाभेदनयेन कल्याणगुणतादात्म्यविवक्षायामकल्याणैरपि सर्वात्मनस्तस्य
तादात्म्यात् समस्तहेयास्पदत्वादिदोषप्रसङ्गः। एवमुत्तरेष्वपि
सामानाधिकरण्येषु भाव्यम्।

अष्टमे चकिं तद्ब्रह्म \[8।1\] इत्यादिप्रश्नानामेकाधिकारिवेद्यविषयत्वं
तत्रैवास्माभिर्निराकृतम्। ब्रह्मायुर्दिवसकल्पना
पौरुषाहोरात्रकल्पनामूलमहाकल्पप्रक्रियोपन्यासश्च
स्मृत्यन्तरानुसारेणास्माभिरप्यभ्युपगमाद्धिरण्यगर्भदिवसावसाने
महाप्रलयवादिनामयमुपालम्भः। यद्गत्वा (यं प्राप्य) न निवर्तन्ते तद्धाम परमं
मम \[15।6\] इत्यस्य परमव्योमविषयतायां सिद्धान्तविरोधाभावेऽप्यत्र
परिशुद्धात्मविषयत्वे युक्तयस्तत्रैवावस्थापिताः। यत्पुनःअग्निर्ज्योतिः
\[8।24\]धूमो रात्रिः \[8।25\] इत्यत्राग्निधूमशब्दाभ्यामहोरात्रैकदेशभूतः
कालविशेषो लक्ष्यत इति तदसत्; तत्तच्छब्दैरत्र
देवयानपितृयानाख्यगतिद्वयप्रत्यभिज्ञानात्;नैते सृती \[8।27\] इति
निगमनात्;यत्र काले \[8।23\] इत्युपक्रमस्थकालशब्दस्य
कालाभिमानिदेवतातिवाहिकभूयस्त्वविवक्षया स्थापितत्वाच्च।
अतःउदगयनपूर्वपक्षाहःपूर्वाह्णसन्निपाते ब्रह्मविद्भिर्योगिभिरपुनरावृत्तये
प्रयातव्यम् इति नियमनमशक्यम्। दक्षिणायनापरपक्षापराह्णरात्रिषु प्रयातानां
योगिनां चान्द्रमसज्योतिः प्राप्य पुनरावृत्तिप्रतिपादनमुत्तरेण श्लोकेन
कृतमित्यप्यसत्निशि नेति चेन्न सम्बन्धस्य यावद्देहभावित्वाद्दर्शयति च
\[ब्र.सू.4।2।19\]अतश्चायनेऽपि दक्षिणे \[ब्र.सू.4।2।20\] इत्यधिकरणाभ्यां
दक्षिणायनरात्रिमृतस्यापि योगिनस्तैत्तिरीयोक्तप्रक्रियया
चन्द्रसायुज्यपूर्वकं परब्रह्मप्राप्त्यपुनरावृत्त्योः समर्थितत्वेनास्य
श्लोकस्य साक्षात्
योगिव्यतिरिक्तधूमादिमार्गोचिताधिकारिविषयत्वव्यवस्थापनात्। यच्च कथं
पुनरग्निज्योतिर्धूमशब्दयोर्यथोक्तकालविशेषपरत्वमवगम्यते इति
परिचोदनापूर्वकमुक्तं; श्रुतिषु च स्मृतिषु च
समस्तासूदगयनपूर्वपक्षाहःपूर्वाह्णानां सामान्यतो
दैवकर्माङ्गत्वोपदेशात्प्रयाणकालानुस्मरणस्यापि दैवत्वाविशेषात्
शास्त्रान्तरेष्वनयोर्दैवकर्मत्वेन दक्षिणायनादिषु वर्जनप्रसङ्गात् इति।

यत्पुनःअसमाहितचित्तानामपि सुकरं सुखावगमं क्षिप्रं फलं प्रति
भगवत्प्रपत्तिप्रकारं वक्तुं भगवानुवाच इति नवमारम्भे व्याख्यातम्; तदपि
पूर्वोक्तज्ञानिसाध्यानन्यभजनस्यैव प्रपञ्चनपरत्वप्रतीतेरपाकृतम्।
यच्चज्ञानयज्ञेन चाप्यन्ये \[9।15\] इति श्लोके प्रकल्पितंसाङ्ख्ययोगाभ्यां
समुच्चिताभ्यामुपासनमेकत्वेन उपासनं; विकल्पिताभ्यामुपासनं
पृथक्त्वेनोपासनं; बुद्धियोगो वाऽत्र ज्ञानशब्देन विवक्षितः
तत्राप्ययमर्थःकेचित्कर्मयोगबुद्धियोगाभ्यां समुच्चिताभ्यामुपासते
केचित्केवलेन कर्मयोगेन अपरे केवलेन बुद्धियोगेनेत्येवं बहुधोपासते इति।
अत्र साङ्ख्ययोगादिप्रसञ्जकं न किञ्चिद्दृश्यते। अहं क्रतुः \[9।16\]
इत्याद्यनन्तरविवरणग्रन्थानुसारेण एकत्वपृथक्त्वयोरुपास्यविषयत्वं
सुस्पष्टम्। अनन्याश्चिन्तयन्तो माम् \[9।22\] इत्यादौ तु नचावश्यम्भाविने
योगक्षेमायापि मद्भक्तैरेकान्तिभिर्देवतान्तराणि धर्मान्तराणि
वापेक्षणीयानीत्यादिकं सर्वमङ्गीकृतमस्माभिः।

दशमे चविस्तरेणात्मनो योगं विभूतिं च \[18\] इत्यत्र योगशब्दस्य
भगवत्कर्मयोगविषयतया व्याख्यानमयुक्तम्;पश्य मे योगमैश्वरम् \[11।8\]एतां
विभूतिं योगं च \[10।7\] इत्यादिप्रत्यभिज्ञाविरोधात्;
अनन्तरमस्मिन्नध्याये तद्विस्तरादर्शनाच्च।

मत्कर्मकृत् \[55\] इत्याद्येकादशाध्यायान्तिमश्लोकस्तदुत्तरमित्यपि
दूरव्यवधानात्तत्रापि विस्तरादर्शनाच्च निरस्तम्। विभूतिविशेषाणां
कृत्स्नस्य च जगतः स्वरूपैकदेशत्वेनांशतया सामानाधिकरण्यवर्णनमपि
प्रागुक्तसदोषत्वादिप्रसङ्गप्रक्रियया परास्तम्। एवं
श्रीविश्वरूपविग्रहस्यावयवत्वेन विश्वस्य वर्णनमपि
प्राकृताप्राकृतविभागादवधूतम्। द्वादशोक्तस्याक्षरोपासनस्य भगवदुपासनाद्भेदः
स्ववाक्यस्वारस्यपुरुषोत्तमत्वादिप्रकरणान्तरैकरस्यादिभिः साधितः। यत्पुनः
-- भेदव्यपदेशास्तु कथञ्चिदवस्थाभेदमाश्रित्य नेतव्याः अवस्थाभेदश्चात्र
निर्विशेषनिखिलवस्तुमात्ररूपता; आविर्भूतसमस्तकल्याणगुणसमष्टिरूपता च
विवक्षिता -- इति तदेतदनेकविषयव्याघातविसंस्थूलमाकुमारमपहास्यम्। अन्यत्र च
दूषणप्रपञ्चनादिहोपरम्यते।

त्रयोदशे क्षेत्रज्ञविषये वक्तव्यं सर्वं पूर्वमेवोक्तम्। यतश्च तत्
\[13।4\] इति पाठोऽप्रसिद्धः। तथापाठेऽपि ज्ञानपरामर्शोऽस्वरसः। क्षेत्रस्य
नित्यत्वेनाहेतुकत्वाद्धेतुर्न निर्दिष्ट इत्युक्तमिति चेत्; सत्यमुक्तं;
दुरुक्तं तु तत्;महाभूतान्यहङ्कारः \[13।6\] इत्यादिना वक्ष्यमाणस्य
क्षेत्रस्याव्यक्तव्यतिरिक्तस्य
समस्तस्यानित्यत्वसम्प्रतिपत्तेः;तस्मादव्यक्तमुत्पन्नं त्रिगुणं
द्विजसत्तम। अव्यक्तं पुरुषे ब्रह्मन्निष्कले सम्प्रलीयते \[वि.पु.\]
इत्यादिभिर्नित्यस्याप्यव्यक्तस्थ परब्रह्मण्येकीभावपृथग्भाववचनाच्च।
यच्चब्रह्मसूत्रपदैश्चैव \[13।5\] इत्यत्रोक्तं --
क्षेत्रादितत्त्वव्यवस्थापनपराणि पञ्चशिखादिप्रणीतानि सूत्रपदानि इति;
तदप्यनादेशिकं; पञ्चशिखादिग्रन्थे ब्रह्मसूत्रप्रसिद्ध्यभावात्।
यत्तुमद्भक्त एतद्विज्ञाय मद्भावायोपपद्यते \[13।19\] इति
निगमनाद्भगवानेवज्ञेयं यत्तत् प्रवक्ष्यामि \[13।13\] इत्यत्र
ज्ञेयत्वेनोक्त इति तन्न;इति क्षेत्रं तथा ज्ञानं ज्ञेयं चोक्तं समासतः
\[13।19\] इति निगमितानां त्रयाणामेतच्छब्देनानुवादात्; तत्र
क्षेत्रज्ञज्ञानवत्कर्मवश्यक्षेत्रज्ञज्ञानस्यापि मोक्षोपयोगित्वोपपत्तेः;
क्षेत्रादिज्ञानरूपस्यापि शास्त्रार्थस्य सर्वप्रशासितुर्भगवतः
समाराधनरूपत्वेनमदभक्त एतद्विज्ञाय \[13।19\] इत्यनेन विरोधाभावाच्च।

यदपि चतुर्दशेमम योनिर्महद्ब्रह्म तस्मिन् गर्भं दधाम्यहम् \[14।3\]
इत्यत्र परावरप्रकृत्योर्जीवाव्यक्तसंज्ञयोरंशोमिलितो गर्भ इत्युक्तं; तत्र
ब्रह्मशब्देनाव्यक्तस्य निर्दिष्टत्वात्तत्र तदंशाधानवचनस्य
प्रयोजनाभावात्;क्षेत्रक्षेत्रज्ञसंयोगात् \[13।27\] इत्युक्तस्य चात्र
प्रत्यभिज्ञानात्; गर्भशब्देन चेतनविवक्षैव युक्ता। सर्वद्वारेषु
देहेऽस्मिन् प्रकाश उपजायते। ज्ञानं यदा तदा विद्याद्विवृद्धं
सत्त्वमित्युत \[14।11\] इति श्लोके प्रकाशज्ञानशब्दयोः
बाह्यान्तरेन्द्रियवृत्तिविषयतया व्यवस्थापनमशक्यं; विपरिवर्तेऽपि
विरोधभावाद्वक्ष्यमाणराजसतामसज्ञानव्यवच्छेदार्थं
प्रकाशशब्दप्रयोगोपपत्तेश्च। रजःकार्यश्लोके लोभप्रवृत्तिर्लोभोद्भव इति
समस्ततया व्याख्यानमयुक्तं; तथाऽनध्ययनात्;अप्रकाशोऽप्रवृत्तिश्च \[14।13\]
इति तमःकार्यश्लोके सत्त्वकार्यप्रकाशनिषेधवद्रजःकार्यप्रवृत्तिनिषेधस्यापि
पृथगुपन्यासात्तत्प्रतियोगितया प्रवृत्तेरिह पृथङ्निर्देशोपपत्तेः;आरम्भः
कर्मणाम् \[14।12\] इत्यस्य तु गोबलीवर्दन्यायेन निर्वाहात्।

पञ्चदशेऽपिप्रपद्येयतः प्रवृत्तिः \[15।4\] इति पाठोऽप्रसिद्धः।
यदपिममैवांशो प्रवृत्तिः \[15।4\] इति पाठोऽप्रसिद्धः। यदपिमैवांशो जीवलोके
जीवभूतः सनातनः \[15।7\] इत्यत्र संसारिव्यतिरिक्तः सर्वेश्वरस्यैव
कश्चिदंशो जीवशब्दार्थतया प्रथमं व्याख्यायि तत्र यद्यपि अर्थविरोधो
नास्ति; तथापि विभूतिप्रकरणमध्यपाठादन्तर्यामिणस्तुसर्वस्य चाहं हृदि
सन्निविष्टः \[15।15\] इत्यनन्तरमेव वक्ष्यमाणत्वात्; परमात्मांशविशेषे च
जीवशब्दस्य प्रसिद्धिप्रकर्षाभावात्
मानवादिशास्त्रान्तरप्रसिद्धेरपिजीवभूतां महाबाहो \[7।5\] इति
स्वशास्त्रप्रसिद्धेर्बलवत्त्वेन स्वीकर्तुमुचितत्वात्विषयानुपसेवते
\[15।9\] इत्यत्र च प्रतिकूलोदासीनभोगेभ्यः सङ्कोचस्य
क्लिष्टत्वादुत्क्रमणाद्युक्तेः; हृदयव्याप्तेरन्तर्यामिणः
स्वारस्यादिन्द्रियाधिष्ठानेश्वरशब्दादेश्च तत्तन्नियन्तरि
संसारिण्यप्युपपत्तेः;आत्मन्यवस्थितम् \[15।11\] इत्यत्र चात्मशब्दस्य
नानार्थस्य प्रकरणोचितार्थपरिग्रहोपपत्तेः; भवदुक्ता द्वितीयैव योजना
भाष्यकृदभिमता समीचीनेति मन्यामहे। वेदैश्च सर्वैरहमेव वेद्यः \[15।15\]
इत्यादौ वेदवेदान्तशब्दयोर्वक्तव्यं प्रागेवोक्तम्। कूटस्थोऽक्षरः \[15।16\]
इत्यस्य जीवभूतपरप्रकृतिव्यतिरिक्ते मुक्ते वृत्तिश्च साधुतरा।

यत्तु षोडशे प्रोक्तं -- प्रकारान्तरेणार्जुनस्य शोकमपनेतुं देवप्रकृतीनां
रूपं तेषां परमकल्याणप्रत्यासक्तेरर्जुनस्य दैवप्रकृतित्वमासुरप्रकृतीनां
रूपं; तन्निमित्तता च सकलस्यानर्थजातस्योक्तम् -- इति। तदयुक्तं;
शास्त्रारम्भेऽर्जुनस्य स्वप्रकृत्यनिर्धारणमूलशोकप्रसङ्गाभावात्; अत्र
तत्प्रसङ्गे तदपनोदनस्यापि प्रासङ्गिकस्य युक्तत्वात् अतःतस्माच्छास्त्रं
प्रमाणं ते कार्याकार्यव्यवस्थितौ \[16।24\] इति निगमनानुसारेण
भगवद्यामुनेयोक्तप्रक्रियया शास्त्रवश्यतैवाध्यायप्रधानार्थः।

सप्तदशे श्रद्धात्रैविध्यं शास्त्रीयेतरविषयमित्ययुक्तम्
अनन्तरम्;अशास्त्रविहितम् \[17।5\] इति पृथगभिधानात्। न च तत्र
श्रद्धात्रैविध्यमपि समुच्चेतुं शक्यं; तदनुक्तेस्तत्क्लृप्त्यनुपपत्तेश्च।
तत्सदिति निर्देशः \[17।23\] इत्यत्र मुमुक्षूणां यज्ञादिषु किञ्चिदङ्गं
तेषां वीर्यातिशयार्थमुपदिश्यत इत्ययुक्तम्; अमुमुक्षूणामपि
तदविरोधाद्विशेषकाभावाच्च। अतोलक्षणं शास्त्रसिद्धस्य त्रिधा \[गी.सं.21\]
इत्ययमेवार्थ उचितः। अष्टादशे त्यागस्वरूपादिविवेके नातीव विरोधः;
चरमश्लोके वक्तव्यं तु सर्वं सक्तमस्माभिः। एवमन्येष्वपि भूतेषु भविष्यत्सु
च श्रीमद्गीताभाष्येषु भगवद्यामुनाचार्यभाष्यकारमतानुसारेण दिङ्मोहः
प्रशमयितव्यः। क्षुद्रस्खलितेष्वदूरविप्रकृष्टयोजनाभेदेषु
चोदासितव्यमित्यलमतिप्रसङ्गेन।

पिशाचरन्तिदेवगुप्तशङ्करयादवप्रकाशभास्करनारायणार्ययज्ञस्वामिप्रभृतिभिः
स्वं स्वं मतमास्थितैः परश्शतैर्भाष्यकृद्भिः अस्मत्सिद्धान्ततीर्थकरैश्च
भगवद्यामुनाचार्यभाष्यकारादिभिरविगीतपरिगृहीतोऽयमत्र सारार्थः -- भगवानेव
परं तत्त्वम्; अनन्यशरणैर्यथाधिकारं तदेकाश्रयणं परमधर्मः इति।  
  

+++
title = "01 एवं सततयुक्ता"

+++
भक्तियोगनिष्ठानां प्राप्यभूतस्य परस्य ब्रह्मणो भगवतो नारायणस्य निरङ्कुशैश्वर्यं साक्षात्कर्तुकामायार्जुनाय अनवधिकातिशयकारुण्यौदार्यसौशील्यादिगुणसागरेण सत्यसङ्कल्पेन भगवता स्वैश्वर्यं यथावद् अवस्थितं दर्शितम्; उक्तं च तत्त्वतो भगवज्ज्ञानदर्शनप्राप्तीनाम् ऐकान्तिकात्यन्तिकभगवद्भक्त्येकलभ्यत्वम् । अननतरम् आत्मप्राप्तिसाधनभूताद् अत्मोपासनाद् भक्तिरूपस्य भगवदुपासनस्य स्वसाध्यनिष्पादने शैघ्र्यात् सुसुखोपादानत्वाच् च श्रैष्ठ्यम्, भगवदुपासनोपायश् च, तदशक्तस्याक्षरनिष्ठता, तदपेक्षिताश् चोच्यन्ते । भगवदुपासनस्य प्राप्यभूतोपास्यश्रैष्ठ्याच् श्रैष्ठ्यं तु, "योगिनाम् अपि सर्वेषां मद्गतेनान्तरात्मना । श्रद्धावान् भजते यो माम् स मे युक्ततमो मतः ॥ भ्ग्र्_१२।" इत्य् अत्रोक्तम् ।

॥12.1॥ अर्जुन उवाच -- एवंमत्कर्मकृत् (गीता 11।55) इत्यादिना उक्तेन
प्रकारेण **सततयुक्ताः** भगवन्तं त्वाम् एव परं प्राप्यं मन्वाना **ये
भक्ताः त्वां** सकलविभूतियुक्तम्
अनवधिकातिशयसौन्दर्यसौशील्यसार्वज्ञ्यसत्यसंकल्पत्वाद्यनन्दगुणसागरं
परिपूर्णम् **उपासते;** **ये च अपि अक्षरं** प्रत्यगात्मस्वरूपं तद् एव च
**अव्यक्तं** चक्षुरादिकरणेन अनभिव्यक्तस्वरूपम् उपासते; **तेषाम्**
उभयेषां **के योगवित्तमाः** के स्वसाध्यं प्रति शीघ्रगामिनः इत्यर्थः। भवामि
न चिरात्पार्थ मय्यावेशितचेतसाम्॥ (गीता 12।7) इति उत्तरत्र योगवित्तमत्वं
शैघ्र्यविषयम् इति हि व्यञ्जयिष्यते।

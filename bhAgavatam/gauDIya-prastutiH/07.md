+++
title = "07"
+++

śrīmad-bhāgavata-mahā-purāṇam


saptamaḥ skandhaḥ


<details><summary>English</summary>

(First published, Oct. 4, 2009)

Text edited by Jagadananda Das.

Text entered by Jagat, Durmada Das (Śrīdhara) and Rasavarshi Das (Jīva)

1.00 version 

</details>


atha saptamaḥ skandhaḥ

(7.1)


### prathamo’dhyāyaḥ


## yudhiṣṭhira-nārada-saṁvāde

**|| 7.1.1 ||**

**śrī-rājovāca**

**samaḥ priyaḥ suhṛd brahman bhūtānāṁ bhagavān svayam |**

**indrasyārthe kathaṁ daityān avadhīd viṣamo yathā ||**

**śrīdharaḥ :** śrī-gaṇeśāya namaḥ.

sva-bhakta-pakṣa-pātena tad-vipakṣa-vidāraṇam |

nṛsiṁham adbhutaṁ vande paramānanda-vigraham ||

ūtiḥ pañcadaśādhyāyaiḥ saptame varṇyate’dhunā |

ūtiś ca vāsanā proktā tat tat karmānusāriṇī |

aśubhā ca śubhā ceti dvidhā sā hetu-bhedataḥ ||

aśubhā mahatāṁ kopāc chubhā mahad-anugrahāt |

harer dvārapayor yadvad vaikuṇṭhe vasator api ||

catuḥsana-ruṣā viṣṇu-dveṣādy-aśubha-vāsanā |

yathā ca daitya-garbhe’pi prahrādasya sataḥ sthirā ||

nāradānugrahād āsa viṣṇau sad-bhakti-vāsanā |

sva-bhaktaṁ ca sadā viṣṇur dviṣantam api rakṣati ||

tṛtīye’tha bhave dvāsthāvakarod ātma-sāt-punaḥ |

ato manīṣiṇā yatnaḥ kāryo mahad anugrahe ||

ity etad artham ūtīnām atra lakṣaṇam ucyate |

tatrādau daśabhir daitya- tat-putramati-bhedataḥ ||

mahat-kopānukampottha- vāsanā bheda ucyate |

sad-vāsanā ca yujyeta karmabhiḥ śuddha-cetasaḥ ||

parais tu pañcabhis tasmāt kriyate dharma-nirṇayaḥ |

tatra tu prathame’dhyāye hiraṇyakaśipoḥ sute ||

viṣṇu-bhakte virodhas tu vipra-śāpa-ja īryate ||

yad uktam pūrva-skandhānte—


    hata-putrā ditiḥ śakra-pārṣṇi-grāheṇa viṣṇunā | 


    manyunā śoka-dīptena jvalantī paryacintayat || iti 

tac chrutvā vismitaḥ parīkṣit pṛcchati—sama iti tribhiḥ | na hi samasya suhṛdaś ca vaiṣamyaṁ nāmāsti | na ca priyasya prīti-kartṛṣu vaiṣamyaṁ yuktam ity arthaḥ ||1||

**krama-sandarbhaḥ : **śrī-kṛṣṇo jayati |

saptama-krama-sandarbhe sandarbhāṇāṁ samāhṛtiḥ |

kriyate yan-nideśena sa me’nanya-gater gatiḥ ||

paramātmatvena **samaḥ suhṛt** hita-kārī, **priyaḥ** prīti-viṣayo bhagavān | evaṁ sati sāmyenaivopakartavyatvena prīti-viṣayatvena, na ca sarveṣv eva prāpteṣu **kathaṁ viṣama iva daityān avadhīt** ? viṣamatvam upalakṣaṇam | asuhṛdi vā priya iva ceti ||1||[^1] (paramātma-sandarbhaḥ 93)

**bhakti-sandarbhaḥ 134:** sa-guṇe devādau tasya kṛpā vāstavī na bhavati, kintu śrīmat-prahlādādiṣv eveti pratipādanān mahatāṁ nirguṇatvābhivyaktyā tat-saṅgasyāpi nirguṇatvaṁ vyaktam ||

**viśvanāthaḥ: **śrī-kṛṣṇāya namaḥ |

**praṇamya śrī-guruṁ bhūyaḥ śrī-kṛṣṇaṁ karuṇārṇavam |**

**lokanāthaṁ jagac-cakṣuḥ śrī-śukaṁ tam upāśraye ||**

**gopa-rāmājana-prāṇa-preyase’tiprabhuṣṇave |**

**tadīya-priya-dāsyāya māṁ madīyam ahaṁ dade ||**

**ūtiḥ syād vāsanā sātra saptame kathyate dvidhā |**

**aśubhā ca śubhā cāpi kipato’nugrahāt satām ||**

santaś ca trividhāḥ śuddha-bhaktā jñānādi-miśritām |

bhaktiṁ dadhānās tan-miśra-jñānavantaś ca kīrtitāḥ ||

hiraṇyakaśipoḥ svābhāvikī yā vāsanāśubhā |

tatra hetuḥ sanandādi-kopaḥ prācīna eva saḥ ||

tasyāpi putro yas tasya prahlādasya śobhottamā |

śuddha-bhaktau vāsanā śrī-nāradāṅghri-kṛpā-bharāt ||

tat saṁrakṣya satām āgaḥ kuñjarāt sat-prasādajā |

dīnatā-mānadatvādi-śilā-kḷpta-mahāvṛtiḥ ||

bhakti-vallī nṛbhiḥ pālyā śravaṇādy-ambu-secanaiḥ |

evaṁ kathā daśādhyāyyāṁ bhakteḥ kaivalyam īkṣayet ||

pañcādhyāyyāṁ kathā bhakteḥ prādhānyaṁ guṇa-bhūtatām |

tādṛg-bhakta-guror labhyaṁ darśayet tādṛg-āspade ||

syus triṣu kramataḥ prema-śānta-bhaktatvam uktatā |

evaṁ pañcadaśādhyāyaḥ saptamaḥ sādhu sevyate ||

tatra tu prathame viṣṇor vaiṣamyaṁ vārayan muniḥ |

tasya pārṣadayor āha saṅkṣepāt tri-janoḥ kathām ||

pūrva-skandhānte—


    hata-putrā ditiḥ śakra-pārṣṇi-grāheṇa viṣṇunā | 


    manyunā śoka-dīptena jvalantī paryacintayat ||  [bhā.pu. 6.18.23]

itīndra-pakṣapāta-lakṣaṇaṁ viṣṇor vaiṣamyam asahamāna iva svayam avagata-siddhānto’pi mahā-munes tasya mukhād api samādhānāmṛtam āsvādayitum āha—sama iti tribhiḥ | **samasya** kathaṁ **vaiṣamyaṁ** ? **priyasya** katham asureṣu prīty-abhāvaḥ ? **suhṛdaś** ca kathaṁ teṣv asauhārdam ? ||1||

**—o)0(o—**

**|| 7.1.2 ||**

**na hy asyārthaḥ sura-gaṇaiḥ sākṣān niḥśreyasātmanaḥ |**

**naivāsurebhyo vidveṣo nodvegaś cāguṇasya hi ||**

**śrīdharaḥ: **kiṁ ca, yasya yaiḥ prayojanaṁ siddhyati sa tat pakṣa-pātī bhavati, yebhyo bibheti tān dveṣeṇa hanti na tu tad atrāstīty āha—na hīti | **niḥśreyasaṁ** paramānanda eva ātmā svarūpaṁ yasya | asurebhyaś codvego bhayaṁ nāsti | ato vidveṣo’pi nāsty eva | tatra hetuḥ—aguṇasyeti | guṇādhīnau prīti-dveṣāv ity arthaḥ ||2||

**krama-sandarbhaḥ :_na vyākhyātam._**

**paramātma-sandarbhaḥ 94: **kiṁ ca, yasya yaiḥ prayojanaṁ siddhyati, sa tat-pakṣapātī bhavati | yebhyo bibheti, tān dveṣeṇa hanti, na tu tad atrāstīty āha—neti | **niḥśreyasaṁ** paramānandaḥ ||2||

**viśvanāthaḥ: **na cendrādibhis tasya sukhaṁ siddhyatīty atas tat-pakṣapāta iti vācyam ity āha—neti | **niḥśreyasaṁ** paramānanda eva **ātmā** svarūpaṁ yasya, na hi sukha-svarūpasya tasya kaścid anyaḥ sukhaṁ sādhayed iti bhāvaḥ | na cāsurādibhir udvejakais tasya duḥkhaṁ bhaved yatas teṣu vidveṣaḥ ity āha—naiveti | **asurebhya udvego** nāsty ato **na vidveṣaḥ** | tatra hetuḥ—**aguṇasya **iti ||2||

—o)0(o—

**|| 7.1.3 ||**

**iti naḥ sumahā-bhāga nārāyaṇa-guṇān prati |**

**saṁśayaḥ sumahān jātas tad bhavāṁś chettum arhati ||**

**śrīdharaḥ: **śrī-nārāyaṇasya **guṇān** anugraha-nigrahādīn **prati,** tat taṁ saṁṣayam ||3||

**krama-sandarbhaḥ :_na vyākhyātam._**

**paramātma-sandarbhaḥ 95: **ataḥ—iti na iti | **guṇān** anugraha-nigrahādīn **prati** tat-tat-**saṁśayam** ||3||

**viśvanāthaḥ: guṇān** anugraha-nigrahādīn **prati** ||3||

—o)0(o—

**|| 7.1.4-5 ||**

**śrī-ṛṣir uvāca—**

**sādhu pṛṣṭaṁ mahārāja hareś caritam adbhutam |**

**yad bhāgavata-māhātmyaṁ bhagavad-bhakti-vardhanam ||**

**gīyate paramaṁ puṇyam ṛṣibhir nāradādibhiḥ |**

**natvā kṛṣṇāya munaye kathayiṣye hareḥ kathām ||**[^2]

**śrīdharaḥ : **bhāgavatasya prahrādasya māhātmyaṁ gīyata iti saṁbandhaḥ | kṛṣṇāya vyāsāya | kṛṣṇaṁ muniṁ natvety arthaḥ ||4-5||

**krama-sandarbhaḥ :**sādhu pṛṣṭam iti sārdham evānvitam | he **mahārāja** ! idaṁ yat **pṛṣṭaṁ** tat **sādhu** suvicāritam eva | kintu **hareś caritam adbhutam** apūrvam, avaiṣamye’pi viṣamatayā pratīyamānatvena vicārātītatvāt | **yad** yatra hareś caritre **bhagavad-bhakti-vardhanaṁbhāgavata-māhātmyaṁ** bhāgavatānāṁ prahlādopalakṣita-bhakta-vṛndānāṁ māhātmyaṁ vartate | anena bhāgavatārtham eva sarvaṁ karoti bhagavān, na tv anyārtham ity asyaivārthasya paryavasānaṁ bhaviṣyatīti vyañjitam | ṭīkā ca—


    sva-bhakta-pakṣa-pātena tad-vipakṣa-vidāraṇam | 


    nṛsiṁham adbhutaṁ vande paramānanda-vigraham || ity eṣā |

ato gīyata iti | **paramaṁ puṇyaṁ** yathā syāt tathā yā **gīyate** tāṁ **kathām** iti yat-tador adhyāhāreṇānvayaḥ | atra ca tair gīyamānatvena bhaktaika-sukha-prayojanatvam eva vyañjitam || natvety ardhakam ||4-5|| [paramātma-sandarbhaḥ 96-97]

**viśvanāthaḥ: **yat yataḥ praśnāt hareś caritaṁ tad-uttaratvenāvaśya-vācyaṁ gīyate | kṛṣṇāya vyāsāya ||4-5||

—o)0(o—

**|| 7.1.6 ||**

**nirguṇo’pi hy ajo’vyakto bhagavān prakṛteḥ paraḥ |**

**sva-māyā-guṇam āviśya bādhya-bādhakatāṁ gataḥ ||**

**madhvaḥ :** śrī-gurubhyo namaḥ |


    bādhyādi-stho harir nityaṁ bādhyatādi-gatety api |


    gīyate na tu bādhyatvād yad adoṣa-yutatvataḥ || iti bhaviṣyat-parvaṇi ||6||

**śrīdharaḥ :** yasmāt prakṛteḥ paraḥ | ato nirguṇaḥ | ata evājaḥ | ata evāvyakto rāga-dveṣādi-nimitta-bhūta-dehendriyādi-rahitaḥ | so’pi sva-māyā-guṇaṁ sattvādikam āviśyādhiṣṭhāya bādhyān prati | yad vā, devāsurāṇāṁ parasparaṁ yā bādhya-bādhakatā tāṁ gataḥ prāptaḥ | tatra hetur jāta ity arthaḥ ||6||

**krama-sandarbhaḥ : **tatra tāvad vyañjitārthānurūpam eva praśnottaram āha—nirguṇo’pīti | kadācid asurair bādhyatāṁ parājayaṁ, kadācit tu teṣāṁ bādhakatāṁ jayaṁ prāpta ity arthaḥ | 

yasmāt prakṛteḥ paraḥ, tasmān **nirguṇaḥ** prākṛta-guṇa-rahitaḥ | tata eva **ajo** nitya-siddhaḥ | tata eva ca **avyaktaḥ,** prākṛta-dehendriyādi-rahitatvān nānyena vyajyate iti svayaṁ-prakāśa-dehādir ity arthaḥ | tataś ca prakṛti-guṇottha-rāga-dveṣādi-rahitaś ceti bhāvaḥ | evam evam-bhūto’pi **sveṣu** bhakteṣu yā **māyā** kṛpā, tatrocito yo **guṇo** līlā-kautuka-maya-viśuddhorjita-sattvākhyaḥ, tam **āviśya** ālambya **bhagavān** nityam eva prakāśita-ṣaḍ-guṇaiśvaryaḥ san, etad apy upalakṣaṇaṁ kadācid ity ādau jātaḥ san, lokendriyeṣu vyakto’pi san, **bādhya-bādhakatāṁ gataḥ,**[^3] kadācit tu tasmān nūnaṁ sañcārya bādhakatāṁ jayaṁ prāpta ity arthaḥ |[^4]

atra saty apy arthāntare bhāgavatānugraha-prayojanatvenaivopakrāntatvād upasaṁhariṣyamāṇatvād gati-sāmānyāc chala-maya-māyayā tat-kartṛtve’py adhika-doṣāpātāc ca, tan nāpekṣyate, tasmād bhakta-vinodaika-prayojanaka-svaira-līlā-kaivalyenānyatra rāga-dveṣābhāvān nātra vaiṣamyam iti bhāvaḥ | ata eva bādhyatām api yātīti bādhakatayā sahaivoktam, tathā nija-svarūpa-śakti-vilāsa-lakṣaṇa-līlāviṣkāreṇa sarveṣām eva hitaṁ paryavasyatīti suhṛttvādikaṁ ca nāpayātīti dhvanitam ||6|| [paramātma-sandarbhaḥ 98]

**viśvanāthaḥ: **sva-māyā-guṇaṁ sattvādikaṁ praviśya adhiṣṭhāya bādhyatvaṁ bādhakatvaṁ ca gataḥ prāptaḥ guṇānāṁ paraspara-bādhyatva-bādhakatva-lakṣaṇaṁ vaiṣamya-guṇādhiṣṭhātari bhagavaty-āropitam ity arthaḥ ||6||

—o)0(o—

**|| 7.1.7 ||**

**sattvaṁ rajas tama iti prakṛter nātmano guṇāḥ |**

**na teṣāṁ yugapad rājan hrāsa ullāsa eva vā ||**

**śrīdharaḥ : **tatra guṇānāṁ svīyatve sati prākṛta-puruṣa-vad-viṣamaḥ syāt tat tu nāstīty āha—sattvam iti | nanu svecchayā guṇāchiṣṭhānenāpi pakṣa-pāta-vaiṣamyaṁ syād eva, na | tasya kāla-kṛtatvād ity āha—na teṣām iti sārdhena | ullāso vṛddheḥ ||7||

**krama-sandarbhaḥ : **atha kathaṁ so’pi viśuddha-sattvākhyo guṇaḥ prākṛto na bhavati ? kadā vā kutra taṁ vīryātiśayaṁ sañcārayati ? kathaṁ vā kṛta-hānya-kṛtābhyāgama-prasaṅgo na bhavati ? ity-ādikam āśaṅkya tasya bādhya-bādhakatāṁ vyavasthāpayati dvābhyām | 

ye tu tat trayaḥ sattvādayo guṇās teṣu na tadīyatvaṁ, na tad-āveśaḥ, na ca sadaikāvasthātvaṁ, yataḥ pūrvatra padye tasya guṇasyānyatamatva-darśanāya sveti āviśyeti ca viśiṣya sva-māyā-guṇam āviśyety uktam, na tu māyā-gunam upādhāyety āha—sattvam ity ardhakena | 

**sattvādayo guṇāḥ prakṛter** eva **nātmanaḥ** | ātmanaḥ parameśvarasya tasya tu ye sarve’pi nityam evollāsino guṇāḥ, te tu te na bhavantīty arthaḥ | tad uktam—


    sattvādayo na santīśe yatra ca prākṛtā guṇāḥ | 


    sa śuddhaḥ sarva-śuddhebhyaḥ pumān ādyaḥ prasīdatu || [vi.pu. 1.9.44] iti | 


    hlādinī sandhinī samvit tvayy ekā sarva-saṁsthitau | 


    hlāda-tāpa-karī miśrā tvayi no guṇa-varjite ||[vi.pu. 1.12.69] iti ca[^5] |

ity-ādi-vacanāni bhagavat-sandarbhe darśitāni | 

**na teṣām** iti sārdhakam | yasmān nātmanas te, tasmād eva **yugapat hrāsaeva vā ullāsa** eva vā **nāsti**, kintu vikāritvena parasparam upamardy-upamardyatvāt[^6] kasyacit kadācit hrāsaḥ, kasyacit kadācid ullāso bhavatīty arthaḥ ||7||

**viśvanāthaḥ: **svarūpatas tu bhagavān sarvatra sama evety āha—sattvam iti | **prakṛter **eva** guṇā** na tv **ātmano** bhagavataḥ, prakṛteḥ sva-śaktitve’pi svarūpa-bhūtatvābhāvād iti bhāvaḥ | tasmāt sarvatra dṛśyamānaṁ bhagavato vaiṣamyaṁ guṇa-vaiṣamya-mūlakam eva | tac ca guṇānāṁ hrāsādhikya-rūpaṁ, tac ca hrāsādhikyaṁ na yaugapadyena bhavati, kintu krameṇaivety āha—**na teṣām** iti | **hrāso** bādhyatva-hetuḥ, **ullāsa** ādhikyaṁ bādhakatva-hetuḥ | te ca sattvādīnāṁ hrāsādhikye tad-udbhavānāṁ devāsura-rakṣasāṁ hrāsādhikyābhyām anumeye ||7||

—o)0(o—

**|| 7.1.8 ||**

**jaya-kāle tu sattvasya devarṣīn rajaso’surān |**

**tamaso yakṣa-rakṣāṁsi tat-kālānuguṇo’bhajat ||**

**śrīdharaḥ : **sattvasya jaya-kāle devādīn ṛṣīṁś cābhajat | tat-tad-dehaṁ praviśya vardhayatīty arthaḥ | rajaso jaya-kāle’surān | tamaso jaya-kāle yakṣa-rakṣāṁsi | tasya kālasyānuguṇaḥ san ||8||

**krama-sandarbhaḥ :**tataś ca devādīnāṁ tat-sāhāyye asurādīnāṁ tad-yuddhe yogyatāṁ darśayati, tathā sattvādy-ullāsa-kāle tal-līlāyās tad-adhīnatvam eva yat pratīyate, na tad anuvadan pariharati—jaya-kāle tu sattvasyeti |

**sattvasya jaya-kāle devādīn ṛṣīṁś** ca **abhajat** bhajati bhagavān, tat-tad-deheṣu sattvopādhikaṁ nija-tejaḥ sañcārayati, yena ca tān sahāyamānān karotīty arthaḥ | evaṁ **rajaso** jaya-kāle asureṣu raja-upādhikaṁ,**tamaso** jaya-kāle yakṣa-rakṣaḥsu tama-upādhikam iti yojanīyam, tataś ca yena tān yakṣādīnpratiyoddhṝn kurvandevādīn parājitān karoti, svam api tathā darśayatīty arthaḥ | tad evaṁ bhakta-rasa-poṣa-līlā-vaicitryāya bādhya-bādhakatāṁ yātīti darśitam | yac ca kṣīroda-mathane śrūyate—


    tathāsurān āviśad āsureṇa 


    rūpeṇa teṣāṁ bala-vīryam īrayan | 


    uddīpayan deva-gaṇāṁś ca viṣṇur 


    daivena nāgendram abodha-rūpaḥ || [bhā.pu. 8.7.12]iti | 

atrāpi tad-vaicitryārtham eva tathā tat-tad-āveśas tasyeti labhyate | 

nanv āyātā tasya tat-tad-guṇodbodhaka-kāla-pāravaśyena svaira-līlā-hāniḥ | tataś ca guṇa-sambandhātiśaye vaiṣamyādikaṁ ca spaṣṭam evety āśaṅkyāha—**tat-kālānuguṇa** iti | teṣāṁ sattvādīnāṁ kāla evānuguṇo yasya saḥ, bhagavac-charaṇa itivat samāsaḥ | svairam eva krīḍati tasmin nityam eva tad-anugatikayā māyayā yayā tad-anusāreṇaivānādi-siddha-pravāhaṁ taṁ taṁ jagat-karma-samudāyaṁ prerya, sva-vṛtti-viśeṣa-rūpatvena pravartyamānaḥ sattvādi-guṇānāṁ kāla eva tad-adhīno bhavatīty arthaḥ | 

kālasya māyā-vṛttitvam udāhṛtaṁ, kālo daivam [bhā.pu. 10.63.26] ity-ādau tvan-māyaiṣā iti | yad vā, teṣāṁ kālo’pi sadānugato bhaktānugraha-mātrārtha-svaira-ceṣṭātmaka-prabhāva-lakṣaṇo guṇo yasya sa ity arthaḥ | tato’pi tac-ceṣṭānusāreṇaiva māyayā tat-tat-pravartanam iti bhāvaḥ | tad uktam—yo’yaṁ kālas tasya te vyakta-bandhoś ceṣṭām āhuś ceṣṭate yena viśvam [bhā.pu. 10.3.26] iti | tathā cobhayathāpi na pāravaśyam ity āyātam | ittham eva śrī-kapila-devenāpi—yaḥ kālaḥ pañcaviṁśakaḥ [bhā.pu. 3.26.15] iti | prabhāvaṁ pauruṣaṁ prāhuḥ kālam eke yato bhayam [bhā.pu. 3.26.16] iti ca |

tatra māyā-vyaṅgyatva-puruṣa-guṇatva-lakṣaṇa-mata-dvayam upanyastavān | atra cāsya ceṣṭā prabhāvasya bhakta-vinodāyaiva mukhyā vṛttiḥ, guṇodbodhādi-kāryaṁ tu tatra svata eva bhavatīti tatra pravṛtty-ābhāsa eva | tataś ca pūrvāṁśaḥ svayam eveti svarūpa-śakter eva vilāsaḥ | paras tu tad-ābhāsa-rūpa evety ābhāsa-śakter māyāyā evāntar-gataḥ | yo’yaṁ kāla [bhā.pu. 10.3.26] ity-ādau nimeṣādir ity-uktis tu dvayor abheda-vivakṣayaiveti jñeyam | 

ata evaṁ vyākhyeyaṁ yathā bhṛtyasyānugato bhṛtyaḥ anubhṛtyaḥ, tathā tatra tat-prabhāva-lakṣaṇasya guṇasyā’nugata ābhāsa-rūpo guṇaḥ anuguṇaḥ | tathā ca teṣāṁ kālo’pi anuguṇo na tu sākṣād-guṇo’pi yasyeti ||7||

**viśvanāthaḥ: **tatra guṇānāṁ svato jāḍyād eva hrāsādhikyayor apy akiñcitkaratvāt tatra tatrādhiṣṭhāṭrtvena bhagavat-praveśam āha—jayeti | **sattvasya jaya-kāle** ādhikya-samaye **devān ṛṣīṁś cābhajat** | tadā sattvaṁ yathā adhikam abhūt, tathā tatrādhiṣṭhānam api tasyādhikam abhūd iti sa tat-tad-dehaṁ praviśya, tat-tad-balam adhikayan asura-rākṣasādīn bādhata ity arthaḥ | evaṁ **rajaso** jaya-kāle **asurān**, **tamaso** jaya-kāle **yakṣa-rakṣāṁsi** tasya **kālasya anuguṇaḥ** anurūpaḥ sann iti guṇādhikasyāpi kāraṇaṁ kāla eva, na tu sa ity arthaḥ ||8||

—o)0(o—

**|| 7.1.9 ||**

**jyotir-ādir ivābhāti saṅghātān na vivicyate |**

**vidanty ātmānam ātma-sthaṁ mathitvā kavayo’ntataḥ ||**

**madhvaḥ : **dadhi-stha-ghṛtavat koṣṭhe vahnivac ca janārdanaḥ |


    dehendriyāsu jīvebhyo vivicya jñāyate na tu || iti ca ||9||

**śrīdharaḥ : **samasyāpi nimitta-bhedena vaiṣamye dṛṣṭāntaḥ—jyotir-ādir iva | **jyotir** agnir yathā kāṣṭhādiṣu | jalaṁ yathā pātreṣu | ākāśo yathā ghaṭādiṣu | tathā bhagavān nānā-rūpa **ābhāti** | 

nanu tarhi tadvad eva vivekena kiṁ na pratīyate ? tatrāha—**saṅghātāt** surādi-dehān **na vivicyate,** na pṛthak pratīyate | tarhi tān bhajatīti kuto jñāyate ? tatrāha—**vidanti** iti, **ātma-sthaṁ** paramātmānaṁ **kavayo** nipuṇāḥ **mathitvā** kārya-darśana-liṅgena vicārya jānanti | **antataḥ** svabhāva-kāla-karmādi-vāda-niṣedhena | 

vindantīti pāṭhe lābho’pi jñānam eva | atrāpi jyotir-ādir iveti draṣṭavyam | yathā sūrya-kāntādau dāha-darśanāj jyotir jñāyate | yathā ca gandha-darśanād vāyur ity-ādi ||9||

**krama-sandarbhaḥ : **nanu, teṣu teṣu tenāviśyamānaṁ tejaḥ kathaṁ na lakṣyate? tatrāha—jyotir iti | yadyapi teṣu teṣu nija-tejo’ṁśenāviṣṭo’sau **saṅghātāt** sammiśratvāt **na vivicyate** lokair vivektuṁ na śakyate, tathāpi **kavayo** viveka-nipuṇā **antato mathitvā,** tasyāpi sāhāyyaṁ tenāpi yuddham ity-ādikāsambhavārtha-niṣedhena vivicya, tad-aṁśena **ātmasthaṁ**[^7] tat-tad-ātmani praviṣṭam **ātmānam** īśvaraṁ **vidanti** jānanti | tatra hetu-garbho dṛṣṭāntaḥ—yasmāt tat-tejaḥ **jyotir-ādi**-padārtha **ivābhāti** draṣṭṛṣv iti viśeṣaḥ | tatra hetu-garbho dṛṣṭāntaḥ—yasmāt tat-tejaḥ **jyotir-ādi**-padārtha **ivābhāti** draṣṭṛṣv iti śeṣaḥ |

ayam arthaḥ—yathā nedaṁ maṇes tejaḥ, pūrvam adarśanāt, kintu tad-ātapa-saṁyogena sauraṁ [teja] evātra praviṣṭam iti sūryakāntādau tūlādi-dāhena tad-anubhaveṣu tad ābhāti | yathā ca pūrvavad eva vāyāv ayaṁ gandhaḥ pārthiva eva praviṣṭa iti teṣv ābhāti, tathātrāpīti | 

athavā, nanv evaṁ tatra tatrāveśitaiḥ sva-tejobhir eva krīḍatīty āgatam ? kathaṁ tarhi tair api krīḍatīti dṛśyate ? tatrāha—**jyotir** iti | yathā cakṣur-ādi-jyotirbhiḥ svāṁśe rūpa-mātre’pi prakāśyamāne gandhādi-guṇa-pañcakā mṛd evāsau prakāśata iti pratīyate, yathā ca karṇādi-nabhasā svāṁśe śabda-mātre’pi gṛhyamāne dundubhir evāsāv iti pratīyate, tac ca tat-tad-guṇānāṁ saṁmiśratvād eva bhavati, na vastutaḥ | tathā **kavayaḥ ātmānam** īśvaraṁ tat-tat-**saṅghāta**-sthatvenānyaiva viviktam[^8] api **ātma-sthaṁ** svāṁśa-tejobhir[^9] eva krīḍantaṁ jānantīty arthaḥ ||

tathā kavaya ātmānam īśvaraṁ tat-tat-saṅghātasthatvenānyair ajānanti viviktam api ātma-sthaṁ svāṁśa-tejobhir eva krīḍantaṁ jānantīty arthaḥ ||9|| [paramātma-sandarbhaḥ 101]

**viśvanāthaḥ: **sattvādīnām ādhikya-nyūnatābhyām eva tad-adhiṣṭhānasyāpy ādhikya-nyūnate ity atra dṛṣṭāntam āha—**jyotir** yathā kāṣṭheṣu, jalaṁ yathā pātreṣu, ākāśaṁ yathā ghaṭeṣu adhikeṣv adhika-rūpaṁ nyūneṣu nyūna-rūpaṁ tiṣṭhad api na viṣamam ucyate | tathaiva deva-niṣṭha-sattve’dhike sati so’pi deveṣv adhika-rūpaḥ, tadaivāsura-niṣṭhe rajasi nyūne tatra nyūna-rūpa ity asurāṇāṁ deva-bādhyatve devānām asura-bādhakatve sati, so’pi deva-pakṣapātī asura-bādhaka ity ucyate | evam asura-niṣṭha-rajasy adhike, so’py asura-pakṣapātī deva-bādhaka iti loka-pratītyā viṣamo’py aviṣama evety arthaḥ | jaya-kāle tu sattvasya devarṣīn abhajad [bhā.pu. 7.1.8] ity adhika-bhajanam eva tatra vivakṣitam | tad eva deva-pakṣapātitva-vyañjakaṁ, na tv ajaya-kāle kevalam abhajanam eveti jñeyam | 

nanu kāṣṭhādiṣu jyotir-ādir yathāsmin kāṣṭhe’yaṁ vahnir ity evaṁ vivekena pratīyate ? tatrāha—**saṁghātāt** devādi-dehāt **na vivicyate**, sa tv anya iva na pṛthak pratīyate bhavatīty arthaḥ | tarhi sa tān bhajatīti kuto jñāyate ? tatrāha—vidantīti | **ātma-sthaṁ **param**ātmānaṁ kavayo** nipuṇā **mathitvā** kārya-darśana-liṅgenānumānāj jānanti, antataḥ svabhāva-karmādi-vāda-niṣedhena | vindantīti pāṭhe’pi labhante jānantīty evārthaḥ | 

nanv indrādi-pakṣapātī bhagavān kadācit sarvaiḥ pratyakṣībhūta evāsurān hanti | tathaiva rajas-tamasor api vṛddhau satyāṁ kadācid asurādīnām api pakṣapātī bhavan devādīn hinastu, tadaivokta-yuktyā tasya sāmyaṁ siddhyed ity ata āha—jyotir-ādir iveti | tam eva ślokaṁ tantreṇārthāntarābhidhāyakaṁ **jyotir-ādir iva** jyotir-ādi-gataṁ rūpa-rasa-gandha-sparśaṁ yathā **saṅghāte** tadvati vastuni **ābhāti** spaṣṭatayā bhāsate, kiñcit tathā kiñcit saṅghātāt tasmān **na vivicyate** na pṛthak spaṣṭam ābhāti ca, kintu tad-antargatatayaiva bhāti | 

evam eva jagaty asmin devāsurādiṣu madhye bhagavān kvacit spaṣṭaṁ bhāsate, kvacit tad-antargataś ca tiṣṭhatīty arthaḥ | tatra jyotiṣaḥ sattva-prādhānyād anāvarakatvāt tad-gataṁ rūpaṁ yathā kiñcid dūre’pi śuklam idaṁ kṣīram iti sudūre lakṣa-yojana-dvaye’pi candro’yaṁ śukla iti, tatra tatra nayanendriyeṇa gṛhītaṁ spaṣṭam ābhāti | tathaiva devādeḥ sattva-prādhānyāt sattvenānāvaraṇāt tad-gato bhagavāṁs tat-pakṣapātī spaṣṭam evopendrādi-rūpa ābhāti | yathā ca jalādes tamo-rajaḥ-prādhānyāt tenāvaraṇāt tad-gataṁ śabda-rasa-gandha-sparśaṁ na spaṣṭam ābhāti, kintu tadvataḥ padārthasya yoga evendriya-golakeṣu tamo-rajasor api kiñcit sattva-sattvāt sarvathā āvaraṇābhāvād eva | tathā hi rasanāyāṁ rasavato yoga eva rasaḥ | śrotre śabdavat-ākāśasya yoge saty eva śabdaḥ | tvaci śaityādimad-vastu-yoga eva sparśaḥ | nāsāyāṁ gandhavato vāyor yoga eva gandha iti | tathaivāsura-rākṣasāde rajas-tamaḥ-prādhānyāt tenāvaraṇāt tadṛg ato bhagavāṁs tat-pakṣapātī na spaṣṭam ābhāti | atra meghātapābhyām āvaraṇānāvaraṇe sūryasya yathā tathaiva tamaḥ-sattvābhyām bhagavato jñeye | 

nanu tarhi spaṣṭa-bhānābhāve asurādi-pakṣapātitvaṁ tasya kathaṁ pratīmaḥ ? tatrāha—**vidanti** iti deva-parābhavādi-kāryādarśana-liṅgena jānantīty arthaḥ ||9||

—o)0(o—

**|| 7.1.10 ||**

**yadā sisṛkṣuḥ pura ātmanaḥ paro**

**rajaḥ sṛjaty eṣa pṛthak sva-māyayā |**

**sattvaṁ vicitrāsu riraṁsur īśvaraḥ**

**śayiṣyamāṇas tama īrayaty asau ||**

**śrīdharaḥ : **tad evaṁ māyā-guṇa-vaśenaitad vaiṣamyaṁ na svābhāvikam ity uktam, tarhi guṇa-pāratantryād anīśvaratvam āśaṅkyāha—**yadātmano** jīvasya bhogāya **puraḥ** śarīrāṇi **paraḥ** parameśvaraḥ **sisṛkṣur** bhavati, tadā sāmyena sthitaḥ **rajaḥ pṛthak sṛjati** | **vicitrāsu** tāsu pūrṣu **riraṁsuḥ** krīḍitum icchur yadā **sattvaṁ,** tadā pṛthak sṛjati | **śayiṣyamāṇaḥ** saṁhariṣyan yadā, tadā **tamaḥ** pṛthag **īrayati** prerayati, ādhikyaṁ nayatīty arthaḥ ||10||

**krama-sandarbhaḥ : **tad evaṁ yuddhādi-nija-līlābhir bhakta-vinodanam eva prayojanaṁ, viśva-pālanaṁ tu tataḥ svata eva siddhyatīty uktvā, sṛṣṭi-pralayayoḥ prakṛtīkṣaṇādāv api sarvāśaṅka-nirāsārtham atidiśan triṣv apy aviśeṣam āha—yadeti |

**yadā** yatra sva-ceṣṭā-lakṣaṇe kāle **eṣaparaḥ** parameśvaraḥ **sva-māyayā** bhakta-kṛpayā **ātmanaḥ puraḥ** prācīna-sṛṣṭi-gata-sādhaka-bhakta-rūpāṇi svasyādhiṣṭhānāni **sisṛkṣur** bhavati, prakṛtyā saha teṣu līneṣu āvirbhāvanārthām īkṣāṁ karoti, tadā **pṛthak** svarūpa-śakter itarāsau jīva-māyākhyā śaktiḥ pūrvavat tac-ceṣṭātmaka-prabhāvābhāsoddīptā **rajaḥ sṛjati,** svāṁśa-bhūtād guṇa-traya-sāmyād avyaktāt tad vikṣipati, udbodhayatīti vā | yathā vā, pṛthaṅ-māyānugata eṣa kāla eva sṛjati tathā **asau**-padena ca kāla evocyate |

atha **vicitrāsu** nānā-guṇa-vaicitryavatīṣu tal-lakṣaṇāsu pūrṣu yadā [**riraṁsuḥ**] rantum icchur bhavati, tadā **sattvaṁ sṛjati** | yadā punas tābhir eva militvā **śayiṣyamāṇaḥ,** śayitum icchur bhavatīty arthaḥ, tadāsau **tamaḥ** sṛjatīti | tato bhakta-nimittam eva sarvā eva sṛṣṭy-ādi-kriyāḥ pravartante iti bhāvaḥ | yathāṅgīkṛtam ekādaśasya tṛtīye, sasarjoccāvacāny ādyaḥ sva-mātrātma-prasiddhaye [bhā.pu. 11.3.3] ity atra ṭīkā-kṛdbhir api—


    kim-arthaṁ sasarja ? sva-mātrātma-prasiddhaye | svaṁ mimīte pramimīte ya upāste sa sva-mātā | tasyātmano jīvasya prakṛṣṭāyai siddhaye || ity eṣā | 

śayanam atra puruṣāvatārasya kadācit pralayodadhau yoga-nidrā, kadācid bhagavat-praveśo vā | yadyapi sarveṣv api jīveṣu antaryāmitayā parameśvaras tiṣṭhati, tathāpi tatrāsaṁsaktatvād asthita eva bhavati, sva-bhakteṣu tu samāsaktatvān na tatheti | na ca tat-saṅgādau tasyeccheti yathokta-vyākhyānam eva balavat | tathā ca śrī-gītāsu—


    mat-sthāni sarva-bhūtāni na cāhaṁ teṣv avasthitaḥ |


    na ca mat-sthāni bhūtāni paśya me yogam aiśvaram || [gītā 9.4-5] iti


    ye bhajanti tu māṁ bhaktyā mayi te teṣu cāpy aham || [gītā 9.29] iti ca |

uktaṁ ca hari-bhakti-sudhodaye—


    bhaktānāṁ hṛdayaṁ śāntaṁ sa-śriyo me priyaṁ gṛham |


    vasāmi tatra śobhaiva vaikuṇṭhākhyādi-varṇanā ||[^10] [ha.bha.su. 14.57] iti ||10|| 

**viśvanāthaḥ: **na caivaṁ guṇa-tāratamyena tasyādhiṣṭhātṛtva-tāratamya-lakṣaṇa-yantreṇa guṇādhīnatvam āśaṅkyaṁ, kintu guṇānām api sraṣṭus tasya tat tat sarvaṁ svaira-līlā-mayam evety āha—**yadāāt   mano** jīvasya bhogāya **puraḥ** śarīrāṇi **paraḥ** parameśvaraḥ **sisṛkṣur** bhavati, tadā sāmyena sthitaṁ **rajaḥ pṛthak sṛjati** | **vicitrāsu** tāsu pūrṣu **riraṁsuḥ** śiṣṭa-pālana-lakṣaṇaṁ ramaṇaṁ cikīrṣuḥ **sattvaṁ** pṛthak sṛjati, **śayiṣyamāṇaḥ** saṁhariṣyan **tamaḥ** pṛthag **īrayati** prerayati ||10||

—o)0(o—

**|| 7.1.11 ||**

**kālaṁ carantaṁ sṛjatīśa āśrayaṁ**

**pradhāna-pumbhyāṁ nara-deva satya-kṛt ||**[^11]

**ya eṣa rājann api kāla īśitā**

**sattvaṁ surānīkam ivaidhayaty ataḥ |**

**tat-pratyanīkān asurān sura-priyo**

**rajas-tamaskān pramiṇoty uruśravāḥ ||**

**madhvaḥ :** pradhāna-puṁbhyāṁ saha ||11|| kāle kāla-viṣaye’pīśityā | dehādi-kāraṇatvāt surānīkam iva sthitaṁ sattvam |


    svabhāvataḥ priyatvāt tu sadā deva-priyo hariḥ |


    apriyaś cāsurāṇaṁ sa-svabhāvāt tūbhayaṁ nṛṇām ||


    deśa-kālo guṇāṁś caiva bhaktyādīn akṣaye’pyatu |


    yogyatāṁ ca tathā karma sama ity abhidhīyate ||


    svataḥ priyo’pi devānām utpādyaiva guṇān imān |


    itareṣāṁ tathā doṣāṇ sukha-duḥkhe dadāty ajaḥ ||


    ubhayaṁ tu manuṣāṇām ataḥ sama itīritaḥ |


    anādi-niyatāś caiva guṇa-doṣāḥ surādiṣu ||


    yathā-kramaṁ punaś caiva niyamād vardhitās tathā |


    viṣṇunaiva tato nityaṁ viṣamaś ca janārdanaḥ || iti brahma-tarke |


    na viṣṇor viṣamatvaṁ tu yogyatāpekṣayā kvacit |


    yogyatāyās tan niyatyā viṣamatvaṁ bhavet tava || iti skānde |


    viṣamatvaṁ tu doṣāya śubhāśubha-viparyaye |


    atas tādṛśa-vaiṣamyaṁ brahma-sūtre nirākṛtam ||


    śubhāśubha-niyantṛtvaṁ na doṣo guṇa eva saḥ |


    atas tad iṣṭaṁ kṛṣṇasya brahma-sūtra-kṛto vibhoḥ || iti tantra-nirṇaye ||12||

**śrīdharaḥ : **yadā sisṛkṣur ity-ādi-nirdeśāt pratītaṁ kāla-pāratantryaṁ vārayan pradhāna-puruṣa-pāratantryam api vārayati—kālam iti | he **nara-deva**, **pradhāna-puṁbhyāṁ** nimitta-bhūtābhyāṁ **satya-kṛd** amogha-kartā īśas tayoḥ saha-kāritvenāśraya-bhūtaṁ carantaṁ vartamānaṁ kālaṁ svayam eva sṛjati | sva-ceṣṭārūpatvāt kālasya na tat pāratantryam ity arthaḥ ||

tathāpi prastute kim āyātam ? tatrāha—ya eṣa kālaḥ sattvam edhayati vardhayaty ato hetor īśitā’pīśvaro’pi sattva-pradhānaṁ surānīkaṁ deva-samūham edhayatīva | tat-pratyanīkān asurān sura-prati-pakṣān pramiṇoti hinasti cety anvayaḥ | uru prabhūtaṁ śravaḥ kīrtir yasya saḥ | kāla-śakti-kṣubhita-guṇa-gata-vaiṣamyam iha sannidhi-mātreṇa tad adhiṣṭhātari sphuratīti prakaraṇārthaḥ ||11||

**krama-sandarbhaḥ : **evaṁ prasaṅgena sṛṣṭi-pralayāv api vyākhyāya punaḥ pālanam eva vyācakṣāṇaḥ prakaraṇam upasaṁharati sārdhena—kālam iti | 

**satya-kṛt** svarūpa-śakti-vilāsenaiva svayaṁ paramārtha-satya-kriyāvirbhāvaka eva san, sva-ceṣṭā-rūpaṁ **kālaṁ sṛjati** vyañjayati | kiṁ kurvantaṁ ? **pradhāna-puṁbhyāṁ** tat-tat-sambandhānāṁ sādhaka-bhaktānāṁ devādi-praviṣṭaṁ nija-tejo’ṁśānāṁ ca sāhāyya-hetor eva sṛjyamānatayā utpattyaivāvyakta-jīva-saṅghātābhyāṁ **carantam**, ata eva sannidhānenaiva tayos tat-tad-avasthānām **āśrayam** udbhava-hetuṁ ca | **nara-deva** iti sambodhanena yathā nijehayā mukhyam eva kāryaṁ kurvatas tava tayaivānyad api kṣudrataraṁ svayam eva siddhyati, tadvad ihāpīti bodhitam | 

tato **ya eṣa** ceṣṭā-rūpaḥ **kālaḥ** sa **sattvaṁ **sattva-pradhānaṁ **surānīkamedhayatīva,** tata eva **tat-pratyanīkān** rajas-tamaḥ-pradhānān **asurānpramiṇoti** iva hinastīva | ye tu deveṣu bhaktā asureṣu bhakta-dveṣiṇas tān svayaṁ pālayati hinasti caiveti pūrvam evoktam | yasmāt tac-ceṣṭā-lakṣaṇasya kālasyaivaṁ vārtā, tasmād **īśitāpi** edhayatīva pramiṇotīva ceti | he **rājann** iti pūrvābhiprāyam eva |

nanu yadi ceśituḥ prayojanaṁ na bhavati, tarhi kathaṁ kadāpy asurān api sva-pakṣān vidhāya devair na yudhyeta ? iti tatrāha—**sura-priyaḥ,**sureṣu vartamānāḥ priyā bhaktā yasya saḥ | sattva-pradhāneṣu sureṣu prāyaśas teṣāṁ sarveṣām anugamanenaiva tasyānugamanam | kadācid bṛhaspaty-ādiṣu mahatsv aparādhe tu yeṣāṁ mālinyena suratvācchādanāt, teṣāṁ tasya caiteṣv ananugamanaṁ syād iti, jaya-kāle tu sattvasya [bhā.pu. 7.1.8] ity-ādy uktam iti bhāvaḥ |

nanu kathaṁ te’pi tān nānugacchanti ? tatrāha—**rajas-tamaskān** iti | atyanta-bhagavad-bahirmukhatā-karayos tayor guṇayor arocakatvād eveti bhāvaḥ | tarhy asau sadaivāsurāṇāṁ nigraham eva karotīty athāpy asāmañjasyam evety āśaṅkyāha—**uruśravāḥ,**vaireṇa yaṁ nṛpatayaḥ[^12] [bhā.pu. 11.5.48] iti, aho bakī yaṁ stana-kāla-kūṭaṁ[^13] [bhā.pu. 3.2.23] ity-ādibhir  uru sarvato vistṛtaṁ mahattamaṁ vā śravaḥ kīrtir yasya, sa teṣām apy anugrahaṁ karotīti bhāvaḥ ||11-12|| [paramātma-sandarbha 103]

**viśvanāthaḥ: **yadā sisṛkṣur ity-ādi-nirdeśāt pratītaṁ kāla-pāratantryam api vārayati—kālam iti | he **nara-deva**, sahakāritvenāśraya-bhūtaṁ **carantaṁ** vartamānaṁ svayam eva **sṛjati** kālasya tac-ceṣṭā-rūpatvāt | 

ayam arthaḥ—jagat-sṛṣṭy-ādikaṁ hi tasya līlayaiva, sā ca svecchādhīnaiva | tatra yadā sisṛkṣā bhavati, tadā rajo-vṛddhi-sṛṣṭi-kālo jāyate, yadā pipālayiṣā, tadā sattva-vṛddhi-pālana-kālaḥ | yadā saṁjihīrṣā, tadā tamo-vṛddhi-nāśa-kāla iti kāla-viśeṣas tenaiva sṛjyate | tatra yadā sṛṣṭy-ādi-kālas tadaiva sisṛkṣādikaṁ syād iti | yadā-śabda-vācyaḥ kāla-viśeṣa eva, sa tu sṛjya eva iti | jaya-kāle tu sattvasyety-ādināpi pratītaṁ kāla-pāratantryaṁ vāritam iti pradhānena māyā-śaktyā puruṣeṇa svāṁśena ca saha vartamānaḥ | evaṁ sa sarva-kāraṇatvāt tasyaiva svātantryaṁ tat-kāryatvāj jagatas tad-adhīnatvam | 

nanu tat-kāryaṁ jagad avastv eva | avastunaḥ kim adhīnatvānadhīnatva-vicāreṇeti kecid āhuḥ, tatrāha—satya-kṛt bhagavac-chakti-kāryasya viśvasya mithyātvānarhatvāt | kārya-mātrasyaiva mithyātve tad-anumeye bhagavaty api prāmāṇyābhāvaḥ prasajjed iti bhāvaḥ | satyaṁ hy evedaṁ viśvam asṛjata iti mādhva-bhāṣya-pramāṇitā śrutiś ca ||

ataḥ kālasya tat-kāryatvāt kārya-dharmaḥ kāraṇe’py apacarita ity āha—ya eṣa iti | ata eva īśaḥ parameśvaro’pi sattvaṁ sattva-pradhānaṁ surānīkam edhayatīvety arthaḥ | tat-pratyanīkān sura-pratipakṣān pramiṇoti hinastīvety arthaḥ | tad evaṁ vaiṣamyaṁ guṇasyaiva nānyasya, tatra kāla eva nimittaṁ yathā puruṣa-sṛjyatvādhīnatvādhiṣṭheyatve’pi gṛhāṇām uñcatva-śaityādikaṁ gṛhāṇām eva, na puruṣasya tathā | 

kiṁ ca, sura-priya iti, athavā surāṇāṁ bhaktatvād vaiṣamyam api bhūṣaṇam eva, na tu dūṣaṇam eveti pṛthag eva siddhāntaḥ | yad uktaṁ—samo’haṁ sarva-bhūteṣu [gītā9.29]iti | kadācit surāṇām asura-parābhūtatvaṁ tu hitaiṣiṇā bhagavataiva tan-mattatā-nivāraṇārthaṁ kriyate iti jñeyam | 

nanu tasya sarva-priyatvaṁ sarva-suhṛttvaṁ ca katham ? ity ata āha—uru-śravāḥ | aho bakīyaṁ yaṁ stana-kāla-kūṭaṁ [bhā.pu. 3.2.23] ity-ādi-vākya-prakāśitāni mahā-duśceṣṭita-pūtanādi-gati-pradatva-lakṣaṇa-yaśāṁsy eva sarva-priyatvaṁ sarva-suhṛttvaṁ ca vikhyāpayantīti bhāvaḥ ||11||

—o)0(o—

**|| 7.1.12 ||**

**atraivodāhṛtaḥ pūrvam itihāsaḥ surarṣiṇā |**

**prītyā mahā-kratau rājan pṛcchate'jāta-śatrave ||**

**śrīdharaḥ : **tadānīṁ tayor na sura-pakṣa-pātena vadhaḥ, kintu brahma-śāpenāṣurīṁ yoniṁ prāptayor anugrahārtha eveti vaktum itihāsam upakṣipati—atraiveti | **atra** dveṣādi-rahitasyāpi daitya-vadhe nāradena **itihāsaḥ** prastāvitaḥ ||12||

**krama-sandarbhaḥ : **tad evaṁ siddhāntaṁ pradarśya, tatra sva-bhaktānugraha-mātra-prayojanas tat tat karoti pareśa iti pratijñātārthodāharaṇāya prahlāda-jaya-vijayādi-kṛpāyāḥ sūcakam itihāsa-viśeṣam āha—atraiveti | atra vidveṣādi-rāhityena bhaktānandanārthaṁ svaira-līlā-mātratve asurāṇām api parama-hita-paryavasāyaka-svabhāvatve ca | eva-kāreṇa siddhāntāntaraṁ vyāvartyate ||12||

**viśvanāthaḥ: **uktam evārthaṁ spaṣṭam eva bodhayitum itihāsam upakṣipati | atraiva sāmya-sauhārda-priyatveṣv artheṣu ||12||

—o)0(o—

**|| 7.1.13-14 ||**

**dṛṣṭvā mahādbhutaṁ rājā rājasūye mahā-kratau |**

**vāsudeve bhagavati sāyujyaṁ cedi-bhūbhujaḥ ||**

**tatrāsīnaṁ sura-ṛṣiṁ rājā pāṇḍu-sutaḥ kratau |**

**papraccha vismita-manā munīnāṁ śṛṇvatām idam ||**

**śrīdharaḥ : **cedi-bhūbhujaḥ śiśupālasya ||14-15||

**krama-sandarbhaḥ :** dṛṣṭveti yugmakam ||13||

**caitanya-mata-mañjuṣā, viśvanāthaḥ: _na vyākhyātam._**

—o)0(o—

**|| 7.1.15 ||**

**śrī-yudhiṣṭhira uvāca**—

**aho atyadbhutaṁ hy etad durlabhaikāntinām api |**

**vāsudeve pare tattve prāptiś caidyasya vidviṣaḥ ||**

**śrīdharaḥ :** ekānta-bhaktānām api durlabhā prāptir vidviṣo jātety etad atyadbhutaṁ hi ||15||

**caitanya-mata-mañjuṣā : **vāsudeve pare tattve ity-ādi, vadanti tat tattva-vidas tattvaṁ yaj jñānam [bhā.pu. 1.2.11] ity-ādi yad uktaṁ paraṁ tattvaṁ tat tu vāsudevaḥ śrī-vasudeva-putra eva | etena vāsudeva-śabdasya vyutpatty-antaram asamyag asaṅgataṁ ca ||15||

**krama-sandarbhaḥ :** atha bhagavad-bhaktir dvidhā—vaidhī rāgānugā ceti | tatra rāgānugā samīcīnā, vaidhīto’py atiśayavatī ca | tatra rāga āveśa eva | sa punar āveśo yathā ruci-viśeṣa-lakṣaṇa-mānasa-bhāvena syāt, na tathā vidhi-preraṇayā, svārasika-mano-dharmatvāt tasya | tatra cāstāṁ tāvad-anukūla-bhāvaḥ | yadi tu parama-niṣiddhena pratikūla-bhāvenāpy āveśaḥ syāt, tad-āveśa-sāmarthyena jhaṭiti prātikūlya-doṣa-hāniḥ sarvānartha-nivṛttiś ca syād iti bhāva-mārgasya balavattve dṛṣṭānto’pi dṛśyate | tatra yady anukūla-bhāvaḥ syāt, tadā tu paramaikāntika-sādhya evāsau | 

atha bhāva-mārga-sāmānyasya balavattvaṁ prakaraṇam utthāpyate—aho iti | ekāntinām—ekānta-matir unnidre gūḍho mūḍha iveyate [bhā.pu. 1.4.4] itivat parama-jñāninām ity arthaḥ | yatas teṣām api sā prāptir na sambhavati ||16|| 

**viśvanāthaḥ: **ekāntināṁ niṣparigrahāṇām api ||16||

—o)0(o—

**|| 7.1.16 ||**

**etad veditum icchāmaḥ sarva eva vayaṁ mune |**

**bhagavan-nindayā veno dvijais tamasi pātitaḥ ||**

**śrīdharaḥ :** tasya tu venavan naraka-pāta evocita ity āha—bhagavan-nindayeti | tasmasi narake ||17||

**krama-sandarbhaḥ, viśvanāthaḥ: _na vyākhyātam._**

**bhakti-sandarbhaḥ 313**:  yatas tasya sā na sambhavati—**tamasi** narake | bahu-narakādi-bhogānantaram eva pṛthu-janma-prabhāvodayena tasya vāmana-purāṇe[^14]sad-gati-śravaṇāt ||

—o)0(o—

**|| 7.1.17 ||**

**damaghoṣa-sutaḥ pāpa ārabhya kala-bhāṣaṇāt |**

**sampraty amarṣī govinde dantavakraś ca durmatiḥ ||**

**śrīdharaḥ :damaghoṣasya sutaḥ** śiśupālaḥ | **kala-bhāṣaṇād** bālya-komala-bhāsaṇam ārabhya | **sampraty** adhunāpy **amarṣī** krodhī matsarī vā ||18||

**krama-sandarbhaḥ :_na vyākhyātam._**

**bhakti-sandarbhaḥ 314**:  eṣa dāmaghoṣa-suta iti | spaṣṭam ||18||

**viśvanāthaḥ: kala-bhāṣaṇāt** bālya-komala-bhāṣaṇam ārabhya ||18||

—o)0(o—

**|| 7.1.19 ||**

**śapator asakṛd viṣṇuṁ yad brahma param avyayam |**

**śvitro na jāto jihvāyāṁ nāndhaṁ viviśatus tamaḥ ||**

**śrīdharaḥ : śvitraḥ** śveta-kuṣṭham ||19||

**caitanya-mata-mañjuṣā : **śapator ity-ādi | viṣṇum iti kiṁ jagat-pālakam ? nety āha—**paraṁ brahma** | yad **yad brahmaṇo’pi param avyayaṁ** nitya-kaiśorād vayaso na vyetīty avyayaṁ śrī-kṛṣṇam **asakṛt śapator** ity anvayaḥ | yad vā, rasaṁ rāsaṁ karotīti rasakṛt, sa cāsau viṣṇuś ceti sa tathā rasakṛttvena viśeṣaḥ, tena viṣṇu-śabdena śrī-kṛṣṇam eveha boddhavyam ||19||

**krama-sandarbhaḥ : _na vyākhyātam._**

**viśvanāthaḥ: yat paraṁ brahma** taṁ **viṣṇuṁ** kṛṣṇam ||19||

—o)0(o—

**|| 7.1.20 ||**

**kathaṁ tasmin bhagavati duravagrāhya-dhāmani |**

**paśyatāṁ sarva-lokānāṁ layam īyatur añjasā ||**

**śrīdharaḥ : duravagrāhaṁ** duṣprāpaṁ **dhāma** svarūpaṁ yasya, tasmin **layaṁ** sāyujyam **īyatur** jagmatuḥ | abhūtasyāpi dantavaktra-layasya taj jātaka-prāmāṇyena siddhavan-nirdeśaḥ ||20||

**krama-sandarbhaḥ : _na vyākhyātam._**

**viśvanāthaḥ: **pratyuta **layaṁ** tātkālika-loka-pratītyā sāyujyaṁ kañcit-kālam eva saha-yogaṁ saha yujyata iti sayuktasya bhāvaḥ sāyujyaṁ, tataḥ paraṁ sārūpyam īyatuḥ | bhāvinam api dantavakra-layaṁ nārada-mukhād eva śrutvā tasya jāta-prāyatva-mananāt bhūta-nirdeśaḥ | **paśyatām** ity asambhave vastuni prāmāṇya-siddhy-artham ity arthaḥ ||20||

**|| 7.1.21 ||**

**etad bhrāmyati me buddhir dīpārcir iva vāyunā |**

**brūhy etad adbhutatamaṁ bhagavān hy atra kāraṇam ||**

**śrīdharaḥ : **etad **adbhutatamam** ata etat prati me **dhīr bhrāmyati** | **bhagavān** sarva-jñas tvaṁ brūhi ||21||

**krama-sandarbhaḥ : _na vyākhyātam._**

**viśvanāthaḥ: **etat phalaṁ prati bhrāmyati | ata etad adbhutatamaṁ brūhi, yato bhagavān sarvajñaḥ | nanv etat-pada-vācyam eva kim ? tatrāha—tatra laye kāraṇam ||21||

—o)0(o—

**|| 7.1.21 ||**

**śrī-bādarāyaṇir uvāca—**

**rājñas tad vaca ākarṇya nārado bhagavān ṛṣiḥ |**

**tuṣṭaḥ prāha tam ābhāṣya śṛṇvatyās tat-sadaḥ kathāḥ ||**

**śrīdharaḥ : ābhāṣya** saṁbodhya | sīdanti niṣīdanty asyām iti sat sabhā, tasyāḥ **sadaḥ** sadasaḥ **śṛṇvatyāḥ** satyāḥ **kathāḥprāha** ity anvayaḥ ||22||

**krama-sandarbhaḥ : _na vyākhyātam._**

**viśvanāthaḥ: **sīdanti viṣīdanty apaviśanty asyām iti **sat** sabhā, tasyāḥ **śṛṇvantyāḥ** tasyāṁ **kathāḥ** śṛṇvantyām ity arthaḥ | **ābhāṣya** he rājann **avadhehi** iti sambodhya ||21||

—o)0(o—

**|| 7.1.22 ||**

**śrī-nārada uvāca**—

**nindana-stava-satkāra-nyakkārārthaṁ kalevaram |**

**pradhāna-parayo rājann avivekena kalpitam ||**

**madhvaḥ:**niyamād bhujyate pumbhir dharmādharma-phalaṁ mṛtau |

	kaiścid atrāpi bhujyeta tasmān nādharmam ācaret || iti bhārate||23||

**śrīdharaḥ : **aho bhagavan-nindakasya naraka-pātena bhāvyam iti vadatas tava ko’bhiprāyaḥ ? bhagavat-pīḍā-karatvena vā tad-abhāve’pi surāpānādi-van niṣiddha-nindyācaraṇād vā tatra tāvad dehābhimāna-kṛta-nindādi-nimittatvāt pīḍādīnāṁ bhagavataś ca tad-abhāvān na pīḍā-śaṅkāstīty āha—nindaneti sārdhais tribhiḥ | **nindanaṁ** doṣa-kīrtanam | **nyak-kāras** tiraskāraḥ | **nindā-stuty**-ādi-jñānārthaṁ **pradhāna-puruṣayor avivekena kalevaraṁ kalpitaṁ** racitam ||23||

**krama-sandarbhaḥ : **tatrottaraṁ śrī-nārada uvāca—nindana iti | tatra vimūḍhair janair nindādikaṁ prākṛtān tama-ādi-guṇān uddiśyaiva pravartyate | tataḥ prakṛti-paryantāśrayasya tat-kṛta-nindādeḥ aprākṛta-guṇa-vigrahādau tasmin pravṛttir nāsty eva na ca jīvavat prakṛti-paryante vastu-jāte bhagavad-abhimāno’sti | tataś ca tena tasya pīḍā nāsty eveti bhagavatas tan-nindādy-asparśatayā siddhāntaś ca pūrvavat ||22||

**bhakti-sandarbhaḥ 315: **tatrottaraṁ śrī-nārada uvāca—aho bhagavan-nindakasya naraka-pātena bhāvyam iti vadatas tava ko’bhiprāyaḥ ? bhagavat-pīḍā-karatvād vā, tad-abhāve’pi surā-pānādivan niṣiddha-nindā-śravaṇād  vā | tatra tāvad vimūḍhair janair nindādikaṁ prākṛtān tama-ādi-guṇān uddiśyaiva pravartyate | tataḥ prakṛti-paryantāśrayasya tat-kṛta-nindāder aprākṛta-guṇa-vigrahādau tasmin pravṛttir nāsty eva | na ca jīvavat prakṛti-paryante vastu-jāte bhagavad-abhimāno’sti | tataś ca tena tasya pīḍāpi nāsty eva | tad etad āha sārdhais tribhiḥ—nindana-stava-satkāra- ity-ādi | **nindanaṁ** doṣa-kīrtanam | **nyak-kāras** tiraskāraḥ | **nindā-stuty**-ādi-jñānārthaṁ **pradhāna-puruṣayor avivekena kalevaraṁ **jīvānāṁ** kalpitaṁ** racitam ||23||

**viśvanāthaḥ: **śiśupāla-kṛta-nindādikaṁ na bhagavat-pīḍā-karam iti vaktuṁ prathamaṁ nindā-stuty-ādikaṁ jñānināṁ na duḥkha-sukhadaṁ, kintu dehābhimāninām evety āha—**nindana-stavau** vācikau doṣa-guṇau **satkāra-nyakkārau** kāyikau mānasau ca saṁmānanāsaṁmānane | **tad-arthaṁ** tat-siddhy-arthaṁ **prakṛti-puruṣayor avivekena** ātmānātma-vivekābhāvena **kalpitaṁ** viracitam ||22||

—o)0(o—

**|| 7.1.23-24 ||**

**hiṁsā tad-abhimānena daṇḍa-pāruṣyayor yathā |**

**vaiṣamyam iha bhūtānāṁ mamāham iti pārthiva ||**

**śrīdharaḥ : tad-abhimānena bhūtānāṁyathā mamāham** iti **vaiṣamyaṁ** tat-kṛtaṁ **hiṁsādikaṁ** ca bhavati, tathā na yasyety uttareṇānvayaḥ | **daṇḍas** tāḍanaṁ, **pāruṣyaṁ** nindā, tayor hetu-bhūtayor **hiṁsā** pīḍā ca bhavati ||23||

**krama-sandarbhaḥ : _para-padyasya ṭīkā draṣṭavyā_**.

**viśvanāthaḥ: tad-abhimānena** dehābhimānena "mām ayaṁ nindati stauti" ity-ādibhir yathā duḥkha-sukhe bhavataḥ, tathaiva mām ayaṁ hinastīti hiṁsāpi bhavati | kasmin sati **daṇḍas **tāḍanaṁ **pāruṣyaṁ**"tvām ahaṁ ghātayiṣyāmi" iti tarjanaṁ tayoḥ satoḥ | evaṁ ca **bhūtānāmiha **saṁsāre **vaiṣamyaṁ **siddhaṁ "**mama**ite śatravo mamaite bandhavaś ca | **aham** etān hanmi etān pālayāmi ca" iti prakārakam ||23||

—o)0(o—

**|| 7.1.24 ||**

**yan-nibaddho’bhimāno’yaṁ tad-vadhāt prāṇināṁ vadhaḥ |**

**tathā na yasya kaivalyād abhimāno’khilātmanaḥ |**

**parasya dama-kartur hi hiṁsā kenāsya kalpyate ||**

**madhvaḥ:kaivalyād** dehādy-abhāvād eva | akartus tasyānyaḥ kartā na vidyate | idaṁ hiṁsā-vyatyayo’tiśaya-kutsana-bhedeṣv iti sūtrāt ||24||

**śrīdharaḥ : yasmin nibaddho’yam abhimānaḥ**, **tasya** dehasya **vadhādvadhaś** ca yathā, tathā yasyābhimāno nāsti | ato’**sya** parameśvarasya** hiṁsā kena** hetunā **kalpyate** ? na kenāpīti | abhimānābhāve hetuḥ—**kaivalyād** advitīyatvenābhimantavyābhāvāt | vaiṣamyābhāve hetuḥ—**akhilātmanaḥ** sarvātmana iti | tarhi kim iti hanti daityān ? tatrāha—**parasya dama-kartuḥ **hitārthaṁ daṇḍaṁ karotīty arthaḥ ||24||

**krama-sandarbhaḥ : **tataś ca hiṁseti sārdha-yugmakam | **iha** prākṛte loke **yathā tat-**kalevar**ābhimānena**, na tatheti **kaivalyāt**dehendriyāsu-hīnānāṁ vaikuṇṭha-pura-vāsinām [bhā.pu. 7.1.34] iti kaivalyādi-prāpta-śuddhatvāt tādṛśa-nindādy-agamya-śuddha-saccidānanda-vigrahād ity arthaḥ | tasya tad-agamyatvaṁ ca | nāhaṁ prakāśaḥ sarvasya yoga-māyā-samāvṛtaḥ [gītā 7.25] śrī-bhagavad-gītādibhyaḥ | tādṛśa-vailakṣaṇye hetuḥ—**akhilānām** ātma-bhūtaḥ | tatra hetuḥ—**parasya** prakṛti-vaibhavāsaṅga-rahitasya | hiṁsāyām hetv-antaram | **dama-kartuḥ** paramāścaryānanta-śaktitvāt sarveṣām eva śikṣā-kartur iti ||23-24|| 

**bhakti-sandarbha 316**: **iha** prākṛte loke | **yathā** tat-kalevarābhimānena **bhūtānāṁ mamāham iti vaiṣamyaṁ** bhavati, yathā tat-kṛtābhyāṁ **daṇḍa-pāruṣyābhyāṁ** tāḍana-nindābhyāṁ nimitta-bhūtābhyāṁ **hiṁsā ca** bhavati, yathā yasmin **nibaddho’bhimānas** tasya dehasya **vadhāt prāṇināṁ vadhaś** ca bhavati, **tathā** yasyābhimāno nāstīty arthaḥ | **asya** parameśvarasya **hiṁsā kena** hetunā **kalpyate** ? api tu na kenāpīty arthaḥ | 

tathābhimānābhāve hetuḥ—**kaivalyāt,**dehendriyāsu-hīnānāṁ vaikuṇṭha-pura-vāsinām [bhā.pu. 7.1.35] iti kaimutyādi-prāpta-śuddhatvāt, tādṛśa-nindādy-agamya-śuddha-sac-cid-ānanda-vigrahāditvād ity arthaḥ | tasya tad-agamyatvaṁ ca nāhaṁ prakāśaḥ sarvasya yoga-māyā-samāvṛtaḥ [gītā 7.25] iti śrī-bhagavad-gītātaḥ |

tādṛśa-vailakṣaṇyena hetuḥ—**akhilānām ātma**-bhūtasya | tatra hetuḥ—**parasya** prakṛti-vaibhava-saṅga-rahitasya | hiṁsāyā aviṣayatve hetv-antaraṁ—**dama-kartuḥ** paramāścaryānanta-śaktitvāt sarveṣām eva śikṣā-kartur iti || 

**viśvanāthaḥ:yasmin nibaddho’yam abhimānas** tasya dehasya **vadhād vadhaś** ca yathā ajñāninām, **tathāyasya** kṛṣṇasya **abhimānaḥ** prākṛto nāsti, **asya parameśvarasya hiṁsā kena kalpyate** ? na kenāpīty arthaḥ | abhimānābhāve hetuḥ—**kaivalyāt** kevalaṁ paramātmatvāt | ayaṁ bhāvaḥ—yathā sarva-jīvānām anātmā deha ātmā jīvaś cety ubhayaṁ vartate | tathā yadi kṛṣṇasyāpy asthāsyat, tadā kṛṣṇasyāpi jīvānām iva āvidyako’bhimāno’bhaviṣyad eva | kṛṣṇasya tu dehas tad-abhinnaḥ | paramātmaiva tasmin svarūpa-bhūte kṛṣṇo’ham ity abhimāno’pi tan-maya eva | **akhilātmanaḥ** iti tad-aṁśasyāntaryāmino’py asvarūpa-bhūte jīve jīva-dehe vābhimāno nāstīti bhāvaḥ | ata eva parasya māyā-māyika-vastu-jīvebhyo bhinnasyātas teṣv asvarūpa-bhūteṣv abhimānābhāvāt kas tasya dveṣyaḥ ko vā dveṣṭā ? paramātma-bhūte dehe yas tasyābhimānaḥ paramātmaivāham ity ātmakas tena sa kaṁ vā dveṣṭuḥ paramātmānaṁ jānan taṁ vā ko dveṣṭā ? tarhi kim iti sva-dveṣiṇaḥ śiśupālādīn hinasti ? tatrāha—**damakartus** teṣāṁ hitārtham eva daṇḍaṁ kurvataḥ, tasya sarva-suhṛttvād iti bhāvaḥ ||24||

—o)0(o—

**|| 7.1.25 ||**

**tasmād vairānubandhena nirvaireṇa bhayena vā |**

**snehāt kāmena vā yuñjyāt kathañcin nekṣate pṛthak ||**

**madhvaḥ: **kathañcin nekṣate pṛthak | tathaiva manaso’bhiniveśena tad anyaṁ nekṣate | vairādīnām ekatamenāpi yo yuñjyāt | sa nekṣata iti svabhāva-kathanaṁ na vidhiḥ |


    karmaṇā manasā vācā yo dviṣyād viṣṇum avyayam |


    majjanti pitaras tasya narake śāśvatīḥ samāḥ ||


    tān ahaṁ dviṣataḥ krūrān saṁsāreṣu narādhamān |


    kṣipāmy ajasram aśubhān āsurīṣv eva yoniṣu ||


    āsurīṁ yonim āpannā mūḍhā janmani janmani |


    mām aprāpyaiva kaunteya tato yānty adhamāṁ gatim ||


    avajānanti māṁ mūḍhā mānuṣīṁ tanum āśritam |


    paraṁ bhāvam ajānanto mama bhūta-maheśvaram ||


    moghāśā mogha-karmāṇo mogha-jñānā vicetasaḥ |


    rākṣasīm āsurīṁ caiva prakṛtiṁ mohinīṁ śritāḥ ||


    yad anindat pitā me tvām avidvāṁs teja aiśvaram |


    tasmāt pitā me pūyeta durantād dustarād adhāt ||


    hiraṇyakaśipuś cāpi bhagavan-nindayā tamaḥ |


    vivakṣur atyagāt sūnoḥ prahlādasyānubhāvataḥ ||


    varato’pi na mucyante dveṣiṇaḥ śāpato’pi tu |


    bhaktā naiva nipātyante dharmā dharmais tathottare ||


    anyāveśa-kṛtaṁ yat tu tad-varādyair apohyate |


    tad-viruddha-svabhāvānām anyathā na kathañcana || ity-ādeḥ |

yasmād eva ko’py upadravo nāsti bhagavatas tasmād eva dveṣādināpi mano yoktuṁ śakyate tat-preraṇayā | tādṛśānāṁ tad eva cintayanti ca | anyathā ātmano duḥkha-kāraṇa-dveṣādikaṁ katham ? sarva-niyāmako harir utpādayet ||25||

**śrīdharaḥ :**yasmād bhagavato nindādi-kṛta-vaiṣamyaṁ nāsti, tasmād yena kenāpy upāyena dhyāyatas tenaiva dhyānena nindādi-kṛta-pāpasyāpi nāśāt sāyujyaṁ yuktam ity āśayenāha—tasmād iti saptabhiḥ | **nirvaireṇa** nāsti vairaṁ kenāpi yasmin, tena bhakti-yogenety arthaḥ | **yuñjyān** mana iti śeṣaḥ | yasmād etair upāyaiḥ **pṛthaṅ nekṣate** ||25||

**caitanya-mata-mañjuṣā : **tasmād ity-ādi | nanu yadi vairād ekatareṇāpi bhagavat-prāptis tadā kathaṁ bahu-prayāsena bhakty-ādi-sādhanena ? satyaṁ, **vairānubandhena** bhayaṁ bhavati, bhayena sarvadā sphūrtiḥ, sphūrtau vastu-mahimnā kṛtārthatā, ataḥ sphūrter eva kṛtārthatāyāṁ hetutvam ||26||

**krama-sandarbhaḥ : **tad evaṁ yasmād bhagavato nindādi-kṛta-vaiṣamyaṁ nāsti, tasmāt kenāpy upāyena [bhā.pu. 7.1.32], sakṛd yad-aṅga-pratimāntar-āhitā [bhā.pu. 10.12.39] ity-ādivat tad-ābhāsam api dhyāyatas tad-āveśāt tatra vaireṇāpi dhyāyatas tad-āveśenaiva nindādi-kṛta-pāpasyāpi nāśāt tat-sāyujyādikaṁ yuktam ity āśayenāha—tasmād ity-ādibhiḥ | 

**yuñjyād **iti sneha-kāmādīnāṁ vidhātum aśakyatvāt sambhāvanāyām eva liṅ | vairānubandhādīnām ekatareṇāpi yuñjyād dhyāyec cet, tadā bhagavataḥ **pṛthag nekṣate** tad-āviṣṭo bhavatīty arthaḥ | 

**vairānubandho** vaira-bhāvāvicchedaḥ | **nirvairaṁ** vairābhāva-mātram audāsīnyam ucyate | tena kāmādi-rāhityam apy āyāti | vairādi-bhāva-rāhityam ity arthaḥ | tena vā vairādi-bhāva-rāhityena yuñjyāt | vihitatva-mātra-buddhyā dhyāyet | dhyānopalakṣitaṁ bhakti-yogaṁ kuryāc cety arthaḥ | **snehaḥ** kāmātiriktaḥ parasparam akṛtrimaḥ prema-viśeṣaḥ | sa tu sādhake tad-abhirucir eva ||25|| [bhakti-sandarbha 317]

**viśvanāthaḥ:** nanu nāstu nindāder bhagavat-pīḍā-karatvaṁ nindakasya duradṛṣṭa-janakatvaṁ tu syād eva | yad uktaṁ kaimutyenāpi—


    nindāṁ bhagavataḥ śṛṇvan tat-parasya janasya vā |


    tato nāpaiti yaḥ so’pi yāty adhaḥ sukṛtāc cyutaḥ ||[bhā.10.76.26] iti satyam |

nindā hi dvividhā—ānukūlya-mayī prātikūlya-mayī ca | tatra prathamā prema-vilāsa-rūpaiva | 


    mṛgayur iva kapīndraṁ vivyadhe lubdha-dharmā


    striyam akṛta virūpāṁ strī-jitaḥ kāma-yānām |


    balim api balim attvāveṣṭayad dhvāṅkṣavad yas


    tad alam asita-sakhyair dustyajas tat-kathārthaḥ || [bhā.10.47.17]iti |

yā sā tu puruṣārtha-cūḍāmaṇi-marīci-mañjarīva vraja-devībhir vinā na kair api labhyā | 

dvitīyā dvividhā—bhagavad-abhiniveśotthā ca bhagavad-anabhiniveśotthā ca | tatra prathamayā śiśupālādi-kṛta-nindayā janyamānam eva duradṛṣṭaṁ tat-kāraṇenaiva bhagavaty abhiniveśena sadya eva vinaṣṭīkṛtya bhakti-yogenāpi sama-kakṣatāṁ prāpya vidhi-yogyatvam api prāpyate ity āha—tasmād iti saptabhiḥ | 

yasmān nindāyā bhagavat-pīḍā-karatvaṁ nāsti, nindakasya ca pāpa-kṣayaḥ sambhavet, **tasmād** abhiniveśāt **vairānubandhādināyuñjyāt,**bhagavati mana iti śeṣaḥ | **nirvaireṇa** nāsti vairaṁ kenāpi yasmin, tena bhakti-yogenety arthaḥ | yad vā, vairaḥ pratipakṣatvaṁ, nirvairaṁ tat-pratiyogi svapakṣatvaṁ putrādi-bhāvo yaḥ khalv agrima-śloke sambandha-śabda-vācyatvena spaṣṭībhaviṣyati, tena **snehāt |** yaḥ kāmaḥ, tena prīti-janyena kāmanety eva vyākhyeyam | na tu snehasya pṛthak-sādhanatvaṁ tṛtīyāntatva-prakrama-bhaṅgāpatteḥ | phalam āha—kathañcid api taṁ bhagavantaṁ pṛthak nekṣate, kintu svīya-bhāvānurūpam eva taṁ sākṣāt paśyatīty arthaḥ | bhaya-vaira-bhāvavantāv adhikāriṇau prati tu pṛthak nekṣate, kintu sāyujya-prāptyā taṁ svābhinnam evekṣate ity evārthaḥ | ekasyāpi vākyasya pātra-bhedād artha-bhedaḥ śveto dhāvatītivad iti nyāyāt | atra yuñjyād iti liṅā vairānubandhādinā bhagavati mano’bhiniveśaṁ kuryād iti vidhir avagamyate | sa ca śiśupālādiṣu na sambhavati, teṣāṁ rāga-prāptatvāt | śiśupālādi-dṛṣṭyānyeṣv evaiṣa vidhir ity api na śakyate vyākhyātuṁ bhagavat-prātikūlyasya vidhānānarhatvāt | yad uktaṁ— ānukūlyasya grahaṇaṁ pratikūlya-vivarjanam iti | na ca śiśupālādibhyo’nyeṣu janeṣu vihito’pi vairānubandho bhagavad-abhiniveśaṁ janayati—


    tān ahaṁ dviṣataḥ krūrān saṁsāreṣu narādhamān |


    kṣipāmy ajasram aśubhān āsurīṣv eva yoniṣu ||[gītā 16.20]

ity ādi para-sahasra-vacana-virodhāt | na ca rāga-prāpta eva vairānubandho narakaṁ janayen na tu vihita iti vācyam | śiśupālādiṣu vyabhicārāt | na ca śiśupālādi-bhinneṣv eveyaṁ vyavasthiti vācyam | vidhi-dṛṣṭyā vairānubandhasya śiṣṭānuṣṭhānādarśanāt | tasyaiva vairānubandho bhagavad-abhiniveśaṁ janayati yasya hantṛtvenābhijñātaḥ śruto dṛṣṭo vā bhagavān sambhāvito bhavati, yathā loke sva-hantṛtvena nirdhāriteṣv eva vair-vyāghra-sarpādiṣu bhītasya cittābhiniveśo nānyeṣv iti | 

tasmād etat padyam evaṁ kecid vyācakṣate—yasmāt sa vaira-bhāvavatām api hitaṁ karoti tasmāt tatra vairasyānaucityād vaira-bhāva-vyatiriktenaiva bhāvena mano’bhiniveśayed ity āha—tasmād iti | niḥśabdasya nañ-arthatvān nirvaireṇa vaira-bhāva-bhinnena bandhu-mitra-putrādi-bhāvena mano yuñjyāt | kīdṛśena vairānubandhena ? vaira iva anubandhaś cittābhiniveśo yatra tena, yo yasminn anubaddhaḥ sa tasminn abhiniviṣṭa eveti tāṭasthya-bhāvo vāritaḥ | tathā snehāt kāmena snehaika-hetuko yaḥ kāmaḥ, tena kīdṛśena ? bhayena svajanārya-patha-tyāgottha-bhayavatā vraja-yuvatikānugāminā kāmenety arthaḥ | bhayena veti vā śabdāt nirbhayena kāmena ca rukiṇyādikāmānugāminā kāmenety arthaḥ | aupapatya-dāmpatyor dvayor apy asti pramāṇam | tathā hi—jāra-bhāvena susnehaṁ sudṛḍhaṁ sarvato’dhikam iti bṛhad-vāmanam |


    agni-putrā mahātmānas tapasā strītvam āpire |


    bhartāraṁ ca jagad-yoniṁ vāsudevam ajaṁ vibhum || iti ||25||

**—o)0(o—**

**|| 7.1.26 ||**

**yathā vairānubandhena martyas tan-mayatām iyāt |**

**na tathā bhakti-yogena iti me niścitā matiḥ ||**

**madhvaḥ:** tatraiva hetuḥ—yathā vairānubandheneti | yathā vairābhiniveśinas tathābhaktyābhiniveśino na santi, tat katham anyathā bhaktān eva bahūn hariḥ kuryād iti bhāvaḥ ||26||

**śrīdharaḥ :**teṣv api vairānubandhaḥ śreṣṭha ity āha—yatheti | **na tathā bhakti-yogena** api ||26||

**caitanya-mata-mañjuṣā : **nanu vaireṇa sphūrty-ādhikyaṁ jāyata ity āha—yathā vairānubandhenety-ādi ||26||

**krama-sandarbhaḥ : **tad evaṁ sarveṣāṁ tad-āveśa eva phalam iti sthite jhaṭiti tad-āveśa-siddhaye teṣu bhāva-maya-mārgeṣu ninditenāpi vairānubandhena vidhi-mayyā bhakter na sāmyam ity āha—yatheti | **vairānubandhena** iti bhayasyāpy upalakṣaṇam | **yathā** śaighryeṇa **tan-mayatāṁ** tad-āviṣṭatām, **bhakti-yogena** vihitatva-[vidhi-pravartitatva]-mātra-buddhyā kriyamāṇena tu **na tathā** ||26||

**viśvanāthaḥ:** parama-nindyasyāpi vaira-bhāvasya cittābhiniveśāṁśatvāṁśenaiva mahimā apāra evety āha—yatheti | vaire vaira-bhāve yo’nubandhaḥ sātatyaṁ tena martyaḥ pūrvokta-yukte svasya bhagavad-vadhyatva-jñāna-viśiṣṭa eva nānyaḥ tan-mayatāṁ strī-mayaḥ kāmuka itivat tad-ekābhiniveśavattvam | na tatheti sadya iti śeṣaḥ | niścitā matir iti mamāyaṁ niścaya eva kṛta ity ato’tra pramāṇaṁ na praṣṭavyam | yadi bhakti-yogād api vaira-bhāvo mano’bhiniveśakatvāṁśenādhikas tadā kim uta vaktavyaṁ, tādṛśābhiniveśavān sa bhakti-yoga iti bhāvaḥ | tena śvitro na jāto jihvāyāṁ nāndhaṁ viviśatus tamaḥ [bhā.pu. 7.1.18] iti tvayā śiśupālādīnām aniṣṭa-sādhanatva-buddhyā vairānubandho nindyate, mayā tv iṣṭa-sādhana-śiro-maṇer bhakti-yogād api stūyate iti | kutaḥ ? śiśupālādīnāṁ durgati-sambhāvanāpīti dhvaniḥ | tena bhāva-mārgeṣv atinindyo’pi vaira-bhāvo bhagavad-abhiniveśa-śīghra-sampādakatvāṁśenaiva bhakti-yogāt śuddhāt yadi stūyate, tadā bhāva-mārgeṣv ativandyo vasudevādīnāṁ vātsalya-sakhyādiḥ kim utatarāṁ nandādīnām ātyantika-tad-abhiniveśaṁ pratīkṣaṇātibhūma-sampādakaḥ sa sa ity anudhvaniḥ | tenārvācīnānām api śrī-nandādi-bhāvānusāreṇa vātsalyādi-bhāvepsūnāṁ rāgānugā bhaktir vaidha-bhakteḥ sakāśād utkarṣavatīti paryanudhvaniḥ ||26||

**—o)0(o—**

**|| 7.1.27-28 ||**

**kīṭaḥ peśaskṛtā ruddhaḥ kuḍyāyāṁ tam anusmaran |**

**saṁrambha-bhaya-yogena vindate tat-svarūpatām ||**

**evaṁ kṛṣṇe bhagavati māyā-manuja īśvare |**

**vaireṇa pūta-pāpmānas tam āpur anucintayā ||**

**madhvaḥ:kīṭaḥ peśaskṛtety-ādi caidyādīnāṁ bhakti-yuktatva-pratipādanam | snehādy-āyatana-nāśādināpy upadravo’sya nāstīti nirvaireṇety-ādy uktam | tataḥ kanīyāṁsa eva devā jyāyāṁsa asurāḥ iti śrutiḥ | tan-mayatāṁ manasas tatrābhiniveśanam |**


    māgadhādyā yathā nityaṁ dveṣādya-grāhiṇo harau |


    na tathāgrāhiṇo bhaktā ṛte brahmāṇam avyayam || iti hari-vaṁśeṣu |

**yogaḥ** snehaḥ **saṁrambha-bhaya**-yukta-snehena | prītiḥ snehas tathā yogaḥ prema-bandha itīryate iti śabda-nirṇaye | **vaira-yuktayāpy anucintayā tam āpuḥ** | anucinteti tam āhur bhakti-pūrvā tu yā smṛtiḥ iti ca ||27-28||

**śrīdharaḥ :**atra dṛṣṭāntaḥ—**kīṭaḥ peśaskṛtā** bhramareṇa | **saṁrambho** dveṣo **bhayaṁ** ca sa eva **yogaḥ**, tena | **vaireṇayānucintā** cintanaṁ, tayaiva **pūtaḥpāpmā** yeṣāṁ, te **taṁ prāpuḥ** ||27-28||

**caitanya-mata-mañjuṣā : **tatra dṛṣṭāntaḥ—kīṭaḥ peśaskṛtā ity-ādi | nanu tathāpi bhakti-yogaṁ vihāya sarve vairānubandha eva yateran ? maivaṁ, vairānubandhe hi vidhir nāsti, nāpi vairaṁ kāryam | bhagavati sarvātmani sarva-suhṛdi parama-preyasi prema vinā vairānupapatteḥ, teṣāṁ tu svabhāvikāsuratayā tathābhūte’pi bhagavati vairaṁ vinā ratir na jāyata eva ? na jāyatāṁ nāma | ko viśeṣo ratimatāṁ dveṣṭṝṇāṁ vā ? maivam, asti viśeṣaḥ | yat khalu ratimantaḥ kevalaṁ priya-parijanatvaṁ prāpnuvanti, dveṣṭāras tu sphūrti-vaśāt mokṣam eva, bhagavān api vairiṇaḥ prati vairatayā mokṣam eva prayacchati, punar naiṣāṁ mukham īkṣitavyam iti kṛtvā ||27|| evam ity-ādi | **māyā-manuje** kāpaṭyenāpi amanuje amanuṣya-bhāve ||28||

**krama-sandarbhaḥ : āstāṁ tādṛśa-vastu-śakti-yuktasya teṣu prakāśamānasya bhagavad-vigrahābhāsasya vā vārtā | prākṛte’pi tad-bhāva-mātrasya bhāvāveśa-phalaṁ mahad dṛśyata iti sa-dṛṣṭāntaṁ tad eva pratipādayati—kīṭa iti | saṁrambho dveṣo bhayaṁ ca, tābhyāṁ yogas tad-āveśa**ḥ**, tena tat-svarūpatāṁ tasya svam ātmīyaṁ rūpam ākṛtir yatra tat, tām tat-sārūpyam ity arthaḥ |evam iti eva **apīty**arthaḥ | narākṛti-para-brahmatvād māyay**ā** eva kṛpayaiva prākṛta-manujatayā pratīyamāne | **

nanu **kīṭasya peśaskṛd**-dveṣe pāpaṁ na bhavati | tatra tu tat syād ity āśaṅkyāha—**vaireṇa yānucintā** tad-āveśaḥ, tayaiva **pūta-pāpmānas** tad-dhyānāveśasya tādṛk-śaktitvād iti bhāvaḥ ||27-28||

**viśvanāthaḥ**: tatra vaira-bhāvavatāṁ madhye kecit śiśupālādayaḥ sārūpyam āpur iti sa-dṛṣṭāntam āha—kīṭa iti dvābhyām | **peśaskṛtā** bhramara-viśeṣeṇa **saṁrambho** dveṣaḥ **bhayaṁ** ca tayor yogena | **māyā**kṛpā sad-gati-prāpaṇī **manujeṣu** sva-dveṣṭṛṣv api yasya tasmin | yad vā, māyayā svarūpeṇaiva manujeṣu, svarūpa-bhūtayā nitya-śaktyā māyākhyayā yutaḥ iti śruteḥ | vaira-janita-dhyānāveśena **pūto** naṣṭa-**pāpmā** tan-nindana-tiraskārādir yeṣāṁ te ||27-28||

**—o)0(o—**

**|| 7.1.29 ||**

**kāmād dveṣād bhayāt snehād yathā bhaktyeśvare manaḥ |**

**āveśya tad-aghaṁ hitvā bahavas tad-gatiṁ gatāḥ ||**

**madhvaḥ:** snehād annaṁ dadātīti svākarṣaṇa-bhaye’pi ca |


    vidyamāne’py alpa-kope saṅgati snehatas tathā ||


    peśaskṛd-rūpatāṁ kīṭo yathā yāti tathaiva tu |


    caidyādayo’surāveśād dharau dveṣa-yutā api ||


    nija-svabhāvayā bhaktyā nītā hari-svarūpatām |


    tathā hi karuṇo viṣṇur anyāveśād yadi dviṣan ||


    hīyate kiṁ samānena nityānanda-svarūpiṇaḥ |


    deha-bandha-yutānāṁ hi dveṣiṇā yat kṛtaṁ bhavet ||


    mama ko’parādyeta nirdoṣa-sukha-rūpiṇaḥ |


    tato mayy aparādhas tu svasminn eva na me bhavet ||


    ato yac cāsurāveśāt kṛtam etena duṣkṛtam |


    anādi-bhakto yasmān me mocayaiṣye tatas tv aham |


    iti matvā mocayati caidyādīn api keśavaḥ || iti brahmāṇḍe |

kāmādibhir api yathāvad bhaktyā sahaiva mana āveśya tad aghaṁ yat tu dveṣādi-kṛtam aghaṁ yathā-bhūtayā bhaktyā hitvā ||29||

**śrīdharaḥ :**tad aghaṁ kāmādi-nimittaṁ pāpaṁ hitvā ||29||

**caitanya-mata-mañjuṣā :**kāmād ity-ādinā | yathā bhaktyā īśvare śrī-kṛṣṇe mana āveśya tad-gatiṁ gacchanti, tathā kāmādīnām ekatareṇāpi bahavas tad-gatiṁ gatāḥ | tad-aghaṁ dveṣādi-kṛta-doṣaṁ teṣu kāmādiṣu aghaṁ tad-aghaṁ dveṣa-krodhādi-kṛtaṁ pāpam ity arthaḥ | kāma-kṛta-doṣas tu śrī-kṛṣṇe nāsty eva | tatreyaṁ yuktiḥ—kāmas tu ratiṁ vinā notpādyate, ratis tu—mano’nukūleṣv artheṣu sukha-saṁvedanaṁ ratiḥ [sarasvatī-kaṇṭhābharaṇa 5.138] iyi śrī-kṛṣṇe mano’nukūlatvena sukha-saṁvedanaṁ cet vastu-sambhāvanā kāmaḥ... kāmaḥ spṛhā tathā ca—mat-kāmaḥ śanakaiḥ sādhuḥ sarvān muñcati hṛc-chayām [bhā.pu. 1.6.23] ity-ādi-bhagavatokteḥ | tuṣyatu durjanaḥ, tathāpi kāmaḥ pūrvaṁ naśyann eva premāṇaṁ janayati, yathā pānīya-saṁskārādi dravyaṁ svayaṁ dagdhaṁ sat pānīya-saurabhyaṁ janayati | ato’tra lāghava-sambhavenāpi tān evodāharati—gopya ity-ādi | gopyaḥ kāmād ity-ādi yathā-yogyam anvayaḥ | 

ayaṁ bhāvaḥ—sarveṣāṁ kāmādīnāṁ śrī-kṛṣṇa eva viṣayaḥ, avatārāntaras tu maivam | tatra bhaktyaiva kevalaṁ kṛtārthatā | tathā hi anyasmin kāma eva nāsti, gopādīnāṁ tad-āśrayaṇābhāvāt | bhayaṁ ca dveṣaś ca hiraṇyākṣādīnām āsīt | varāhādi-kṛta-vadhepy āmuktir eva teṣāṁ, punaḥ kumbhakarṇādi-janma-lābhāt | evaṁ kālanemer api viṣṇu-kṛta-vadhāt |

sambandhaḥ—vāmanādau devānāṁ snehaḥ, kaśyapāder api tatra tatraiva | etena kāmādayo hi śrī-kṛṣṇa-viṣayā eva kṛtārthatāyāṁ hetavaḥ | bhayādibhyaḥ sarasatvāt rati-janakatvāc ca | kāmād iti prāṅ-nirdeśaḥ | tenānena ślokena sarvataḥ parātparatvaṁ śrī-kṛṣṇasya mano-niveśa-prādhānyaṁ ca tatra gopīnām eveti pratipāditam | vastutas tu gopīnāṁ bhagavati kāma eva nāsau | striyāḥ puruṣa-viṣayakaṁ bhāva-mātram eva kāma iti lokaḥ kathayati | na tv asau kāmaḥ, kevalena hi bhāvena gopyo gāvo nagā mṛgāḥ [bhā.pu. 11.12.8] iti svayam eva vakṣyati ||29-30||

**krama-sandarbhaḥ **[bhakti-sandarbha 320]** :**na ca śāstra-vihitenaiva bhagavad-dharmeṇa siddhiḥ syān na ca tad-vihitena kāmādineti vācyam | 

yathā vihitayā bhaktya īśvare mana āviśya tad-gatiṁ gacchanti tathaivāvihitenāpi kāmādinā bahavo gatā ity arthaḥ | tad-aghaṁ teṣu kāmādiṣu madhye yad-dveṣa-bhayayor aghaṁ bhavati tad dhitvaiva | bhayasyāpi dveṣa-saṁvalitatvād aghotpādakatvaṁ jñeyam | 

atra kecit kāmam apy aghaṁ manyante | tatredaṁ vicāryate bhagavati kevalaṁ kāma eva kevala-pāpāvahaḥ | kiṁ vā pati-bhāva-yuktaḥ, athavā upapati-bhāva-yukta iti | sa eva kevala iti cet sa kiṁ dveṣādi-gaṇapatitvāt tadvat svarūpeṇaiva vā | parama-śuddhe bhagavati yad-adhara-pānādikaṁ yac ca kāmukādy-āropaṇaṁ tenātikrameṇa vā pāpa-śravaṇena vā | nādyena—


    uktaṁ purastād etat te caidyaḥ siddhiṁ yathā gataḥ |


    dviṣann api hṛṣīkeśaṁ kim utādhokṣaja-priyāḥ || [bhā.pu. 10.29.13]

ity atra dveṣāder nyakkṛtatvāt tasya tu stutatvāt | ataś ca priyā iti snehavat kāmasyāpi prītyātmakatvena tadvad eva na doṣaḥ | tādṛśīnāṁ kāmo hi premaika-rūpaḥ, yat te sujāta-caraṇāmburuhaṁ staneṣu bhītāḥ śanaiḥ priya dadhīmahi karkaśeṣu [bhā.pu. 10.31.19] ity ādāv atikramyāpi sva-sukhaṁ tadānukūlya eva tātparya-darśanāt | sairindhryās tu bhāvo riraṁsā-prāyatvena śrī-gopikānām iva kevala-tat-tātparyābhāvāt tad-apekṣayaiva nindyate na tu svarūpataḥ | sānaṅga-tapta-kucayoḥ [bhā.pu. 10.48.6] ity ādau, ananta-caraṇena rujo mṛjanti iti parirabhya kāntam ānanda-mūrtim iti kārya-dvārā tat-stutaiḥ | tatrāpi sahoṣyatām iha preṣṭha [bhā.pu. 10.48.8] ity atra prīty-abhivyaktiś ca | 

ata eva—


    saivaṁ kaivalya-nāthaṁ taṁ prāpya duṣprāpyam īśvaram |


    aṅga-rāgārpaṇenāho durbhagedam ayācata || [bhā.pu. 10.48.8]


    durārādhyaṁ samārādhya viṣṇuṁ sarveśvareśvaram |


    yo vṛṇīte mano-grāhyam asattvāt kumanīṣy asau || [bhā.pu. 10.48.11]

iti caivaṁ yojayanti | kaivalyam ekāntitvam | tena yo nāthaḥ sevanīyas tam | purā tādṛśa-trivakratvādi-lakṣaṇa-daurbhāgyavaty api | aho āścaryam aṅga-rāgārpaṇa-lakṣaṇena bhagavad-dharmāṁśena kāraṇena sampratīdaṁ sahoṣyatām iha preṣṭha dināni katicin mayā ramasva [bhā.pu. 10.48.8] ity-ādi-lakṣaṇaṁ saubhāgyam ayācata iti | ataḥ—


    kim anena kṛtaṁ puṇyam avadhūtena bhikṣuṇā |


    śriyā hīnena loke’smin garhitenādhamena ca || [bhā.pu. 10.80.25]

iti śrīdāma-vipram uddiśya purajana-vacanavad eva tathoktiḥ | nanu kāmukī sā kim iti ślāghyate | tatrāha durārādhyam iti | yo mano-grāhyaṁ prākṛtam eva viṣayaṁ vṛṇīte kāmayata asāv eva kumanīṣī | sā tu bhagavantakeva kāmayata iti parama-sumanīṣiṇy eveti bhāvaḥ | tad evaṁ tasya kāmasya dveṣādi-gaṇāntaḥpātitvaṁ parihṛtya tena pāpāvahatvaṁ parihṛtam |

atha kāmukatvādy-āropaṇādy-adhara-pānādi-rūpas tatra vyavahāro’pi nātikrama-hetuḥ | yato lokavat tu līlā-kaivalyam iti nyāyena līlā tatra svabhāvata eva siddhā | atra ca śrī-bhūr-līlādībhis tasya tādṛśa-līlāyāḥ śrī-vaikuṇṭhādiṣu nitya-siddhatvena svatantra-līlā-vinodasya tasyābhiruci-tattvenaivāvagamyate | tathā tat-preyasī-janānām api tat-svarūpa-śakti-vigrahatvena param-śuddha-rūpatvāt tato nyānatābhāvāc ca tad-adhara-pānādikam api nānurūpaṁ pūrva-yuktyā tad-abhirucitam eva ca | na ca prākṛta-rāmā-jane doṣaḥ prasañjanīyaḥ, tad-yogyaṁ tādṛśaṁ bhāvaṁ svarūpa-śakti-vigrahatvaṁ ca prāpyaiva tad-icchayaiva tat-prāpteḥ |

atha pāpa-śravaṇena ca na pāpāvaho’sau kāmaḥ | tad-aśravaṇād eva | ataḥ pati-bhāva-yukte ca tatra sutarāṁ na doṣaḥ, pratyuta stutiḥ śrūyate |


    yāḥ samparyacaran premṇā pāda-saṁvāhanādibhiḥ | 


    jagad-guruṁ bhartṛ-buddhyā tāsāṁ kiṁ varṇyate tapaḥ || [bhā.pu. 10.9.27] iti |

mahānubhāva-munīnām api tad-bhāvaḥ śrūyate | yathā śrī-mādhvācārya-dhṛtaṁ kaurma-vacanam—


    agni-putrā mahātmānas tapasā strītvam āpire |


    bhartāraṁ ca jagad-yoniṁ vāsudevam ajaṁ vibhum || iti |

ata eva vanditaṁ pati-putra-suhṛd-bhrātṛ ity-ādinā |

athopapati-bhāvena na ca pāpāvaho’sau yat paty-apatya-suhṛdām anuvṛttir aṅga [bhā.pu. 10.29.19] ity ādinā tābhir evottaritatvāt | gopīnāṁ tat-patīnāṁ ca [bhā.pu. 10.33.35] ity ādinā śrī-śuka-vacanena ca |


    na pāraye’haṁ niravadya-saṁyujāṁ 


    sva-sādhu-kṛtyaṁ vibudhāyuṣāpi vaḥ [bhā.pu. 10.32.22] 

ity atra niravadya-saṁyujām ity anena svayaṁ śrī-bhagavatā ca | tādṛśānām anyeṣām api tad-bhāvo dṛśyate | yathā pādmottara-khaṇḍa-vacanam—


    purā maharṣayaḥ sarve daṇḍakāraṇya-vāsinaḥ |


    dṛṣṭvā rāmaṁ hariṁ tatra bhoktum aicchat suvigraham ||


    te sarve strītvam āpannāḥ samudbhūtās tu gokule |


    hariṁ samprāpya kāmena tato muktā bhavārṇavāt || [pa.pu. 6.245.164] iti |

ataḥ puruṣeṣv api strī-bhāvenodbhavād bhagavad-viṣayatvān na prākṛta-kāma-devodbhāvitaḥ prākṛtaḥ kāmo’sau kintu sākṣān manmatha-manmathaḥ [bhā.pu. 10.32.2] iti śravaṇāt | āgamādau tasya kāmatvenopāsanāc ca bhagavataivodbhāvito’prākṛta evāsau kāma iti jñeyam | śrīmad-uddhavādīnāṁ parama-bhaktānām api ca tac-chlāghā śrūyate—etāḥ paraṁ tanu-bhṛto bhuvi gopa-vadhvaḥ [bhā.pu. 10.47.51] ity ādau | kiṁ bahunā śrutīnām api tad-bhāvo bṛhad-vāmane prasiddhaḥ | yatas tatra śrutayo’pi nitya-siddha-gopikā-bhāvābhilāṣiṇyas tad-rūpeṇaiva tad-gaṇāntaḥ-pātinyo babhūvur iti prasiddhiḥ | etat prasiddhi-sūcakam evaitad ukta tābhir eva—


    nibhṛta-marun-mano-'kṣa-dṛḍha-yoga-yujo hṛdi yan


    munaya upāsate tad arayo’pi yayuḥ smaraṇāt |


    striya uragendra-bhoga-bhuja-daṇḍa-viṣakta-dhiyo


    vayam api te samāḥ sama-dṛśo’ṅghri-saroja-sudhāḥ || [bhā.pu. 10.87.23] iti |

vispaṣṭaś cāyam arthaḥ | yad brahmākhyaṁ tattvaṁ śāstra-dṛṣṭyā prayāsa-bāhulyena munaya upāsate tad arayo’pi yasya smaraṇāt tad-upāsanaṁ vinaiva yayuḥ | tathā striyaḥ śrī-gopa-subhruvas te tava śrī-nandanandana-rūpasya urugendra-deha-tulyau yau bhuja-daṇḍau tava viṣakta-dhiyaḥ satyas tavaivāṅghri-saroja-sudhās tadīya-sparśa-viśeṣa-jāti-prema-mādhuryāṇi yayuḥ | vayaṁ śrutayo’pi samadṛśas tat-tulya-bhāvāḥ satyaḥ samās tādṛśa-gopikātva-prāptyā tat-sāmyam āptās tā evāṅghri-rajo-sudhāṁ yātavatya ity arthaḥ | 

artha-vaśād vibhakti-pariṇāmaḥ | aṅghrīti sādaroktiḥ | atra tad-arayo’pi yayuḥ smaraṇād ity anena bhāva-mārgasya jhaṭity artha-sādhanatvaṁ darśitam | sama-dṛśa ity anena rāgānugāyā eva tatra sādhakatamatvaṁ vyañjitam | anyathā sarva-sādhana-sādhya-viduṣyaḥ śrutayo’nyatraiva pravarteran | tathā smaraṇa-para-yugma-dvaye’smin sva-sva-yugme prathamasya mukhyatvaṁ dvitīyasya gauṇatvaṁ darśitam | ubhayatrāpy api-śabda-sāhityenottaratra pāṭhād ekārthatā-prāpteḥ | ataḥ striya iti nityāḥ śrī-gopikā eva tā jñeyāḥ | tathaiva śrutibhir iti śrī-kṛṣṇa-nitya-dhāmni tā dṛṣṭā iti bṛhad-vāmana eva prasiddham | 

tad evaṁ sādhu vyākhyātam kāmād dveṣāt ity ādau tad-aghaṁ hitvā ity atra teṣu madhye dveṣa-bhayayor yad-agham ity ādi ||29||

**viśvanāthaḥ: bhadrābhadra-bhāvavantaḥ sarva eva taṁ prāpnuvanti sādhana-tāratamyāt phala-tāratamyaṁ tu yuktyā svayaṁ vivecanīyam ity āha—kāmād iti | tad evaṁ dveṣa-janyam aghaṁ hitvā dveṣa-janyenaivāveśena vinaṣṭīkṛtety arthaḥ | na cātra kāme’py aghaṁ vyākhyeyam | dviṣann api hṛṣīkeśaṁ kim utādhokṣaja-priyā iti tadvatīnāṁ priyātvenākhyā-samānatvāt | tad-gatiṁ tadīyāṁ gatiṁ premāṇaṁ mokṣaṁ ca ||**29**||**

—o)0(o—

**|| 7.1.30 ||**

**gopyaḥ kāmād bhayāt kaṁso dveṣāc caidyādayo nṛpāḥ |**

**sambandhād vṛṣṇayaḥ snehād yūyaṁ bhaktyā vayaṁ vibho ||**

**madhvaḥ: **gopyaḥ kāma-yutā bhaktāḥ kaṁsāviṣṭaḥ svayaṁ bhṛguḥ |


    jñeyo bhaya-yuto bhaktaś caidyādisthā jayādayāḥ ||


    vidveṣa-saṁyutā bhaktā vṛṣṇayo bandhu-saṁyutāḥ |


    bahumāna-sneha-sāmyād devā bhaktāḥ prakīrtitāḥ ||


    snehopasarjanād eva bahumānan munīśvarāḥ |


    bahumāno’pi devānām ṛṣibhyo’py adhiko mataḥ |


    brahmavīndrendra-kāmāder itareṣāṁ yathā-kramam || iti brahma-tarke ||30||

**śrīdharaḥ : **tān āha—gopya iti ||30||

**krama-sandarbhaḥ : **atha bahavas tad-gatiṁ gatā [7.1.29] ity atra nidarśayam āha—gopya iti | gopya iti sādhaka-carīṇāṁ gopī-viśeṣāṇāṁ pūrvāvasthām evāvalambyocyate | vayam iti yathā śrī-nāradasya hi prayujyamāne mayi tāṁ śuddhāṁ bhāgavatīṁ tanum [bhā.pu. 1.6.28] ity-ādy-ukta-rītyā pārṣada-dehatve siddhe tena svayaṁ vayam iti pūrvāvasthām avalambyocyate | tatraiva vaidhī bhaktiḥ | adhunā labdha-rāgasya tasya na mayy ekānta-bhaktānāṁ guṇa-doṣodbhavā guṇāḥ [bhā.pu. 11.20.36] iti nyāyena vidhy-anadhīnā rāgātmikaiva virājata iti | ata eva tad-gatiṁ gatāḥ iti teṣāṁ phala-prāpter apy atītatva-nirdeśaḥ | atra tā gopya ivādhunikyaś ca tad-guṇādi-śravaṇenaiva tad-bhāvā bhaveyuḥ | yathoktam—


    śruta-mātro’pi yaḥ strīṇāṁ prasahyākarṣate manaḥ |


    uru-gāyoru-gīto vā paśyantīnāṁ ca kiṁ punaḥ || [bhā.pu. 10.90.17] iti |

athavā pārṣada-carasyāpi caidyasyāgantukopadravābhāsa-nāśa-darśanenaiva sādhakatva-nirdeśaḥ | sambandhād yaḥ sneho rāgas tasmād vṛṣṇayo yūyaṁ ca ity ekam | tasmād vairānubandhena ity-ādau kāmāt ity ādau coktasyaivārthasyo-dāharaṇa-vākye’smin tad-aikārtyākaśyamatvāt | pañcānām iti vakṣyamāṇānurodhāt | ubhayatrāpisambandha-snehayor dvayor api vidyamānatvāc ca sambandha-grahaṇaṁ rāgasyaiva viśeṣatva-jñāpanārtham | gopīvad atrāpi sādhaka-carā vṛṣṇi-viśeṣāḥ pāṇḍava-sambandhi-viśeṣāś ca pūrvāvasthām avalambya sādhakatvena nirdiṣṭāḥ | ataḥ sambandhaja-snehe’pi tad-abhiruci-mātraṁ jñeyam | bhaktyā vihitayā | asyā eva pratilabdhatvena bhāva-mārgaṁ nirdeṣṭum upakrāntatvāt ||31|| [bhakti-sandarbha 321]

**viśvanāthaḥ: **bhāvānām āspadāni nāma-grāham āha—gopyaḥ kāmāt pūrva-vyākhyā-yuktaiva snehottād eva, na tu sāmānyataḥ | tādṛg-abhiprāyatve kubjādyā iti prayujyate | bhayāt svasya kṛṣṇa-vadhyatva-jñānata udbhūtāt, vṛṣṇayo yādavāḥ yūyaṁ pāṇḍavāś ca sambandhāt putra-bhrātr-ādi-bhāvāt mātuleya-bhrātṛ-svasreyādi-bhāvāc ca kīdṛśāt snehāt sneha-mayād iti satrājit-prasena-śatadhanva-karṇa-duryodhanādayo vyāvṛttāḥ | na cātra snehasya pṛthak tat-prāpti-sādhanatvaṁ vyākhyeyam | uttara-vākye pañca-saṅkhyatvenaiva bhāvānāṁ nirūpaṇāt | vayaṁ nāradādayo bhaktyā tad-gatiṁ gatā iti pūrvasyaivānuṣaṅgaḥ | tatra gopyaḥ premavat preyasī-bhāvam | kaṁsaḥ sāyujyam | caitya-dantavakra-pauṇḍrakāḥ sārūpyam | anye cārayo yathāyogyaṁ sāyujyaṁ sālokyādikam | vṛṣṇayo pāṇḍavāś ca sakhyādi-bhāvavat-pārṣadatvam | nāradādaya aiśvarya-jñānavat-pārṣadatvam | yathā-sādhanaṁ tat-tat-prākaraṇika-vākya-dṛṣṭyā nirdhāritāṁ gatiṁ tadīyāṁ gatāḥ | atra—yādavānāṁ hitārthāya dhṛto girivaro mayā iti harivaṁśa-vākyāt nandādi-gopānām api vṛṣṇi-vaṁśatvād aiśvarya-jñāna-śūnyatvena snehavattvādhikyāt putrādi-sambandhasyātidārḍhyam eṣām eva prādhānya-dyotakaṁ jñeyam ||31||

—o)0(o—

**|| 7.1.31 ||**

**katamo’pi na venaḥ syāt pañcānāṁ puruṣaṁ prati |**

**tasmāt kenāpy upāyena manaḥ kṛṣṇe niveśayet ||**

**madhvaḥ:** katamo’pi bhakti-yogo na veṇasya, tasmāt kenāpi prakāreṇopāyenaiva mano niveśayet nānupāyena | upāyo bhaktir uddiṣṭo dveṣādyā anupāyakāḥ iti śabda-nirṇaye ||32||

**śrīdharaḥ : **tarhi venaḥ kim iti narake pātitaḥ ? tīvra-dhyānābhāvāt pāpam eva tasya phalitam ity āha—katamo’pīti | **puruṣaṁ** śrī-hariṁ **prati** | puruṣe puruṣasya kāmāsaṁbhavād bhayādibhiś cintayatāṁ **pañcānāṁ** madhye **veno na katamo’pī**ty uktam ||32||

**caitanya-mata-mañjuṣā :**katamo’pīty-ādi | pañcānāṁ bhayādi-kartṝṇāṁ madhye dveṣaḥ katamo’pi na bhavati, kevalam aham īśvara iti tasyābhimāna eva kevalaṁ na bhagavati tasya dveṣādiḥ, ato’sau dveṣādi-kartṝṇāṁ caityādīnām api saubhāgyaṁ na prāpa, te yato dveṣādinaiva taṁ prāpuḥ, ato harau matiṁ niveśya iti darśayati—tasmād ity-ādi | kenāpy upāyenety-ādi—yasya yenopāyena tasmin mano viśati, tenaiveti kiṁ-śabdārthaḥ ||32||

**krama-sandarbhaḥ : **yadi dveṣeṇāpi siddhiḥ, tarhi venaḥ kim iti narake pātitaḥ ? ity āśaṅkyāha—katama iti | **puruṣaṁ** bhagavantaṁ **prati** lakṣyīkṛtya **pañcānāṁ**vairānubandhādīnāṁ madhye **veṇaḥ katamo’pi na syāt** | tasya taṁ prati prāsaṅgika-nindā-mātrātmakaṁ vairaṁ, na tu vairānubandhaḥ | tatas tīvra-dhyānābhāvāt pāpam eva tatra pratiphalitam iti bhāvaḥ | tato’sura-tulya-svabhāvair apitasmin sva-mokṣārthaṁ vaira-bhāvānuṣṭhāna-sāhasaṁ na kartavyam ity abhipretam | ata eva ye vai bhagavatā proktāḥ [bhā.pu. 11.2.32] ity-āder apy ativyāptir vyāhanyate anabhipretatvenāproktatvāt | 

yasmād evaṁ tasmād iti | atrāpi pūrvavan niveśayed iti sammati-mātraṁ, na vidhiḥ kenāpi teṣv apy upāyeṣu yuktatamenaikenety arthaḥ | aho yas tādṛśa-bahu-prayatna-sādhya-bhakti-mārgeṇa cirāt sādhyate, sādhyate sa eva cirād bhāva-viśeṣa-mātreṇa tatra ca dveṣādīnām api tasmād evaṁ-bhūte parama-sad-guṇa-sadbhāve tasmin dūres tu pāmara-jana-bhāvyasya vairasya vārtā ko vādhamaḥ audāsyam avalambya prītim api na kuryād iti rāgānugāyām eva tac ca yuktatamatvam aṅgīkṛtaṁ bhavati ||32|| [bhakti-sandarbha 322]

**viśvanāthaḥ:** nanu tarhi śiśupālavad-bhagavan-nindā-nyakkārādi-kartā veṇaḥ kim iti narake pātitas tatrāha—puruṣaṁ bhagavantaṁ prati pañcānāṁ pūrvaślokoktānāṁ bhāvānāṁ madhye kasyāpy anāspadatvāt katamo’pi na bhavati | na tāvad gopīva snehavat kāmavān, na ca kaṁsavad bhītaḥ, na ca māṁ haniṣyatīti buddhyā bhagavad-atyantāveśa-mayyā śiśupālavat dveṣṭā, nāpi vṛṣṇy-ādir iva tatra kam api sambandhaṁ dadhāno, nāpi nāradādir iva bhakta ity arthaḥ | tena śiśupālādi-bhinnaḥ pratikūla-bhāvaṁ didhīṣur veṇa iva narakaṁ yātīti bhāvaḥ | yasmād evaṁ tasmāt kenāpy apratikūlenaiva upāyena kṛṣṇe mano niveśayed iti vidhes tasmād vairānubandheneti ślokokta-vidhinā sahaikārthyaṁ jñeyam ||32||

—o)0(o—

**|| 7.1.33 ||**

**mātṛ-ṣvasreyo vaś caidyo dantavakraś ca pāṇḍava |**

**pārṣada-pravarau viṣṇor vipra-śāpāt pada-cyutau ||**

**madhvaḥ:** svato bhaktyāś caidyādayo’pi parāveśād dveṣiṇaḥ ity atra hetu-mātṛ-ṣvasreya ity ādi ||33||

**śrīdharaḥ : **tad evam itihāsa-prastāva-kathām uktvā śrī-kṛṣṇe śiśupālasya vairānubandhe ko hetur ity apekṣāyāṁ tam evetihāsaṁ vaktum āha—mātṛ-ṣvasreya iti | padād vaikuṇṭhāc cyutau ||33||

**krama-sandarbhaḥ : **caidya-dantavaktrau tu nāsurau, kintu hareḥ sva-bhakti-pravartaka-vipra-kula-dākṣiṇya-maya-svaira-līlecchayā tad-anukāriṇāv evety abhiprāyaṁ praśnottarābhyāṁ darśayitum āha—mātṛ-ṣvaseya iti | tatra tayor anyathā-bhāvaḥ sarvathā na sambhavaty eveti praśnasyārthaḥ, na ca punar āvartate[chā.u. 8.15.1] iti śruteḥ, anāvṛttiḥ śabdāt[ve.sū. 4.4.22] iti nyāyāt, mām upetya tu kaunteya punar janma na vidyate[gītā 8.16] iti śrī-gītābhyaḥ | sa-nyāyaś caivāsau siddhāntas tu tatretihāsa-mātram tac ca pūrva-yuktyaiva sambhavatīti tad-abhiprāyaḥ | vakṣyate ca svayam viṣṇu-cakra-hatāṁhasau [bhā.pu. 7.1.43] iti vyākhyāsyate ca taiḥ—tayoḥ pāpam eva hataṁ, na tu tāv ity eṣā ||33||

**viśvanāthaḥ:** tad evaṁ śiśupāla-prastāvād ayaṁ bhāva-mārga-siddhāntaḥ | tam samāpya śrī-kṛṣṇe śiśupālasya vairānubandhe ko hetur ity apekṣāyām āha—mātṛ-ṣvasreya iti padād vaikuṇṭhāt cyutau ||33||

—o)0(o—

**|| 7.1.34 ||**

**śrī-yudhiṣṭhira uvāca**—

**kīdṛśaḥ kasya vā śāpo hari-dāsābhimarśanaḥ |**

**aśraddheya ivābhāti harer ekāntināṁ bhavaḥ ||**

**śrīdharaḥ : **hari-dāsāv abhimṛśaty abhibhavatīti tathā | kasya śāpaḥ, kīdṛśo vā ? aśraddheyo’nādaraṇīya iva asaṁbhavāt | bhavo janma ||34||

**krama-sandarbhaḥ : _na vyākhyātam._**

**viśvanāthaḥ: **haridāsāv apy abhimṛśati aśraddheyaḥ śāpa-vākye viśvāso notpadyate asambhavād iti bhāvaḥ ||34||

—o)0(o—

**|| 7.1.35 ||**

**dehendriyāsu-hīnānāṁ vaikuṇṭha-pura-vāsinām |**

**deha-sambandha-sambaddham etad ākhyātum arhasi ||**

**śrīdharaḥ : **asaṁbhavam evāha—janma-hetu-bhūtaiḥ prākṛtair **dehendriyāsubhir hīnānām**, śuddha-sattva-maya-dehānām ity arthaḥ | prākṛta-**deha-saṁbandhena saṁbaddhametad** ākhyānam **ākhyātum arhasi** ||35||

**krama-sandarbhaḥ : _na vyākhyātam._**

**bhagavat-sandarbhaḥ (64): **tad evaṁ śrī-vaikuṇṭhasya svarūpa-bhūtatve siddhe tad-aṅga-bhūtānāṁ śrī-pārṣadānāṁ tādṛśatvaṁ sutarāṁ siddham eva | yuktaṁ caiva tat-sevakānāṁ—nādevo devam arcayet iti tat-sādṛśatā-bhāvanām antareṇoddeśenāpi tat-sevāyām anadhikārāt, sākṣāt tu sākṣād eva tat-sādṛśatvam iti | tad evaṁ nitya-pārṣadānāṁ kaimutyam evāpatitam | ata evāha—dehendriyāsu-hīnānām ity-ādi | janma-hetu-bhūtaiḥ prākṛtair **dehendriyāsubhir hīnānāṁ** śuddha-sattva-maya-dehānām ity arthaḥ ||35||

**viśvanāthaḥ:** asambhavam evāha—deha iti | janma-hetu-bhūtaiḥ prākṛtair **dehendriyāsūbhir hīnānāṁ** śuddha-sattva-maya-dehānām ity arthaḥ | prākṛta-deha-sambandhena sambandham etad ākhyānam ākhyātum arhasītiśrī-svāmi-caraṇānāṁ vyākhyā ||35||

—o)0(o—

**|| 7.1.36 ||**

**śrī-nārada uvāca**

**ekadā brahmaṇaḥ putrā viṣṇu-lokaṁ yadṛcchayā |**

**sanandanādayo jagmuś caranto bhuvana-trayam ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **ekadeti yugmakam | **yadṛcchayā** kenāpi bhāgyodayena viṣṇor lokaṁ jagmuḥ ||36||

—o)0(o—

**|| 7.1.37 ||**

**pañca-ṣaḍ-ḍhāyanārbhābhāḥ pūrveṣām api pūrvajāḥ |**

**dig-vāsasaḥ śiśūn matvā dvāḥ-sthau tān pratyaṣedhatām ||**

**madhvaḥ:**dvāḥ-sthāv ity anenādhikāra-sthatvam uktam |


    adhikāra-sthitāś caiva vimuktāś ca dvidhā janāḥ ||


    viṣṇu-loka-sthitās teṣāṁ vara-śāpādi-yoginaḥ |


    adhikāra-sthitāṁ mukitṁ niyataṁ prāpnuvanti ca ||


    vimuktānantaraṁ teṣāṁ vara-śāpādayo nanu ||


    dehendriyāsu yuktaś ca pūrvaṁ paścān na tair yutāḥ |


    apy abhimānibhis teṣāṁ devaiḥ svātmāttamair yutāḥ || iti tantra-sāre||37||

**śrīdharaḥ : **kathaṁ-bhūtāḥ ? **pañca** vā **ṣaḍ** vā **hāyanāni** varṣāṇi yeṣāṁ, te **arbhā** bālās tadvad **ābhā** yeṣāṁ te | **pūrveṣāṁ** marīcy-ādīnām api **pūrvajās** tebhyaḥ prathamaṁ jātāḥ | dig-vāsaso **dig-ambarāḥ**, ataḥ **śiśūn matvā** ||37||

**krama-sandarbhaḥ : _na vyākhyātam._**

**viśvanāthaḥ:pañca** vā **ṣaṭ** vā **hāyanāni** yeṣāṁ te **arbhā** bālās tadvad **ābhā** yeṣāṁ te ca **pūrveṣāṁ** marīcy-ādīnām api | **dig-vāsasaḥ śiśūn matvā** puṁvad bhāva ārṣaḥ ||37||

**[atra ekadā brahmaṇaḥ putrāḥ ity-ādāv atrānurūpa-varṇanakaṁ bhā. 3.15.12, 16, 30, 31, 34-padya-jātaṁ draṣṭavyam. ] **

—o)0(o—

**|| 7.1.38-39 ||**

**aśapan kupitā evaṁ yuvāṁ vāsaṁ na cārhathaḥ |**

**rajas-tamobhyāṁ rahite pāda-mūle madhudviṣaḥ ||**

**pāpiṣṭhām āsurīṁ yoniṁ bāliśau yātam āśv ataḥ |**

**evaṁ śaptau sva-bhavanāt patantau tau kṛpālubhiḥ ||**

**śrīdharaḥ : **vāsam api nārhathaḥ—kutaḥ punas tat sevām ? iti ca-kārārthaḥ | he bāliśau | ato hetor āśu yātam ||38-39||

**krama-sandarbhaḥ : **aśapann iti sārdhakam | rajas-tamobhyāṁ rahite prākṛta-sattvādi-rāhitye’pi tan-mātra-rāhityasya vivakṣitatvāt, prākṛta-sāttvikatvenaitādṛśo doṣaḥ sambhavatīti ||38-39||

**viśvanāthaḥ:** vāṁ yuvayos tribhir janmabhir vāṁ yuvāṁ lokāya vaikuṇṭhaṁ prāpayituṁ kalpatāṁ samartho bhavatu śāpa iti śeṣaḥ ||38-39||

**[evaṁ śaptau ity ādāv atrānurūpārthakaṁ bhā. 3.16.34-36-padya-jātaṁ draṣṭavyam.]**

—o)0(o—

**|| 7.1.40 ||**

**proktau punar janmabhir vāṁ tribhir lokāya kalpatām |**

**jajñāte tau diteḥ putrau daitya-dānava-vanditau |**

**hiraṇyakaśipur jyeṣṭho hiraṇyākṣo’nujas tataḥ ||**

**śrīdharaḥ : **vāṁ yuvayos tribhir janmabhiḥ | lokāya sva-sthāna-prāptaye kalpatāṁ tāvatāyaṁ śāpaḥ samāpyatām iti punaḥ proktāv ity arthaḥ ||40||

**krama-sandarbhaḥ,viśvanāthaḥ : _na vyākhyātam._**

—o)0(o—

**|| 7.1.41 ||**

**hato hiraṇyakaśipur hariṇā siṁha-rūpiṇā |**

**hiraṇyākṣo dharoddhāre bibhratā śaukaraṁ vapuḥ ||**

**śrīdharaḥ : **dharoddhāra-nimitte tat pratighātī hataḥ ||41||

**krama-sandarbhaḥ : _na vyākhyātam._**

**viśvanāthaḥ:** dharoddhāre kartavye sati ||41||

—o)0(o—

**|| 7.1.42 ||**

**hiraṇyakaśipuḥ putraṁ prahlādaṁ keśava-priyam |**

**jighāṁsur akaron nānā yātanā mṛtyu-hetave ||**

**śrīdharaḥ : **hiraṇyakaśipor vadhe kāraṇaṁ sūcayati—hiraṇyakaśipuḥ putram iti ||42||

**krama-sandarbhaḥ, viśvanāthaḥ:_na vyākhyātam._**

—o)0(o—

**|| 7.1.43 ||**

**taṁ sarva-bhūtātma-bhūtaṁ praśāntaṁ sama-darśanam |**

**bhagavat-tejasā spṛṣṭaṁ nāśaknod dhantum udyamaiḥ ||**

**madhvaḥ:** sarva-bhūtātmani bhūtam |


    hiraṇyakaśipur bhūtam amanyata mṛtau harim |


    ato bhayānako jātas tatra rājānam eva ca ||


    matvā rājaiva sañjātaḥ kṛṣṇaṁ cakrādi-lakṣaṇaiḥ |


    mṛti-kāle hariṁ caiva matvā bhaktyaiva kevalam ||


    dvāḥsthatvaṁ harim āviśya prāpyaiva manujo’pi tu || iti gāruḍe |


    viṣṇu-bhakteś ca taj-jñānād anyato mukti-vācakāḥ |


    viṣṇor guṇa-hrāsa-vācaḥ śrī-brahmādes tathā kramāt ||


    viṣṇv-ādi-dveṣataś caiva sukha-vācas tathākhilāḥ |


    mohanārthāḥ samuddiṣṭā yathārtha-dyotakās tathā || iti prakāśa-saṁhitāyām ||43||

**śrīdharaḥ : **sarva-bhūtānām ātma-bhūtam | kutaḥ ? samaṁ brahmaiva paśyatīti tathā tam | ataḥ praśāntaṁ dveṣādi-rahitam | ata eva bhagavat-tejasā spṛṣṭaṁ vyāptam | udyamaiḥ śastrāstra-prahārādibhiḥ ||43||

**krama-sandarbhaḥ : **tam iti | yasmād bhagavat-tejasā spṛṣṭaṁ nitya-tad-āviṣṭatvāt, tasmāt sarveṣāṁ bhūtānām ātma-bhūtaṁ parama-premāspadaṁ, tasmād eva praśāntaṁ vikṣepa-rahitam anyatra sama-darśanaṁ rāga-dveṣa-rahitaṁ ca, tasmād eva ca nāśaknod iti ||43||

**viśvanāthaḥ:** sarveṣāṁ bhūtānām ātma-bhūtam ātmavat preṣṭhaṁ tad-dveṣṭary api pitari dveṣābhāvāt praśāntaṁ sva-para-sukha-duḥkhādīnāṁ tulya-darśanāt sama-darśanam ||43||

—o)0(o—

**|| 7.1.44 ||**

**tatas tau rākṣasau jātau keśinyāṁ viśravaḥ-sutau |**

**rāvaṇaḥ kumbhakarṇaś ca sarva-lokopatāpanau ||**

**śrīdharaḥ : **viśravasaḥ sutau ||44||

**krama-sandarbhaḥ, viśvanāthaḥ:_na vyākhyātam._**

—o)0(o—

**|| 7.1.45 ||**

**tatrāpi rāghavo bhūtvā nyahanac chāpa-muktaye |**

**rāma-vīryaṁ śroṣyasi tvaṁ mārkaṇḍeya-mukhāt prabho ||**

**śrīdharaḥ : **nyahanat, hatavān ity arthaḥ | tarhi tad eva kathanīyam ity utsukaṁ pratyāha—rāma-vīryam iti ||45||

**krama-sandarbhaḥ, viśvanāthaḥ: _na vyākhyātam._**

—o)0(o—

**|| 7.1.46 ||**

**tāv atra kṣatriyau jātau mātṛ-ṣvasrātmajau tava |**

**adhunā śāpa-nirmuktau kṛṣṇa-cakra-hatāṁhasau ||**

**śrīdharaḥ : **kṛṣṇa-cakreṇa hatam aṁho yayos tau | tayoḥ pāpam eva hataṁ na tu tāv ity arthaḥ ||46||

**krama-sandarbhaḥ : _na vyākhyātam._**

**viśvanāthaḥ :** viṣṇu-cakreṇa hatam aṁho yayos tau | tayor aparādha eva bahiḥ śiśupāla-dantavakrākāratayā pariṇato, na tu tāv ity arthaḥ | iti svāmi-caraṇāḥ | yathā vahninā kanakasya mālinyam eva hanyate, na tu kanakaṁ, tathaiva jaya-vijayayor eva tejaḥ-puñjākārau śrī-kṛṣṇaṁ praviṣṭau janair dṛṣṭāv iti bhāvaḥ ||46||

—o)0(o—

**|| 7.1.47 ||**

**vairānubandha-tīvreṇa dhyānenācyuta-sātmatām |**

**nītau punar hareḥ pārśvaṁ jagmatur viṣṇu-pārṣadau ||**

**madhvaḥ :** vairānubandhaḥ vairam uktā bhaktiḥ | anubandhas tu bhaktiḥ syād bandhaḥ sneha udāhṛtaḥ iti prakāśa-saṁhitāyām ||47||

**śrīdharaḥ :_na vyākhyātam._**

**krama-sandarbhaḥ : **vairānubandheti | tad evaṁ brahma-śāpa-varṇanena brāhmaṇa-dākṣiṇyaṁ muhur yuddha-varṇanena yuddhecchāṁ ca kāraṇatvenopanyastavān | yuddhecchaiva tu mukhyā jñeyā, yayā pārṣadayoḥ munīnām api matir viparītā jātā | yathoktaṁ tṛtīye śrī-bhagavataiva, mataṁ tu me [bhā.pu. 3.16.29] iti | tathāpy atyanta-śāpādy-asambhavāt tad-ābhāsa eva tat-kāryatvena darśitaḥ, viṣṇu-cakra-hatāṁhasāv[bhā.pu. 7.1.46] ity anena pūrvokta-siddhānta eva vivecanīyaḥ ||47||

**viśvanāthaḥ : **acyutena saha sthitau ātmanau ākārau yayos tasya bhāvas tattā tāṁ dhyānenaiva nītau punar mauṣala-līlānte harer nārāyaṇasya pārśvaṁ jagmatur iti mauṣala-līlātaḥ pūrvaṁ śrī-kṛṣṇa-śarīra eva nārāyaṇasyāpi praviṣṭatvāt tat-pārṣadau jaya-vijayāv api tatraiva praviśya sthitāv iti tattvam | śiśupāla-dantavakrau kṛṣṇe sāyujyaṁ prāpatur iti tu loka-pratītiḥ ||47||

—o)0(o—

**|| 7.1.48 ||**

**śrī-yudhiṣṭhira uvāca—**

**vidveṣo dayite putre katham āsīn mahātmani |**

**brūhi me bhagavan yena prahlādasyācyutātmatā ||**

**śrīdharaḥ : **yena kāraṇena prahrādasyācyutātmatācyutaika-cittatvaṁ tad api brūhīti śeṣaḥ ||48||

**	**

**krama-sandarbhaḥ : _na vyākhyātam._**

**viśvanāthaḥ :** acyutātmatā acyute acyutaika-cittatvaṁ yena tad api brūhīti śeṣaḥ ||48||

—o)0(o—

iti sārārtha-darśinyāṁ harṣiṇyāṁ bhakta-cetasām |

saptame prathamo’dhyāyaḥ saṅgataḥ saṅgataḥ satām ||

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyāṁ saṁhitāyāṁ vaiyāsikyāṁ saptama-skandhe 

yudhiṣṭhira-nārada-saṁvāde 

prathamo’dhyāyaḥ ||

|| 7.1 ||

(7.2)


### atha dvitīyo’dhyāyaḥ

**|| 7.2.1 ||**

**śrī-nārada uvāca—**

**bhrātary evaṁ vinihate hariṇā kroḍa-mūrtinā |**

**hiraṇyakaśipū rājan paryatapyad ruṣā śucā ||**

**śrīdharaḥ :**

dvitīye viṣṇu-roṣeṇa lokaṁ viplāvya dānavaiḥ |

tad-dhata-bhrātṛ-putrādīn itihāsair asāntvayat ||

bhagavad-dveṣa eva tad-dveṣe’pi kāraṇam ity āśayenāha—bhrātarīty-ādinā. evaṁ deva-pakṣa-pātena ||1||

**krama-sandarbhaḥ : **evaṁ paryatapyateti sambandhaḥ | mūrtinety atra rūpiṇeti kvacit ||1||

**viśvanāthaḥ :**

dvitīye bhrātṛ-śokena dharma-nāśāya dānavān |

niyojya jñānetihāsair mitrādīn sa hy asāntvayat ||

bhagavad-dveṣa eva prahlāda-dveṣe’pi kāraṇam abhūd iti vaktuṁ prathamato bhagavad-dveṣam eva sa-hetukam āha—bhrātary evam ity-ādinā ||1||

—o)0(o—

**|| 7.2.2 ||**

**āha cedaṁ ruṣā pūrṇaḥ sandaṣṭa-daśana-cchadaḥ |**

**kopojjvaladbhyāṁ cakṣurbhyāṁ nirīkṣan dhūmram ambaram ||**

**śrīdharaḥ : **kopena ut atiśayena jvaladbhyām kopāgni-dhūmenaiva dhūmram ambaraṁ nirīkṣamāṇaḥ ||2||

**krama-sandarbhaḥ : _na vyākhyātam._**

**viśvanāthaḥ :** ambaraṁ nirīkṣann iti harer nivāsaṁ vaikuṇṭhaṁ hariṁ ca sva-hastenaiva dhvaṁsayāmīti bhāvaḥ | dhūmram iti cakṣur-agnyor dhūma-vyāptatvād iti bhāvaḥ ||2||

—o)0(o—

**|| 7.2.3 ||**

**karāla-daṁṣṭrogra-dṛṣṭyā duṣprekṣya-bhrukuṭī-mukhaḥ |**

**śūlam udyamya sadasi dānavān idam abravīt ||**

**śrīdharaḥ : **karāla-daṁṣṭrābhir yukta-yogayā dṛṣṭyā | duṣprekṣyaṁ bhru-kuṭī-yuktaṁ mukhaṁ yasya saḥ ||3||

**krama-sandarbhaḥ : **āha cedam iti yad uktaṁ tad eva viśinaṣṭi—karāleti | bho bho iti yugmakam ||3||

**viśvanāthaḥ :_na vyākhyātam._**

—o)0(o—

**|| 7.2.4-5 ||**

**bho bho dānava-daiteyā dvi-mūrdhaṁs tryakṣa śambara |**

**śatabāho hayagrīva namuce pāka ilvala ||**

**vipracitte mama vacaḥ puloman śakunādayaḥ |**

**śṛṇutānantaraṁ sarve kriyatām āśu mā ciram ||**

_na katamenāpi vyākhyātam._

—o)0(o—

**|| 7.2.6 ||**

**sapatnair ghātitaḥ kṣudrair bhrātā me dayitaḥ suhṛt |**

**pārṣṇi-grāheṇa hariṇā samenāpy upadhāvanaiḥ ||**

**śrīdharaḥ : **samenāpy upadhāvanair bhajanair nimitta-bhūtaiḥ pārṣṇi-grāheṇa satā ||6||

**krama-sandarbhaḥ : _na vyākhyātam._**

**viśvanāthaḥ :**samenāpīti | yadyapi sa hariḥ sarvatra samas tad api upadhāvanair upāsanair nimitta-bhūtaiḥ pārṣṇi-grāheṇa lobha-vaśād deva-pakṣa-pātī vṛtta ity arthaḥ ||6||

—o)0(o—

**|| 7.2.7 ||**

**tasya tyakta-svabhāvasya ghṛṇer māyā-vanaukasaḥ |**

**bhajantaṁ bhajamānasya bālasyevāsthirātmanaḥ ||**

**śrīdharaḥ : **evaṁ tyaktaḥ svabhāvaḥ samatvaṁ yena tasya | ghṛṇeḥ śuddha-tejo-mayasyāpi māyayā vanaukaso varāha-rūpasya sataḥ | asthirātmano’vyavasthita-cittasya | kutaḥ ? yo yo bhajati taṁ taṁ bhajamānasyānusarataḥ ||7||

**krama-sandarbhaḥ : **tasyeti yugmakam | vāstavo’rthas tv ayaṁ tyaktaḥ, bhaktebhyo dattaḥ svabhāvaḥ sārūpyādikaṁ yena “ghṛṇi grahaṇe” ity asmāt ghṛṇeḥ | kṛpayā svīkartuḥ māyā kṛpā mayiti chāndasa-tṛtīyā luk | tataḥ sarvatrānvayaḥ kṛpayaiva vanaikasaḥ tal-līlā-vistārayituḥ kṛpayaiva bālasyevāsthirātmanaḥ bhakta-bhāvānurūpa-nānā-bhāva-vistārayituḥ mac-chūlād bhinnā tad-agocara-bhūtā grīvā tad-upalakṣito vigraho yasya tasya me rudhireṇa śrī-nṛsiṁhatayāvirbhāve tasmād bhūta-madīya-rudhireṇa rudhira-priyaṁ bhrātaraṁ tarpayiṣye, yathā taror mūla-niṣecanena [bhā.pu. 4.31.14] ity-ādeḥ ||7||

**viśvanāthaḥ :** vayam apy upadhāvāma iti cen maivaṁ brūdhvaṁ yūyaṁ tāvan man-niyukte karmaṇi tiṣṭhata aham eka eva taṁ haniṣyāmīty āha—tasyeti dvābhyām | 

nanu harir hi paramātmocyate śāstraiḥ, atas taṁ kathaṁ haniṣyasi ? tatrāha—tyakta-svabhāvasya sarvatraudāsīnya-rūpaḥ svabhāvo hi paramātmanaḥ prasiddhaḥ | sa yadi tena tyaktaḥ, tadā kutas tasya samprati paramātmatvam iti bhāvaḥ | pratyuta sa paramātmatvaṁ tyaktvā paśur abhūd ity āha—ghṛṇeḥ pūrvaṁ śuddha-tejo-mayasyāpi samprati māyā-pāratantryād vanaukasaḥ matsya-kacchapādi-rūpasya ca | 

kiṁ ca, bhajantaṁ jana-mātram eva bhajamānasya bālasyeva ekenaiva khaṇḍa-laḍḍukena vaśīkṛtasyety arthaḥ | vastutas tu tasya bhakta-vātsalyād eva tyaktety-ādi-viśeṣaṇa-pañcakaṁ bhavati | tac ca tasya bhūṣaṇam eva, na tu dūṣaṇam iti bhāvaḥ | ghṛṇeḥ śuddha-tejo-mayasyāpi māyayā kṛpayā ity-ādi yojyam ||7||

—o)0(o—

**|| 7.2.8 ||**

**mac-chūla-bhinna-grīvasya bhūriṇā rudhireṇa vai |**

**asṛk-priyaṁ tarpayiṣye bhrātaraṁ me gata-vyathaḥ ||**

**śrīdharaḥ : **tasya rudhireṇa yāvat tarpayiṣyāmi tāvad yūyaṁ bhuvaṁ yāteti tṛtīyenānvayaḥ ||8||

**krama-sandarbhaḥ : _na vyākhyātam._**

**viśvanāthaḥ : **mac-chūlād bhinnā pṛthag-bhūtā grīvā yasyeti prākṛtasya mac-chūlasya tatra praveśo’pi na sambhaved iti bhāvaḥ | kuṅkumaṁ rudhiraṁ proktam ity abhidhānāt rudhireṇa tad-aṅga-rāga-kuṅkumena rudhira-priyaṁ tan-nirmālya-kuṅkuma-priya-mad-bhrātur bhaktatvād iti bhāvaḥ ||8||

—o)0(o—

**|| 7.2.9 ||**

**tasmin kūṭe’hite naṣṭe kṛtta-mūle vanas-patau |**

**viṭapā iva śuṣyanti viṣṇu-prāṇā divaukasaḥ ||**

**śrīdharaḥ : **nanu devais tad vadhaḥ kārito’ste kiṁ na hanyante ? tatrāha—tasmin harau kūṭe kapaṭe | ahite pratipakṣe | kūṭam īhitaṁ yasyeti vā | naṣṭe’dṛṣṭe sati devāḥ śuṣyanti svayam eva nāśaṁ yāsyānti | kutaḥ ? viṣṇur eva prāṇo yeṣāṁ te | yathā kṛtta-mūle vṛkṣe śākhāḥ svayaṁ śuṣyanti tadvat ||9||

**krama-sandarbhaḥ : _na vyākhyātam._**

**viśvanāthaḥ : **kūṭe’hite kapaṭa-ceṣṭite vastutas tu kūṭeṣu kapaṭiṣv api mad-vidheṣu īhitaṁ yuddha-ceṣṭā yasya tasminn ity aho mama bhāgyam iti bhāvaḥ | devānāṁ tu saubhāgyaṁ kiyad varṇanīyam | te tu tad-eka-prāṇā evety āha—tasmin naṣṭe daivāt kadācid dṛṣṭe naśera-darśanārthatvāt chinna-mūle vanaspatau yathā viṭapāḥ śuṣyanti tathā śuṣyanti te viṣṇur eva prāṇaṁ yeṣāṁ te, kiṁ vā, viṣṇor api prāṇa-tulyās te parama-dhanyā eveti bhāvaḥ ||9||

—o)0(o—

**|| 7.2.10 ||**

**tāvad yāta bhuvaṁ yūyaṁ brahma-kṣatra-samedhitām |**

**sūdayadhvaṁ tapo-yajña-svādhyāya-vrata-dāninaḥ ||**

**śrīdharaḥ : **tapo-yajñādi-yuktān sūdayadhvaṁ ghātayata ||10||

**krama-sandarbhaḥ : **yatas tasminn iti | yad vā, nanu, tasya tad-dhasta-maraṇād divyā gatir jātaivāsti kiṁ tat-tarpaṇena ? tatrāha—asminn iti | kūṭe kūṭasthe eka-rūpatayā sarva-kāla-vyāpini hite bhakta-suhṛdi naṣṭe adarśanaṁ gate sati sarve’pi prākṛtāprākṛta-divaukasas tad-eka-prāṇatvāc chuṣyanti sukhada-nānā-sampadyapi śoṣaṁ prāpnuvanti tasmāt tad-ārādhanam eva kāryam iti bhāvaḥ | tataś ca yadi yuṣmākam icchā tarhi yāvat tad-darśanaṁ tāvad eva yāteti ||10||

**viśvanāthaḥ :** brahma-kṣatrābhyām tapo-bala-prabhāvābhyām samyag edhitāṁ vardhitāṁ bhuvaṁ yāta | kim-artham ? sūtayadhvaṁ ghāṭayadhvam ||10||

—o)0(o—

**|| 7.2.11 ||**

**viṣṇur dvija-kriyā-mūlo yajño dharmamayaḥ pumān |**

**devarṣi-pitṛ-bhūtānāṁ dharmasya ca parāyaṇam ||**

**madhvaḥ : **viprayajñādi-mūlaṁ tu harir ity āsuraṁ matam |


    harir eva hi sarvasya mūlaṁ samyaṅ mato nṛpa || iti brāhme ||11||

**śrīdharaḥ : **nanu taiḥ kim aparāddham ? tatrāha—viṣṇur iti | dvijānāṁ kriyā anuṣṭhānaṁ mūlaṁ yasya saḥ | yato’sau yajño dharma-mayaś ca | devādīnāṁ parāyaṇaṁ parama āśrayaḥ | ato yajña-rūpasya viṣṇor mūlatvān mām anādṛtya tad āśrayaṇāc ca te vadhyā iti bhāvaḥ ||11||

**krama-sandarbhaḥ : _na vyākhyātam._**

**viśvanāthaḥ : **yatas teṣāṁ nāśe sati viṣṇuḥ svayam eva naṅkṣyatīty āha—viṣṇur iti | dvijānāṁ nāśe sati tat-kriyā-lopāt viṣṇor mūlotkhātaḥ yajñasya dharmasya ca nāśaḥ, tat-svarūpasya nāśo bhāvī | kiṁ ca, deva-rṣy-ādīnāṁ parāyaṇaṁ parama āśraya iti deva-rṣy-ādīnāṁ vadhe tac-chokād api mariṣyatīti bhāvaḥ ||11||

—o)0(o—

**|| 7.2.12 ||**

**yatra yatra dvijā gāvo vedā varṇāśrama-kriyāḥ |**

**taṁ taṁ janapadaṁ yāta sandīpayata vṛścata ||**

**śrīdharaḥ : **tasmāt paramaṁ mantraṁ śṛṇutety āha—yatra yatreti | sandīpayata dahata | vṛścata ājīvyānāṁ vṛkṣāṇāṁ chedaṁ kuruta ||12||

**krama-sandarbhaḥ : _na vyākhyātam._**

**viśvanāthaḥ : **sandīpayata dahateti janapadasya dāhe tad-vāsināṁ teṣāṁ svata eva dāha-siddheḥ | vṛścata tad upajīvya-vṛkṣāṇāṁ chedaṁ kuruta ||12||

—o)0(o—

**|| 7.2.13 ||**

**iti te bhartṛ-nirdeśam ādāya śirasādṛtāḥ |**

**tathā prajānāṁ kadanaṁ vidadhuḥ kadana-priyāḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** kadanaṁ kaṣṭam ||13||

—o)0(o—

**|| 7.2.14 ||**

**pura-grāma-vrajodyāna- kṣetrārāmāśramākarān |**

**kheṭa-kharvaṭa-ghoṣāṁś ca dadahuḥ pattanāni ca ||**

**śrīdharaḥ : **puraṁ haṭṭādimat | grāmas tad-rahitaḥ | vrajo gavāṁ vāsaḥ | udyānaṁ kṛtrimaṁ vanam | kṣetraṁ vrīhy-ādeḥ | ārāmo’kṛtrimaṁ vanam | āśramaḥ ṛṣīṇāṁ sthānam | ākaro ratnādīnām | kheṭaḥ kṛṣīvalānāṁ vāsaḥ | kharvaṭo giri-droṇy-āśrayo grāmaḥ | ghoṣa ābhīrāṇāṁ vāsaḥ | pattanaṁ rāja-dhānī |

**krama-sandarbhaḥ : _na vyākhyātam._**

**viśvanāthaḥ : **puraṁ haṭṭādimat | grāmas tad-rahitaḥ | vrajo gavāṁ vāsaḥ | udyānaṁ puṣpa-pradhānam vanam | kṣetraṁ vrīhy-ādeḥ | ārāmaḥ phala-pradhānaṁ vanam | āśramaḥ ṛṣīṇāṁ sthānam | ākaro ratnādīnām | kheṭaḥ kṛṣīvalānāṁ vāsaḥ | kharvaṭo giri-droṇy-āśrayo grāmaḥ | ghoṣa ābhīrāṇāṁ vāsaḥ | pattanaṁ rāja-dhānī ||14||

—o)0(o—

**|| 7.2.15 ||**

**kecit khanitrair bibhiduḥ setu-prākāra-gopurān |**

**ājīvyāṁś cicchidur vṛkṣān kecit paraśu-pāṇayaḥ |**

**prādahan śaraṇāny eke prajānāṁ jvalitolmukaiḥ ||**

**śrīdharaḥ : **khanitraiḥ khanana-sādhanaiḥ | ājīvyān upajīvyān jambv-āmraka-pitthādīn śaraṇāni gṛhān ||15||

**krama-sandarbhaḥ : **prādahann ity ardhakam ||15||

**viśvanāthaḥ :_na vyākhyātam._**

—o)0(o—

**|| 7.2.16 ||**

**evaṁ viprakṛte loke daityendrānucarair muhuḥ |**

**divaṁ devāḥ parityajya bhuvi cerur alakṣitāḥ ||**

**śrīdharaḥ : **viprakṛte upadrute | yajña-bhāgānām abhāvād divaṁ parijyā-lakṣitāḥ santo bhuvi ceruḥ ||16||

**krama-sandarbhaḥ : **divaṁ vimāna-svargaṁ bhuvaṁ yatheti hiraṇyakaśipunā pūrvam uktatvāt tasya sumeru-sthiti-prāpteḥ ||16||

**viśvanāthaḥ : **viprakṛte upadrute | yajña-bhāgānām abhāvād divaṁ parijtyajya ||16||

—o)0(o—

**|| 7.2.17 ||**

**hiraṇyakaśipur bhrātuḥ samparetasya duḥkhitaḥ |**

**kṛtvā kaṭodakādīni bhrātṛ-putrān asāntvayat ||**

**śrīdharaḥ : **tad evaṁ prajānāṁ kadanaṁ dānaveṣu kurvatsu svayaṁ svarga-rājyādi sādhayituṁ tapas taptu-kāmaḥ prathamaṁ yat kṛtavāṁs tad āha—hiraṇyakaśipur ity-ādinā | kaṭodakaṁ pretāya pradeyam udakam | ādi-śabdāt preta-śrāddhādikam ||17||

**krama-sandarbhaḥ : _na vyākhyātam._**

**viśvanāthaḥ : **kaṭodakaṁ pretāya pradeyam udakam | ādi-śabdāt preta-śrāddhāṁ ca ||17||

—o)0(o—

**|| 7.2.18-19 ||**

**śakuniṁ śambaraṁ dhṛṣṭiṁ bhūtasantāpanaṁ vṛkam |**

**kālanābhaṁ mahānābhaṁ hariśmaśrum athotkacam ||**

**tan-mātaraṁ ruṣābhānuṁ ditiṁ ca jananīṁ girā |**

**ślakṣṇayā deśa-kāla-jña idam āha janeśvara ||**

_na katamenāpi vyākhyātam._

—o)0(o—

**|| 7.2.20 ||**

**śrī-hiraṇyakaśipur uvāca—**

**ambāmba he vadhūḥ putrā vīraṁ mārhatha śocitum |**

**ripor abhimukhe ślāghyaḥ śūrāṇāṁ vadha īpsitaḥ ||**

**śrīdharaḥ, viśvanāthaḥ : **he vadhūr iti bhrātur bhāryāṁ saṁbodhayati ||20||

**krama-sandarbhaḥ : _na vyākhyātam._**

—o)0(o—

**|| 7.2.21 ||**

**bhūtānām iha saṁvāsaḥ prapāyām iva suvrate |**

**daivenaikatra nītānām unnītānāṁ sva-karmabhiḥ ||**

**śrīdharaḥ : **bhavatu nāma tasya ślāghyo vadhaḥ | tathāpy asmākaṁ tāvad bandhur gata eva ? iti cet, tatrāha—bhūtānām iti | daivena prācīna-karmaṇā ekatra nītānāṁ saṁyojitānāṁ punaś ca svaiḥ svaiḥ karmabhir unnītānāṁ viyojitānām ||21||

**krama-sandarbhaḥ : **ripor apy abhimukhe kim uta śrī-viṣṇor iti ca ||21||

**viśvanāthaḥ :** bandhu-viccheda-duḥkhaṁ caivaṁ bhāvanayā nirvāpyatām ity āha—bhūtānām iti | prapāyāṁ pāṇīya-śālāyām unnītānāṁ punar viyojitānām ||21||

—o)0(o—

**|| 7.2.22 ||**

**nitya ātmāvyayaḥ śuddhaḥ sarvagaḥ sarva-vit paraḥ |**

**dhatte’sāv ātmano liṅgaṁ māyayā visṛjan guṇān ||**

**madhvaḥ :** dhatte’sāv ātmano liṅgaṁ jīva mana-ādi nāmādhāraṁ brahma ||22||

**śrīdharaḥ : **evaṁ laukika-dṛṣṭyā śokaṁ nivārya tattva-dṛṣṭyā vārayati—nitya iti | ātmā nityo mṛtyu-śūnyaḥ | avyayo’pakṣaya-śūnyaḥ | śuddho nirmalaḥ | sarva-gataḥ sarva-vit sarva-jñaś ca | sarvatra hetuḥ, paro dehādi-vyatiriktaḥ | ato mṛta iti kṛśa iti malina iti viyukta ity ajña iti ca matvā śoko na kārya ity arthaḥ | kathaṁ tarhi tasya saṁsāraḥ ? tatrāha—dhatta iti | ātmano mayayā svāvidyayā liṅgaṁ mūrtīr dhatte | guṇān uccā-vacān dehān sukha-duḥkhādīn vā viśeṣeṇa sṛjan svī-kurvan | liṅga-śarīropādhiḥ saṁsāra ity arthaḥ ||22||

**krama-sandarbhaḥ : **nitya ity atra jīve’pīśvara-dharmoktir asuraucityāt sarvajñasyājñānam iti yukti-viruddhaṁ ca tad iti vāstavārthe tu sarvaṁ lokaṁ gacchati sarvagaḥ sarvaṁ śarīraṁ vindati sarvavit ||22||

**viśvanāthaḥ : **yuṣmat-prabodhārtham uktam idaṁ loka-dṛṣṭyā, tad-dṛṣṭyā tu hiraṇyākṣaḥ khalv ātmaiva, na tu dehaḥ tasyātmanaś ca svarūpaṁ śṛṇutety āha—nityo mṛtyu-rahitaḥ | avyayo’pakṣaya-śūnyaḥ | śuddho nirmalaḥ | sarva-gata itīśvara-dharmokti-jīve’py asura-svabhāvāt | vastutas tu sarvaṁ lokaṁ gacchatīti saḥ, sarvaṁ sukha-duḥkhādikaṁ vindatīti saḥ | paro dehādi-vyatiriktaḥ | asāv ātmā ātmanaḥ svasya liṅgaṁ dehaṁ mayayā svāvidyayā dhatte | kim-artham ? guṇān uccā-vacān sthūla-dehān viśeṣeṇa sṛjan svīkurvan, tathā tat-padāvṛttyā visṛjan sthūla-dehān svīkartuṁ tyaktuṁ cety arthaḥ ||22||

—o)0(o—

**|| 7.2.23 ||**

**yathāmbhasā pracalatā taravo’pi calā iva |**

**cakṣuṣā bhrāmyamāṇena dṛśyate calatīva bhūḥ ||**

**śrīdharaḥ : **etat sa-dṛṣṭāntaḥ prapañcayati—yatheti caturbhiḥ | taravaḥ pratibimbitāḥ | upādhi-dharmā upahite bhavantīti dṛṣṭāntam uktvā grāhaka-dharmā grāhye bhavantīti dṛṣṭāntam āha—cakṣuṣeti ||23||

**krama-sandarbhaḥ : _na vyākhyātam._**

**viśvanāthaḥ :** evaṁ yal-liṅgaṁ dhatte tasmāt sūkṣma-dehād apy ātmā bhinna eveti dṛṣṭāntābhyām āha—yathā antasya pracalatā hetunā ambhaḥsu pratibimbitāntaravo’pi calā ivekṣante, na tu calā ambhobhyas teṣāṁ bhinnatvāt | evam eva liṅga-dharmāḥ śoka-mohādayas tad-upahite ātmany api pratīyante, na tv ātmā śoka-mohād imān tasmāl liṅgād bhinnatvād ity arthaḥ | evam upādhi-dharmā upahite bhavantīgti dṛṣṭāntam uktvā grāhaka-dharmā grāhye bhavantīti dṛṣṭāntam āha—cakṣuṣeti | bhrāmyamāṇena bhrami-doṣākramyamāṇena calatī bhramatīva yathā bhūtāviṣṭaḥ puruṣo bhūta-grāhye ucyate ||23||

—o)0(o—

**|| 7.2.24 ||**

**evaṁ guṇair bhrāmyamāṇe manasy avikalaḥ pumān |**

**yāti tat-sāmyatāṁ bhadre hy aliṅgo liṅgavān iva ||**

**madhvaḥ :** liṅgavān iva jīva iva |


    asamaṁ samatām eti bhrānti-dṛṣṭyaiva kevalam |


    jīve na brahma na samaṁ tattva-dṛṣṭyā kathañcana || iti ṣāḍguṇye |


    yathoda-calanād vṛkṣa-pratibimba-pracālanāt |


    taṭastha-vṛkṣa-calanaṁ kalpayed abudho naraḥ ||


    tathā manasijair doṣair ābhāse dūṣite naraḥ |


    ābhāsino brahmaṇaś ca doṣam ajñaḥ prakalpayet ||


    ātmanaś cakṣuṣo bhrāntyā yathā paśyed bhramaṁ bhuvaḥ |


    tathaiṣa svātmano doṣād doṣavad brahma paśyati || iti brahma-tarke ||24||

**śrīdharaḥ : **avikalaḥ paripūrṇa eva | tat sāmyatām, manaḥ-samatām ity arthaḥ |

**krama-sandarbhaḥ : _na vyākhyātam._**

**viśvanāthaḥ :** evaṁ dehāviṣṭa ātmā deha-grāhyo deha-dharmākrānta ucyate ity arthaḥ | evam avikalaḥ śuddha evātmā tat-sāmyatāṁ manaḥ-samatāṁ mano-dharma-grāhitvam ||24||

—o)0(o—

**|| 7.2.25 ||**

**eṣa ātma-viparyāso hy aliṅge liṅga-bhāvanā |**

**eṣa priyāpriyair yogo viyogaḥ karma-saṁsṛtiḥ ||**

**śrīdharaḥ : **liṅga-bhāvanā dehābhimānaḥ | eṣa ātmano viparyaṣo’nyathā-bhāvaḥ | tam evāha—priyair viyogo’priyair yogaś ca | karma ca saṁsṛtiś ca nānā-garbheṣu praveṣaḥ ||25||

**krama-sandarbhaḥ : **eṣa iti yugmakam | aliṅge dehātirikte ātmani ||25||

**viśvanāthaḥ :** aliṅge’py ātmani liṅga-bhāvanā dehābhimānaḥ | eṣa evātmano viparyaṣo viparyayaḥ, tasmād viparyāsād evātmana eṣa priyāpriyair yogo viyogaś ca | ca-kārād viparītaś ca apriyair yogaḥ priyair viyogaś ca | karma ca saṁsṛtiś ca nānā-garbheṣu praveṣaḥ ||24||

—o)0(o—

**|| 7.2.26 ||**

**sambhavaś ca vināśaś ca śokaś ca vividhaḥ smṛtaḥ |**

**avivekaś ca cintā ca vivekāsmṛtir eva ca ||**

**madhvaḥ :**viveka-smṛtiḥ aviveka eva vivekatva-bhrāntiḥ |


    antar hiraṇyakādīnāṁ bhaktir asty eva keśave |


    asurāveśatas tv anyān hari-stotṝn dviṣanti ca || iti pādme ||26||

**śrīdharaḥ : **tataś ca saṁbhava utpattiḥ | vivekasyāsmṛtir ananusaṅghānam ||26||

**krama-sandarbhaḥ : _na vyākhyātam._**

**viśvanāthaḥ : **vivekasya sato’py asmṛti-sphūrtiḥ ||26||

—o)0(o—

**|| 7.2.27 ||**

**atrāpy udāharantīmam itihāsaṁ purātanam |**

**yamasya preta-bandhūnāṁ saṁvādaṁ taṁ nibodhata ||**

**śrīdharaḥ : **atrāpi śoka-hetuṁ vinā vṛthaivāyaṁ śoka ity asminn arthe | pretasya mṛtasya kasyacid ye bandhavas teṣāṁ ca saṁvādaṁ śṛṇuta ||27||

**krama-sandarbhaḥ : _na vyākhyātam._**

**viśvanāthaḥ : **atrāpi aśocyasyāpi śoka itihāsam api | pretasya mṛtasya ye bandhavaḥ, teṣāṁ ca ||27||

—o)0(o—

**|| 7.2.28 ||**

**uśīnareṣv abhūd rājā suyajña iti viśrutaḥ |**

**sapatnair nihato yuddhe jñātayas tam upāsata ||**

**śrīdharaḥ : **upāsata tat-samīpe āvṛtya sthitāḥ ||28||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.2.29 ||**

**viśīrṇa-ratna-kavacaṁ vibhraṣṭābharaṇa-srajam |**

**śara-nirbhinna-hṛdayaṁ śayānam asṛg-āvilam ||**

**śrīdharaḥ : **viśīrṇaṁ ratna-mayaṁ kavacaṁ yasya | vibhraṣṭāny ābharaṇāni srajaś ca yasya | śareṇa nirbhinnaṁ hṛdayaṁ yasya | asṛjā raktenāvilaṁ liptam ||29||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.2.30 ||**

**prakīrṇa-keśaṁ dhvastākṣaṁ rabhasā daṣṭa-dacchadam |**

**rajaḥ-kuṇṭha-mukhāmbhojaṁ chinnāyudha-bhujaṁ mṛdhe ||**

**śrīdharaḥ : **prakīrṇāḥ keśā yasya | dhvaste akṣiṇī yasya | rabhasā saṁrambheṇa daṣṭo dac-chada oṣṭho yena | rajasā kuṇṭham āvṛtaṁ mukhāmbhojaṁ yasya | chinnam āyudhaṁ bhujaś ca yasya ||30||

**krama-sandarbhaḥ : _na vyākhyātam._**

**viśvanāthaḥ : **rabhasā krodhena daṣṭo dacchado’dhare yena tam ||30||

—o)0(o—

**|| 7.2.31 ||**

**uśīnarendraṁ vidhinā tathā kṛtaṁ**

**patiṁ mahiṣyaḥ prasamīkṣya duḥkhitāḥ |**

**hatāḥ sma nātheti karair uro bhṛśaṁ**

**ghnantyo muhus tat-padayor upāpatan ||**

**śrīdharaḥ : **tasya padayor upa samīpe āsamantād apatan ||31||

**krama-sandarbhaḥ : _na vyākhyātam._**

**viśvanāthaḥ : **tat-kṣaṇa eva sapatnaiḥ śastra-hatatvāt tathābhūtatvenaiva mṛtvāpi sthitam ity arthaḥ ||31|||

—o)0(o—

**|| 7.2.32 ||**

**rudatya uccair dayitāṅghri-paṅkajaṁ**

**siñcantya asraiḥ kuca-kuṅkumāruṇaiḥ |**

**visrasta-keśābharaṇāḥ śucaṁ nṛṇāṁ**

**sṛjantya ākrandanayā vilepire ||**

_na katamenāpi vyākhyātam._

—o)0(o—

**|| 7.2.33 ||**

**aho vidhātrākaruṇena naḥ prabho**

**bhavān praṇīto dṛg-agocarāṁ daśām |**

**uśīnarāṇām asi vṛttidaḥ purā**

**kṛto’dhunā yena śucāṁ vivardhanaḥ ||**

**śrīdharaḥ : **vilāpam evāha—aho iti dvābhyām | akaruṇatvam evāhuḥ, yena vidhātrā dṛśām agocarāṁ daśāṁ bhavān praṇīto gamitaḥ, tena vidhātrā tvam adhunā śucāṁ vivardhanaḥ kṛto’sīty anvayaḥ ||33||

**krama-sandarbhaḥ : _na vyākhyātam._**

**viśvanāthaḥ :** vilāpam āha—aho iti | praṇīto gamito yena vidhātrā tena adhunā uśīnarāṇāṁ śucāṁ vivardhanaḥ kṛto’si ||33||

—o)0(o—

**|| 7.2.34 ||**

**tvayā kṛtajñena vayaṁ mahī-pate**

**kathaṁ vinā syāma suhṛttamena te |**

**tatrānuyānaṁ tava vīra pādayoḥ**

**śuśrūṣatīnāṁ diśa yatra yāsyasi ||**

**śrīdharaḥ : **he mahī-pate ! tvayā suhṛttamena vinā vayaṁ kathaṁ syāma bhavema ? jīvemety arthaḥ | ato he vīra ! yatra tvaṁ yāsyasi, tatra te’nuyānam anugamanaṁ tava pādayoḥ śuśrūṣāṁ kurvatīnām asmākaṁ diśa dehi ||34||

**krama-sandarbhaḥ : _na vyākhyātam._**

**viśvanāthaḥ :** yatra tvaṁ yāsi, tatra te’nuyānam anugamanaṁ tava pādayoḥ śuśrūṣaṇārthaṁ diśa dehi, vayam api mriyāmahe ity arthaḥ ||34||

—o)0(o—

**|| 7.2.35 ||**

**evaṁ vilapatīnāṁ vai parigṛhya mṛtaṁ patim |**

**anicchatīnāṁ nirhāram arko’staṁ sannyavartata ||**

**śrīdharaḥ : **nirhāraṁ dāhārthaṁ nayanam anicchantīnām | astam astācalaṁ prati ||35||

**krama-sandarbhaḥ : _na vyākhyātam._**

**viśvanāthaḥ : **nirhāraṁ dāhārthaṁ nayanam | astam astācalaṁ prāpto nyavartata calanān nivṛtto viśrāntavān ity arthaḥ ||35||

—o)0(o—

**|| 7.2.36 ||**

**tatra ha preta-bandhūnām āśrutya paridevitam |**

**āha tān bālako bhūtvā yamaḥ svayam upāgataḥ ||**

**śrīdharaḥ : **paridevitaṁ rodanaṁ sva-puryām eva sthita āśrutya śrutva tatra svayam evopāgato yamo bālako bhūtvā tān āha—aho ity-ādinā ||36||

**krama-sandarbhaḥ : _na vyākhyātam._**

**viśvanāthaḥ :** svayam upāgata iti | puṇyavaj jīvānāṁ nirhārānta eva yama-pura-gamanaṁ prāyaḥ sambhavatīti kecit | tāsām eva madhye kasyāścit vaiṣṇava-striyas tat-samīpāt yama-dūtair netum aśakyatvāt tat-sāmīpya-dūrīkaraṇārthaṁ svayaṁ yama evāgata ity anye prāhuḥ | bālako bhūtvety anyeṣāṁ tatra praveśāsāmarthyāt bāla-bhāṣitasya madhuratvāt tat-kartṛka-tattva-kathanasyātivismayāvahatvāt tattva-jighṛkṣotpādana-samarthatvāc ca ||36||

—o)0(o—

**|| 7.2.37 ||**

**śrī-yama uvāca—**

**aho amīṣāṁ vayasādhikānāṁ**

**vipaśyatāṁ loka-vidhiṁ vimohaḥ |**

**yatrāgatas tatra gataṁ manuṣyaṁ**

**svayaṁ sadharmā api śocanty apārtham ||**

**madhvaḥ :**yatrodbhavas tatra-gatam adarśanaṁ gatam | 


    adarśanād ihāyātaḥ[^15] punaś cādarśanaṁ gataḥ || [ma.bhā. 12.168.17] iti bhārate ||37||

**śrīdharaḥ : **aho āścaryam | asmatto vayasā’dhikānām api lokasya vidhiṁ janma-maraṇādi-prakāraṁ vipaśyatām api vimohaḥ | moham evāha—yatra yasmād avyaktād āgatas tatraiva gatam apārthaṁ śocanti | tad uktaṁ gītāsu—


    avyaktādīni bhūtāni vyakta-madhyāni bhārata | 


    avyakta-nidhanāny eva tatra kā paridevanā || [gītā 2.28] iti |

kiṁ ca, svayam api sa-dharmāḥ mṛtena saha samāno mṛtyu-lakṣaṇo dharmo yeṣāṁ tathā-bhūtā api ||37||

**krama-sandarbhaḥ : _na vyākhyātam._**

**viśvanāthaḥ : **yatra yasmād avyaktāt | tad uktam gītāsu—


    avyaktādīni bhūtāni vyakta-madhyāni bhārata | 


    avyakta-nidhanāny eva tatra kā paridevanā || [gītā 2.28] iti ||37|| 

—o)0(o—

**|| 7.2.38 ||**

**aho vayaṁ dhanyatamā yad atra**

**tyaktāḥ pitṛbhyāṁ na vicintayāmaḥ |**

**abhakṣyamāṇā abalā vṛkādibhiḥ**

**sa rakṣitā rakṣati yo hi garbhe ||**

**śrīdharaḥ : **abalā durbalā api vṛkādibhir abhakṣyamāṇā vayaṁ na vicintayāmaḥ | tatra hetuḥ, yo garbhe rakṣati sa eva sarvatra rakṣitā ||38||

**krama-sandarbhaḥ : _na vyākhyātam._**

**viśvanāthaḥ :** asmākam atyalpa-vayasām api yo vivekaḥ so’py eṣāṁ nāstīti sāścaryam āha—aho iti ||38||

—o)0(o—

**|| 7.2.39 ||**

**ya icchayeśaḥ sṛjatīdam avyayo**

**ya eva rakṣaty avalumpate ca yaḥ |**

**tasyābalāḥ krīḍanam āhur īśituś**

**carācaraṁ nigraha-saṅgrahe prabhuḥ ||**

**śrīdharaḥ : **nanu tasya rakṣaṇe kiṁ prayojanaṁ na kiñcid api, kintu krīḍaiva kevalam ity āha—ya iti | ya īśaḥ idaṁ viśvaṁ sṛjati rakṣaty avalumpate saṁharati ca | bho abalāḥ ! tasyeśituś carācaraṁ krīḍā-sādhanam āhuḥ—ataḥ sa eva nigrahe saṁhāre saṅgrahe pālane ca prabhuḥ ||39||

**krama-sandarbhaḥ : _na vyākhyātam._**

**viśvanāthaḥ : **nanu tvāṁ garbha-vāse rarakṣa imam asmat-patiṁ saṅgrāme na rarakṣety ko hetus tatrāha—ya iti | icchayā svecchayaiva, na tu kasyāpy anurodhenaiveti bhāvaḥ | 

nanv īdṛśīcchaiva kiṁ-hetukā ? tatrāha—īśo’nyānadhīna-paramaiśvaryavān tat-kāraṇa-kalpane tadaiśvaryasyaiva tādṛśatvaṁ na siddhyed iti bhāvaḥ | 

nanv evaṁ sṛjyādikaṁ kim-arthaṁ karoti ? tatrāha—abalāḥ | carācaraṁ tasya krīḍanam evāhuḥ | nigrahe saṁhāre, saṅgrahe pālane ca sa eva prabhava-śīlaḥ ||39||

—o)0(o—

**|| 7.2.40 ||**

**pathi cyutaṁ tiṣṭhati diṣṭa-rakṣitaṁ**

**gṛhe sthitaṁ tad-vihataṁ vinaśyati |**

**jīvaty anātho’pi tad-īkṣito vane**

**gṛhe’bhigupto’sya hato na jīvati ||**

**śrīdharaḥ : **prabhutvam evānvaya-vyatirekābhyāṁ darśayati—pathīti | diṣṭena daivena īśvareṇa rakṣitaṁ teneśvareṇa vihatam upekṣitam | asya hatas tenopekṣitaḥ ||40||

**krama-sandarbhaḥ : _na vyākhyātam._**

**viśvanāthaḥ : **prabhutvam evānvaya-vyatirekābhyāṁ darśayati—pathīti | diṣṭena daivena īśvareṇety arthaḥ | teneśvareṇa vihatam, tena īkṣitaḥ avekṣito’nyenāpi rakṣyata ity arthaḥ | asya hataḥ anenopekṣitaḥ, anyenāpi hanyata ity arthaḥ ||40||

—o)0(o—

**|| 7.2.41 ||**

**bhūtāni tais tair nija-yoni-karmabhir**

**bhavanti kāle na bhavanti sarvaśaḥ |**

**na tatra hātmā**[^16]** prakṛtāv api sthitas**

**tasyā guṇair anyatamo hi badhyate ||**

**madhvaḥ : **anyatama ātmānaṁ paramātmā, suviruddha-rūpatāj jīvād anyatamo hariḥ iti vāmane | bhagavan-māhātmya-kathanena sarvasya tad-vaśatvāt sa eva | bhajanīyo na śokena prayojanam iti phalitārthaḥ ||41||

**śrīdharaḥ : **tad evam ātmano janma-maraṇādikam aṅgī-kṛtyeśvarādhīnatvān na śokaḥ kārya ity uktam, idānīṁ tu dehānām eva janmādi, na tv ātmana ity āha—bhūtānīti tribhiḥ | bhūtāni dehāḥ nija-yoniḥ sva-kāraṇa-bhūtaṁ liṅga-śarīraṁ tan-nimittaiḥ karmabhir bhavanti jāyante, na bhavanti naśyanti ca | sarvaśo devādi-dehā api | tatra ha tadā prakṛtau dehe sthito’py ātmā tasyāḥ prakṛter guṇair deha-dharmair janmādibhir na nibadhyate na yujyate | yato’nyatamo dehād atyanta-vilakṣaṇaḥ ||41||

**krama-sandarbhaḥ : _na vyākhyātam._**

**viśvanāthaḥ :** nanu tarhi tasmin īśvare vaiṣamyaṁ prasaktaṁ kasyāpy apekṣaṇāt kasyāpy upekṣaṇād iti tatrāha—bhūtāni manuṣya-paśv-ādi-dehāḥ nija-nija-yoni-kāraṇa-bhūtaiḥ karmabhis tais tair anena karmaṇā gaur bhavaty anena karmaṇā śūkaro bhavaty evaṁ śāstra-prasiddhair bhavanti utpadyante, na bhavanti kāle naśyanti ca | sarvaśaḥ sarvāṇy eva tatra ha spaṣṭaṁ prakṛtau dehe sthito’py ātmā paramātmā anyatamaḥ pṛthag-bhūta evātas tasyā guṇair deha-dharmair janmādibhir na nibadhyate, kevalaṁ tat-tat-kṛta-śubhāśubha-karma-phalaṁ sva-sannidhāna-mātreṇa jīvayatīty etad eva tasyāpekṣaṇam upekṣaṇaṁ ceti bhāvaḥ ||41||

—o)0(o—

**|| 7.2.42 ||**

**idaṁ śarīraṁ puruṣasya mohajaṁ**

**yathā pṛthag bhautikam īyate gṛham |**

**yathaudakaiḥ pārthiva-taijasair janaḥ**

**kālena jāto vikṛto vinaśyati ||**

**śrīdharaḥ : **nanv ahaṁ kṛśaḥ sthūla ity-ādau vailakṣaṇyaṁ na pratīyate ? tatrāha—idam iti | idaṁ śarīraṁ moha-jam avivekād ātmatvena jātam | vastutas tu pṛthag eva | yata īyate dṛśyate bhautikaṁ ca yathā gṛham ity anvayaḥ | atraivaṁ prayogaḥ, draṣṭur abhautikāc ca puruṣāc charīraṁ bhinnam | dṛśyatvād bhautikatvāc ca | yathātyantāvivekina ātmatvenābhimatam api gṛhaṁ tataḥ pṛthak tadvad iti | bhautikatvānumānaṁ vivṛṇvann ātmano janmādy-abhavam upasaṁharati | yatha audakaiḥ paramāṇubhir jāto bud-budādir yathā ca pārthivair jāto ghaṭādir yathā ca taijasair jātaḥ kuṇḍalādir vinaśyati tathā tair eva tri-vidhaiḥ paramāṇubhir jāto jano deha eva vikṛtaḥ pariṇataḥ sanvinaśyati | na tv ātmety arthaḥ ||42||

**krama-sandarbhaḥ : _na vyākhyātam._**

**viśvanāthaḥ : **tasyānyatamatvam upapādayati—idam iti | mohajam puruṣasya jīvasya mohād eva jātam, atrasthāt paramātmanaḥ pṛthag eva yathā bhautikaṁ bhitti-dvārādimad-gṛhaṁ gṛhastha-puruṣāt pṛthag īyate | pārthakyaṁ tad evopapādayati—yathā audakaiḥ paramāṇubhir budbudādiḥ pārthaivair ghaṭādiḥ taijasaiḥ kuṇḍalādir jāyate naśyati ca, tathā tair eva trividhaiḥ paramāṇubhir jāto jano deha eva vikṛtaḥ pariṇataḥ san vinaśyati, na tv ātmety arthaḥ ||42||

—o)0(o—

**|| 7.2.43 ||**

**yathānalo dāruṣu bhinna īyate**

**yathānilo deha-gataḥ pṛthak sthitaḥ |**

**yathā nabhaḥ sarva-gataṁ na sajjate**

**tathā pumān sarva-guṇāśrayaḥ paraḥ ||**

**madhvaḥ :**deha-dāru-gatau prāṇa-vahnī sarva-gataṁ nabhaḥ |


    dehādibhyo yathā bhinnā na lipyante ca tad-guṇaiḥ |


    tathā jīva-gato viṣṇur jīvād bhinno na tad-guṇaiḥ || iti ca ||43||

**śrīdharaḥ : **pṛthag avasthānābhāve’pi bhinnatve dṛṣṭānta-dvayam āha—yatheti | yathā’nalo dāruṣv avasthito’pi dāhakatvena prakāśakatvena bhinna eva pratīyate | yathā ca deha-gato’py anilo mukha-nāsikādiṣu pṛthak sthita eva pratīyate | deha-sthatve’py ātmanas tad-dharma-yogābhāve dṛṣṭāntam āha—yathā nabho na sajjate kvāpi saṅgaṁ na prāpnoti tathā pumān api sarveṣāṁ guṇānāṁ dehendriyādīnām āśrayas teṣv āśrito vā paraḥ pṛthag evety arthaḥ ||43||

**krama-sandarbhaḥ : _na vyākhyātam._**

**viśvanāthaḥ : **pṛthag avasthānābhāve’pi bhinnatve dṛṣṭāntam āha—yathānalo dāruṣv avasthito’pi dāhakatvena prakāśakatvena bhinna eva pratīyate | yathā ca deha-gato’nilo nāsikādiṣu pṛthak sthito’pi pratīyate | deha-sthatve’py ātmanas tad-dharma-yogābhāve dṛṣṭāntam āha—yathā nabho na sajjate kvāpi saṅgaṁ na prāpnoti, tathā pumān api sarveṣāṁ guṇānāṁ dehendriyādīnām āśrayaḥ, teṣv āśrito vā paraḥ pṛthag evety arthaḥ | atas tena parameśvareṇāpekṣitam imaṁ sva-karma-vaśāt mṛtaṁ patiṁ kathaṁ nekṣadhve iti bhāvaḥ||43||

—o)0(o—

**|| 7.2.44 ||**

**suyajño nanv ayaṁ śete mūḍhā yam anuśocatha |**

**yaḥ śrotā yo’nuvakteha sa na dṛśyeta karhicit ||**

**śrīdharaḥ : **kiṁ ca, he mūḍhāḥ ! yam anuśocatha, so’yaṁ yuṣmad-bhartā suyajñaḥ śete | kim iti śocatha | nanv etāv antaṁ kālam asau śṛṇoty anantaraṁ prativakti ca | idānīṁ tasyādarśanān mṛta iti śocāmeti cet, sa tu śocyo na bhavati | prāg api tasyādarśanād ity āha—yaḥ śroteti ||44||

**krama-sandarbhaḥ : _na vyākhyātam._**

**viśvanāthaḥ : **nanv ayaṁ rājā saṅgrāma-labdha-parājayaḥ samprati śete katham imam upekṣya niḥsnehā bhavituṁ śaknumaḥ ? tatrāha—suyajña iti | nanv asmad-vilāpam etāvantaṁ kālam asāv aśṛṇod anvavocac ca, tatrāha—ya iti | karhicit prāg api sadṛśyo nāsīd evety arthaḥ | yas tu dṛśyaḥ sa idānīm api dṛśyate deha iti bhāvaḥ ||44||

—o)0(o—

**|| 7.2.45 ||**

**na śrotā nānuvaktāyaṁ mukhyo’py atra mahān asuḥ |**

**yas tv ihendriyavān ātmā sa cānyaḥ prāṇa-dehayoḥ ||**

**madhvaḥ :** indriyavān jīvaḥ | 


    bhajaty utsṛjati hy anyaḥ paramātmā sa eva śrotānuvaktā ca | 


    nānyo’to’sti draṣṭā nānyo’to’sti śrotā sa yo’to śrutaḥ || ity-ādeḥ |


    mukhya-prāṇo’pi svato na śrotā kim u jīva || iti |

ayaṁ nanu suyajña ity ākṣepaḥ | yaś ca suyajñaḥ, so’pi svataḥ śrotuṁ vaktuṁ na ca śaktaḥ | atas tasyānuśokena kim ity arthaḥ |


    anyo jīvocito dehāt tad-vaśo deha ucyate |


    paśyāmīty abhimāno’sya cakṣur-ādy-abhimānavān ||


    na tad-vaśāś cakṣur-ādyā na dṛṣṭyādau sa īśvaraḥ |


    cakṣur-ādyā mano jīvo dṛṣṭy-ādiś cāpi yad-vaśe ||


    sa prāṇa iti vijñeyo jñātā mantā sa ca prabhuḥ |


    tasyāpi jñātṛ-mantṛtvaṁ na svataḥ śakyate kvacit ||


    yas tasya jñātṛ-mantṛtva-dātā sa bhagavān hariḥ |


    svato jñātā ca mantā ca draṣṭā śrotā ca keśavaḥ ||


    jñānādido na tasyānyaḥ sarvasya jñānado hariḥ |


    sva-dehād bhajate viṣṇuṁ svecchayaivotsṛjaty api ||


    yāvad deha-sthito viṣṇus tāvaj jīvo’viparyayaḥ |


    tāvat-kleśādayaś cāsya vṛthā cendriya-vṛttayaḥ ||


    yadotsṛjyati dehaṁ sa hariḥ sarvātmanā vibhuḥ |


    tadā tad-abhimānī tu jīvo mucyeta saṁsṛteḥ ||


    atibhinna-svarūpau tau jīveśāv eka-dehagau |


    dehābhimānī tv eko’tra na mānī mānadaḥ paraḥ || iti gāruḍe |


    indriyādy-abhimānena tadvān jīva udīryate |


    atan-mānād dhariḥ proktas tv adeho’nindriyas tathā ||


    jīvān abhimate dehe na viṣṇur jīvati sthitaḥ |


    ataś cādeha uddiṣṭaḥ paramātmā sanātanaḥ || iti prakāśa-saṁhitāyām |

sa cānyaḥ śrotur vaktuś ceti ca-śabdaḥ | bhūtendriya-mano-rūpān | liṅgaṁ svarūpam uddiṣṭaṁ liṅgaṁ jñāpakam eva ca || iti śabda-nirṇaye ||45-46||

**śrīdharaḥ : **nanu mukha-nāsikā-sañcārī prāṇaḥ śrotā vaktā ca dṛṣṭa eveti cen nāsau śrotā vaktā vā acetanatvād ity āha—na śroteti | mahān sarvendriya-ceṣṭā-hetuḥ, ata eva mukhyaḥ | prāṇo vai mukhyaḥ iti śruteḥ | kas tarhi śrotā vaktā ca ? tatrāha—yas tv iha dehendriyais tat-tad-artha-draṣṭā ātmā, sa tu prāṇa-dehābhyām acetanābhyām anya eva sa-cetanaḥ ||45||

**krama-sandarbhaḥ : **bhūtendriyeti | vividhaṁ bhavatīti vibhūḥ sva-tejasā sarva-svarūpatvenopāsitasya bhagavatas tejasā anādy-avidyā-yuktasya puruṣasyātma-vedanam svato na sambhavād anyas tattvajño jñānado bhavet [bhā.pu. 11.22.10] iti śrī-bhagavad-vākyāt ||45||

**viśvanāthaḥ : **nanu yāvat prāṇaḥ sthitas tāvad eva śrotṛtva-vakṭrtve dṛṣṭe, na tu prāṇe gate satīty ataḥ prāṇ eva śrotā vakteti tatrāha—neti | mukhyo’pi prāṇaḥ vai mukhyaḥ iti śruteḥ | mahān sarvendriya-ceṣṭā-hetur api na śrotā vaktā, acetanatvād iti bhāvaḥ | kas tarhi śrotā vaktā ca ? tatrāha—yas tv iha indriyavān dehendriyādimattvena pratīta ātmā jīvaḥ, sa ca prāṇa-dehayoḥ prāṇa-dehendriyādibhyo’nya eva sa cetanaḥ ||45||

—o)0(o—

**|| 7.2.46 ||**

**bhūtendriya-mano-liṅgān dehān uccāvacān vibhuḥ |**

**bhajaty utsṛjati hy anyas tac cāpi svena tejasā ||**

**śrīdharaḥ : **nanu cetanatve’nyatve ca tasyāhaṁ kṛśaḥ sthūlaḥ kāṇo badhira ity-ādi-deha-dharmopalabdhiḥ kutaḥ ? tatrāha—bhūtendriya-manobhir liṅgyante lakṣyanta iti tathā tān dehāṁs tebhyo’nya eva bhajaty aham iti manyate | tarhi kathaṁ mokṣaḥ ? tatrāha—tac ca bhajanaṁ svena tejasā viveka-balenotsṛjaty api | hīty anubhavaṁ pramāṇayati ||46||

**krama-sandarbhaḥ : _na vyākhyātam._**

**viśvanāthaḥ : **tarhi sa samprati kutra gatvā kiṁ karoti ? iti tatrāha—bhūtaṁ prāptam indriya-mano-rūpaṁ liṅgaṁ sūkṣma-deho yeṣu tān sthūla-dehān bhajati prāpnoti tyajati ca yathemaṁ dehaṁ prāpyodasṛjad iti bhāvaḥ | kiṁ ca, svena tejasā bhāgya-labdha-jñāna-balena tac cāpi liṅga-deham api kadācid utsṛjati ||46||

—o)0(o—

**|| 7.2.47 ||**

**yāval liṅgānvito hy ātmā tāvat karma-nibandhanam |**

**tato viparyayaḥ kleśo māyā-yogo’nuvartate ||**

**madhvaḥ :** ātmā paramātmā | karma-bandhano jīvaḥ | tataḥ paramātmano viparītaḥ ||47||

**śrīdharaḥ : **nanu vivekānantaram apy āhārādi-karmasu pravṛtter bandhaḥ syād evety ata āha—yāvad iti | yāval liṅga-śarīreṇānvitas tad abhimānavān ātmā bhavati tāvad eva tasya tat karma nibandhanaṁ bandha-hetur bhavati, tato viparyayo deha-dharma-bhāktvaṁ, tataḥ kleśaś cānuvartate, na tu liṅgābhimāne nivṛtte’pi | yato’yaṁ māyā-yogo viparyayādiḥ | māyayā yujyata iti tathā | na paramārtha ity arthaḥ ||47||

**krama-sandarbhaḥ : _na vyākhyātam._**

**viśvanāthaḥ : **liṅga-deha-tyāge saty eva karma-bandhān mucyate nānyathā ity āha—yāvad iti ||47||

—o)0(o—

**|| 7.2.48 ||**

**vitathābhiniveśo’yaṁ yad guṇeṣv artha-dṛg-vacaḥ |**

**yathā manorathaḥ svapnaḥ sarvam aindriyakaṁ mṛṣā ||**

**madhvaḥ :** mṛṣā vṛthā svapna-dṛṣṭa-vittādivat | lopābhimānī jīvas tu svarūpānubhavī na ca | 


    mukteḥ prāktena mānyu ukto na mānī viṣṇur ucyate |


    sarvaṁ mameti paśyann apy alepābhimatir yataḥ |


    samyak svarūpānubhavāt svatantratvād adoṣataḥ || iti brahma-tarke ||48||

**śrīdharaḥ : **nanu sukha-duḥkhādīnāṁ tat sādhanānāṁ ca satyatva-pratīteḥ kuto māyā-mayatvam | tathā ca bahavo vādinaḥ satyatvam eva vadanti tatrāha—vitatheti | vitatho mithyābhūto’yam abhiniveśaḥ | ko’sau ? guneṣu tat kārtyeṣu sukha-duḥkhādiṣv arthaḥ paramārthaḥ iti dṛk vacaś ceti yat | sa kuta ity ata āha—yatheti ||48||

**krama-sandarbhaḥ : _na vyākhyātam._**

**viśvanāthaḥ : **atha nityaṁ mīmāṁsakānāṁ mate, anityaṁ naśvaraṁ satyam iti sāṅkhyānāṁ mate | nanu tad api na vayaṁ prabuddhyāmahe iti tatrāha—nānyatheti ||48||

—o)0(o—

**|| 7.2.49 ||**

**atha nityam anityaṁ vā neha śocanti tad-vidaḥ |**

**nānyathā śakyate kartuṁ sva-bhāvaḥ śocatām iti ||**

**śrīdharaḥ : **upasaṁharati—atheti | atha tasmāt | nityam ātmānam anityaṁ dehaṁ vā tad-vido nityam anityaṁ ca jānanto na śocanti | nanv evam upadeṣṭāro’pi śocanto dṛśyante ? tatrāha—nānyatheti | jñāna-dārḍhyābhāvāt svabhāvo na nivartata ity arthaḥ ||49||

**krama-sandarbhaḥ : _na vyākhyātam._**

**viśvanāthaḥ : **atha nityaṁ mīmāṁsakānāṁ mate, anityaṁ naśvaraṁ satyam iti sāṅkhyānāṁ mate | nanu tad api na vayaṁ prabuddhyāmahe iti tatrāha—nānyatheti ||49||

—o)0(o—

**|| 7.2.50 ||**

**lubdhako vipine kaścit pakṣiṇāṁ nirmito’ntakaḥ |**

**vitatya jālaṁ vidadhe tatra tatra pralobhayan ||**

**śrīdharaḥ : **svayaṁ sva-dharmā apīti yad uktaṁ tatretihāsam āha—lubdhaka ity-ādinā | pakṣiṇām antaka īśvareṇa nirmitaḥ san yatra yatra te tatra tatra tān kaṇādibhiḥ pralobhayan jālaṁ vistārya viśeṣeṇa dhṛtavān | pāṭhāntare teṣām āmiṣādibhiḥ pralobhanaṁ kṛtavān ity arthaḥ ||50||

**krama-sandarbhaḥ : _na vyākhyātam._**

**viśvanāthaḥ : **śoka-svabhāvavattve’nartha ity atretihāsam āha—lubdhaka ity-ādinā | nirmita īśvareṇety arthaḥ | vidadhe pakṣiṇo viśeṣeṇa dadhāra | pralobhanam iti pāṭhe āmiṣādibhiḥ pralobhanaṁ kṛtavān ity arthaḥ ||50||

—o)0(o—

**|| 7.2.51 ||**

**kuliṅga-mithunaṁ tatra vicarat samadṛśyata |**

**tayoḥ kuliṅgī sahasā lubdhakena pralobhitā ||**

**śrīdharaḥ : **kuliṅgaḥ kanda-bhakṣī pakṣi-viśeṣaḥ | kuliṅgayor mithunam ||51||

**krama-sandarbhaḥ : **tayor iti | he mahiṣyaḥ ||51||

**viśvanāthaḥ :_na vyākhyātam._**

—o)0(o—

**|| 7.2.52 ||**

**āsajjata sicas tantryāṁ mahiṣyaḥ kāla-yantritā |**

**kuliṅgas tāṁ tathāpannāṁ nirīkṣya bhṛśa-duḥkhitaḥ |**

**snehād akalpaḥ kṛpaṇaḥ kṛpaṇāṁ paryadevayat ||**

**śrīdharaḥ : **śicas tantryāṁ jālasya sūtre’sajjata bandhaṁ prāpa | tām āpannām āpadaṁ prāptām (dṛṣṭvā kuliṅgaḥ pakṣi tāṁ mocayitum akalpaḥ san paryadeva-yad-vṛkṣa-śākhām āśritya vilāpaṁ cakāra) ||52||

**krama-sandarbhaḥ : _na vyākhyātam._**

**viśvanāthaḥ :** sicas tantryāṁ jālasya sūtre | he mahiṣyaḥ ! ||52||

—o)0(o—

**|| 7.2.53 ||**

**aho akaruṇo devaḥ striyākaruṇayā vibhuḥ |**

**kṛpaṇaṁ mām anuśocantyā dīnayā kiṁ kariṣyati ||**

**śrīdharaḥ : **ākaruṇayā sarvato’nukampyayā striyā kiṁ kariṣyati ? ||53||

**krama-sandarbhaḥ : _na vyākhyātam._**

**viśvanāthaḥ :** devo vidhātā karuṇayā mayi kṛpāvatyā ||53||

—o)0(o—

**|| 7.2.54 ||**

**kāmaṁ nayatu māṁ devaḥ kim ardhenātmano hi me |**

**dīnena jīvatā duḥkham anena vidhurāyuṣā ||**

**śrīdharaḥ : **ātmano dehasyārdhena | anena vidhurāyuṣā bhāryāśūnya-jīvitena duḥkhaṁ yathā bhavaty evaṁ jīvatā kiṁ me prayojanam ? ato mām api kāmaṁ nayatv ity anvayaḥ ||54||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.2.55 ||**

**kathaṁ tv ajāta-pakṣāṁs tān mātṛ-hīnān bibharmy aham |**

**manda-bhāgyāḥ pratīkṣante nīḍe me mātaraṁ prajāḥ ||**

**śrīdharaḥ : **jātāḥ pakṣā yeṣāṁ tān bālakān kathaṁ bibharmi puṣyāmi | manda-bhāgyā me prajā mātaraṁ pratīkṣante ||55||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.2.56 ||**

**evaṁ kuliṅgaṁ vilapantam ārāt**

**priyā-viyogāturam aśru-kaṇṭham |**

**sa eva taṁ śākunikaḥ śareṇa**

**vivyādha kāla-prahito vilīnaḥ ||**

**śrīdharaḥ : **śākunikaḥ pakṣi-hantā | vilīnaḥ san ||56||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.2.57 ||**

**evaṁ yūyam apaśyantya ātmāpāyam abuddhayaḥ |**

**nainaṁ prāpsyatha śocantyaḥ patiṁ varṣa-śatair api ||**

**śrīdharaḥ, viśvanāthaḥ : **ātmāpāyaṁ sva-mṛtyum ||57||

**krama-sandarbhaḥ : _na vyākhyātam._**

—o)0(o—

**|| 7.2.58 ||**

**śrī-hiraṇyakaśipur uvāca—**

**bāla evaṁ pravadati sarve vismita-cetasaḥ |**

**jñātayo menire sarvam anityam ayathotthitam ||**

**madhvaḥ :**ahaṁ mamābhimānāditva-yathottham anityakam |


    mahad-ādi yathotthaṁ ca nityā cāpi yathotthitā ||


    asvatantraiva prakṛtiḥ svatantro nitya eva ca |


    yāthārthya-bhūtaś ca para eka eva janārdanaḥ || iti ca ||58||

**śrīdharaḥ : **ayathotthitaṁ mithyaivāvirbhūtam ||58||

**krama-sandarbhaḥ : _na vyākhyātam._**

**viśvanāthaḥ :** sarvaṁ jagad anityaṁ yato yathotthitaṁ yena prakāreṇotthitaṁ, tathā na tiṣṭhatīty arthaḥ ||58||

—o)0(o—

**|| 7.2.59 ||**

**yama etad upākhyāya tatraivāntaradhīyata |**

**jñātayo hi suyajñasya cakrur yat sāmparāyikam ||**

**śrīdharaḥ : **sāmparāyikaṁ para-loka-kṛtyam ||59||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.2.60 ||**

**ataḥ śocata mā yūyaṁ paraṁ cātmānam eva vā |**

**ka ātmā kaḥ paro vātra svīyaḥ pārakya eva vā |**

**sva-parābhiniveśena vinājñānena dehinām ||**

**madhvaḥ :**ka ātmā kaḥ para iti dehādy-apekṣayā |


    na hi dehādir ātmā syān na ca śatrur udīritaḥ |


    ato daihika-vṛddhau vā kṣaye vā kiṁ prayojanam |


    yas tu deha-gato jīvaḥ sa hi nāśaṁ na gacchati ||


    tataḥ śatru-vivṛddhau ca sva-nāśe śocanaṁ kutaḥ ?


    dehādi-vyatiriktau tu jīveśau pratijānatā |


    tata ātma-vivṛddhis tu vāsudeve ratiḥ sthirā |


    śatru-nāśas tathājñāna-nāśo nānyaḥ kathañcana || iti brahma-vaivarte ||60||

**śrīdharaḥ : **aśocateti pāṭhe aḍ-āgama ārṣaḥ | svaḥ para ity abhiniveśa evājñānaṁ tena vinā ||60||

**krama-sandarbhaḥ : _na vyākhyātam._**

**viśvanāthaḥ :** svaś ca para ity abhiniveśa evājñānaṁ tena vinā ||60||

—o)0(o—

**|| 7.2.61 ||**

**śrī-nārada uvāca**—

**iti daitya-pater vākyaṁ ditir ākarṇya sasnuṣā |**

**putra-śokaṁ kṣaṇāt tyaktvā tattve cittam adhārayat ||**

**śrīdharaḥ : **sa-snuṣā snuṣā-sahitā ||61||

**krama-sandarbhaḥ, viśvanāthaḥ : _na vyākhyātam._**

—o)0(o—

iti sārārtha-darśinyāṁ harṣiṇyāṁ bhakta-cetasām |

saptame prathamo’dhyāyaḥ saṅgataḥ saṅgataḥ satām ||

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyāṁ saṁhitāyāṁ vaiyāsikyāṁ 

saptama-skandhe 

yudhiṣṭhira-nārada-saṁvāde 

dvitīyo’dhyāyaḥ ||

|| 7.2 ||

(7.3)


### atha tṛtīyo’dhyāyaḥ


## yudhiṣṭhira-nārada-saṁvāde

|| **7.3.1 ||**

**śrī-nārada uvāca—**

**hiraṇyakaśipū rājann ajeyam ajarāmaram |**

**ātmānam apratidvandvam eka-rājaṁ vyadhitsata ||**

**śrīdharaḥ :**

tṛtīye tasya tapasā taptaṁ vīkṣya jagad-vidhiḥ |

āgatya vismitas tena saṁstutaś ca varān adāt ||

tad evaṁ sādhūnāṁ kadane dānavān ādiśya bandhūnāṁ śokaṁ tattva-nirūpaṇenāpanīya yat kṛtavāṁs tad āha—hiraṇyakaśipur ity-ādinā | aprati-dvandvaṁ pratipakṣa-hīnam eka-rājam ekam eva rājānaṁ vyadhitsata kartum aicchat ||1||

**caitanya-mata-mañjuṣā : _asmin adhyāye na kāpi vyākhyā._**

**krama-sandarbhaḥ : _na vyākhyātam._**

**viśvanāthaḥ : **

tṛtīye sa tapas taptvā devān susthita-duḥsthitān |

kṛtvā dhātuḥ samñātāt stutāt prāpa varān varān ||

ātmānaṁ sutraka eva rājata ity eka-rājaḥ taṁ vakṣyamāṇābhiprāpyeṇa brahma-loka-paryantaṁ svasyaivaikādipatyaṁ kāmayamāno’bhūd ity arthaḥ ||1||

—o)0(o—

**|| 7.3.2 ||**

**sa tepe mandara-droṇyāṁ tapaḥ parama-dāruṇam |**

**ūrdhva-bāhur nabho-dṛṣṭiḥ pādāṅguṣṭhāśritāvaniḥ ||**

**śrīdharaḥ : **ūrdhvau bāhū yasya | nabhasi dṛṣṭir yasya | pādāṅguṣṭhenāśritā’vanir yena ||2||

**krama-sandarbhaḥ : _na vyākhyātam._**

**viśvanāthaḥ :** ata eva sa tepā iti ||2||

—o)0(o—

**||7.3.3 ||**

**jaṭā-dīdhitibhī reje saṁvartārka ivāṁśubhiḥ**

**tasmiṁs tapas tapyamāne devāḥ sthānāni bhejire ||**

**śrīdharaḥ : **jaṭānāṁ dīdhitibhiḥ kāntibhiḥ aṁśubhī raśmibhiḥ pralaya-karta arka iva reje | pūrvaṁ ye’lakṣitāḥ santo bhuvi vicerus te devāḥ punaḥ svāni sthānāni bhejire ||3||

**krama-sandarbhaḥ : _na vyākhyātam._**

**viśvanāthaḥ : **sthānāni sva-sva-gṛhān | śatros tasya śātravam anālakṣyety arthaḥ ||3||

—o)0(o—

**||7.3.4 ||**

**tasya mūrdhnaḥ samudbhūtaḥ sadhūmo’gnis tapomayaḥ**

**tīryag ūrdhvam adho lokān prātapad viṣvag īritaḥ ||**

**śrīdharaḥ : **viṣvag īritaḥ sarvataḥ prasṛtaṁ san ||4||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.3.5 ||**

**cukṣubhur nady-udanvantaḥ sadvīpādriś cacāla bhūḥ |**

**nipetuḥ sagrahās tārā jajvaluś ca diśo daśa ||**

**śrīdharaḥ :**dvīpair adribhiś ca sahitā bhūś calitā ||5||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.3.6 ||**

**tena taptā divaṁ tyaktvā brahma-lokaṁ yayuḥ surāḥ |**

**dhātre vijñāpayām āsur deva-deva jagat-pate ||**

_na katamenāpi vyākhyātam._

—o)0(o—

**|| 7.3.7 ||**

**daityendra-tapasā taptā divi sthātuṁ na śaknumaḥ |**

**tasya copaśamaṁ bhūman vidhehi yadi manyase |**

**lokā na yāvan naṅkṣyanti bali-hārās tavābhibhūḥ ||**

**śrīdharaḥ : **tava bali-hārāḥ kara-pradāḥ pūjā-kāriṇa iti vā | abhito bhavatīty abhibhūḥ | he abhibhūḥ ! he sarvādhipate ! pāṭhāntare, bho iti saṁbodhanam | abhito yāvan na naṅkṣyantīti saṁbandhaḥ ||7||

**krama-sandarbhaḥ : _na vyākhyātam._**

**viśvanāthaḥ : **abhito bhavatīty abhibho ! he sarvādhipate ! sa-visarga-pāṭhe bho iti saṁbodhanam | abhi abhitaḥ ||7||

—o)0(o—

**|| 7.3.8 ||**

**tasyāyaṁ kila saṅkalpaś carato duścaraṁ tapaḥ**

**śrūyatāṁ kiṁ na viditas tavāthāpi niveditam ||**

**mādhvaḥ :**jānatām api kartavyaṁ karmātma-sadṛśaṁ sadā |


    tatrātma-sadṛśājñānād rāgādyair vā vimohitāḥ ||


    jānanto’pi hy asadṛśaṁ karma kuryū ṛte vibhum |


    caturāsyaṁ s anāyogyaṁ karma kuryāt kathañcana || iti nāradīye ||8||

**śrīdharaḥ : **brahmaṇas tasmin dveṣam utpādayituṁ tat saṅkalpam āhuḥ, tasyeti caturbhiḥ | tasya saṅkalpas tava kiṁ na vidito’thāpy asmābhir niveditas tvayā śrūyatām ||8||

**krama-sandarbhaḥ : _na vyākhyātam._**

**viśvanāthaḥ : **tathāpy asmābhir niveditaṁ śrūyatām ||8||

—o)0(o—

**|| 7.3.9-10 ||**

**sṛṣṭvā carācaram idaṁ tapo-yoga-samādhinā |**

**adhyāste sarva-dhiṣṇyebhyaḥ parameṣṭhī nijāsanam ||**

**tad ahaṁ vardhamānena tapo-yoga-samādhinā |**

**kālātmanoś ca nityatvāt sādhayiṣye tathātmanaḥ ||**

**madhvaḥ :**tapasā vidyayā vāpi jñāna-dhyānādināthavā |


    vyastaiḥ samastair api vā kurvatāṁ yatnam uttamam ||


    saṁhāra-vikṣepa-śatair bahu-koṭibhir eva vā |


    na śakyante samāroḍhuṁ svātmāyogyā padāni tu ||


    tathāpy ācaratāṁ kuryur daityānāṁ sura-nāyakāḥ |


    vinnantu tapa-ādīnāṁ vaiyarthyasyānupattaye || iti prakāśa-saṁhitāyām ||9-10||

**śrīdharaḥ : **tapo-yogayoḥ samādhinā niṣṭhayā sarva-dhiṣṇyebhyaḥ śreṣṭhaṁ nijāsanaṁ satya-lokaṁ yathā adhyāste’dhitiṣṭhati ||9|| tat tathaivātmanaḥ sādhāyiṣyāmi | nanu brahmaṇā’tidīrghāyuṣā tapas taptvā tat sādhitam anyaḥ kutas tat sādhayet tatrāhuḥ, kālātmanor iti | yady apy āyuṣo’lpatvena deho vāraṁ vāraṁ mriyeta tathāpi kālasyātmanaś ca nityatvād bahubhir janmabhis tapas taptvā tat padaṁ sādhayiṣyāmy eveti ||10||

**krama-sandarbhaḥ : _na vyākhyātam._**

**viśvanāthaḥ :** sarva-dhiṣṇyebhyaḥ | vardhamāneneti | sāmpratikād api parameṣṭhito mama prabhāvo’dhiko bhaviṣyatīti bhāvaḥ ||9|| nanu brahmaṇā atidīrghāyuṣā tapas taptvā tat-sādhitaṁ, tvam etāvad āyuṣkaṁ kathaṁ tat sādhayiṣyasīti tatrāha—kāleti, yadyapy āyuṣo’lpatvena madīyaḥ sthūlo deho vā vāraṁ vāraṁ naṅkṣyati, tad api kālasyātmanaś ca nityatvāt bahubhir janmabhis tapas taptvā tadātmanaḥ parameṣṭhy-āsanaṁ sādhayiṣyāmy eveti ||10||

—o)0(o—

**|| 7.3.11 ||**

**anyathedaṁ vidhāsye’ham ayathā pūrvam ojasā |**

**kim anyaiḥ kāla-nirdhūtaiḥ kalpānte vaiṣṇavādibhiḥ ||**

**śrīdharaḥ : **vardhamāṇeneti yad uktaṁ, tad-abhiprāyam āha—anyatheti | anyathā surāsurādi-vyatyayena | ayathāpūrvaṁ puṇya-pāpādi-vyatyayena | idaṁ jagad vidhāsyāmi | anyair vaiṣṇavādibhir dhruvādi-padaiḥ kiṁ prayojanam atas tad eva sādhayiṣyāmi ||11||

**krama-sandarbhaḥ :**kim anyair ity āsura-dṛṣṭyā ||11||

**viśvanāthaḥ :** tataś ca idaṁ jagad anyathā vidhāsye iti ye brahmacarya-tapo-vratādibhir iha-loke duḥkhinas te para-loke’pi naraka-bhājo duḥkhinaḥ kartavyāḥ | ye iha-loke vaiṣayika-sukha-bhoga-mātra-niratāḥ, ta eva para-loke svargiṇaḥ vaiṣayika-sukha-bhogonmukhyam eva puṇyam iṣṭa-sādhanaṁ ca tat saṅkoca eva pāpam aniṣṭa-sādhanam ity-ādikaṁ pravartanīyam | 

nanv evaṁ pūrva-pūrva-mahā-kalpeṣu na pravṛttaṁ tatrāha—ayathā pūrvam api ojasā sva-tejasā vidhāsye | 

nanu yena siṣādhayiṣitaṁ parameṣṭhyāsanam eva kiṁ sarva-dhiṣṇebhyaḥ śreṣṭhaṁ manyase ? tatrāha—kim anyair iti vaiṣṇava-vādibhir dhruvādi-padaiḥ kiṁ prayojanaṁ kāla-nirdhūtair iti dhruva-padasyānityatva-mananam asura-svabhāvatvāt ||11||

—o)0(o—

**|| 7.3.12 ||**

**iti śuśruma nirbandhaṁ tapaḥ paramam āsthitaḥ |**

**vidhatsvānantaraṁ yuktaṁ svayaṁ tri-bhuvaneśvara ||**

**śrīdharaḥ : **iti tvat-padāpaharaṇe tasya nirbandhaṁ śuśruma | ata evāsau tapaḥ paramam āsthito vartate | yad atra yuktaṁ tad anantaram eva vidhatsva ||12||

**krama-sandarbhaḥ : _na vyākhyātam._**

**viśvanāthaḥ : **iti tvat-padāpaharaṇe tasya nirbandhaṁ śuśruma | ata evāyaṁ tapaḥ paramam āsthitaḥ ||12||

—o)0(o—

**|| 7.3.13 ||**

**tavāsanaṁ dvija-gavāṁ pārameṣṭhyaṁ jagat-pate |**

**bhavāya śreyase bhūtyai kṣemāya vijayāya ca ||**

**madhvaḥ :**bhavāya śreyase caiva na kaścit tad avekṣate |


    madhukaiṭabhayoś caiva hiraṇyādes tathaiva ca ||


    nānyo brahma-padaṁ vāñchaty ṛjūn yogyān vinā kvacit |


    tataḥ śreyāṁsi vāñchanti na tu tat-padam āptaye || iti brahmāṇḍe |


    bhavo vṛddhiḥ samuddiṣṭaḥ śreyo mokṣa udāhṛtaḥ |


    vṛddhasya na punar hāso bhūtir ity eva kathyate || iti śabda-nirṇaye ||13||

**śrīdharaḥ : **anyathā tava sthāna-bhraṁśe sati sādhūnām aniṣṭaṁ syād iti śocanta āhuḥ, tava pārameṣṭhyam idam āsanam | dvijānāṁ gavāṁ ca bhavāyodbhavāya | śreyase sukhāya | bhūtyai aiśvaryāya | kṣemāya labdha-pālanāya | vijayāyotkarṣāya ||13||

**krama-sandarbhaḥ : _na vyākhyātam._**

**viśvanāthaḥ :** yayāv iti tarhy adhunaiva vara-dānais tat-tapaso nivartayāmīty āśayena ||13||

—o)0(o—

**|| 7.3.14-15 ||**

**iti vijñāpito devair bhagavān ātmabhūr nṛpa |**

**parito bhṛgu-dakṣādyair yayau daityeśvarāśramam ||**

**na dadarśa praticchannaṁ valmīka-tṛṇa-kīcakaiḥ |**

**pipīlikābhir ācīrṇaṁ medas-tvaṅ-māṁsa-śoṇitam ||**

**śrīdharaḥ : **valmīkādibhiḥ praticchannaṁ prathamaṁ na dadarśa | paścāt kathañcid vilakṣya taṁ prāheti dvayor anvayaḥ | pipīlikābhir ācīrṇaṁ samantād bhakṣitaṁ medaś ca tvak ca māṁsaṁ ca śoṇitaṁ ca yasya ||15||

**krama-sandarbhaḥ : _na vyākhyātam._**

**viśvanāthaḥ :**prathamaṁ valmīkādibhiḥ praticchannaṁ taṁ na dadarśa | tataḥ kathañcid taṁ vilakṣya prāheti dvayor anvayaḥ | ācīrṇaṁ samantād bhakṣitam ||15||

—o)0(o—

**|| 7.3.16 ||**

**tapantaṁ tapasā lokān yathābhrāpihitaṁ ravim |**

**vilakṣya vismitaḥ prāha hasaṁs taṁ haṁsa-vāhanaḥ ||**

**madhvaḥ :**sakāmas tu tataḥ krūraṁ lokānāṁ bhaya-kṛd bhavet |


    itarac-chāntaye sarva-lokānāṁ bhavati dhruvam || iti prakāśikāyām ||16||

**śrīdharaḥ : **abhrair apihitaṁ channaṁ ravim iva vilakṣya vismitaḥ prāha ||16||

**krama-sandarbhaḥ : _na vyākhyātam._**

**viśvanāthaḥ :**meghācchāditaṁ ravim iva ||16||

—o)0(o—

**|| 7.3.17 ||**

**śrī-brahmovāca—**

**uttiṣṭhottiṣṭha bhadraṁ te tapaḥ-siddho’si kāśyapa**

**varado’ham anuprāpto vriyatām īpsito varaḥ ||**

**madhvaḥ :** brahmāṇam abhajad brahma-padārthaṁ sa hiraṇyakaḥ iti skāndhe ||17||

**śrīdharaḥ, viśvanāthaḥ :_na vyākhyātam._**

**krama-sandarbhaḥ : **uttiṣṭhety anena pūrvam ūrdhva-sthitasya tasya paścād upaveśaḥ sūcitaḥ ||17||

—o)0(o—

**|| 7.3.18 ||**

**adrākṣam aham etaṁ te hṛt-sāraṁ mahad-adbhutam**

**daṁśa-bhakṣita-dehasya prāṇā hy asthiṣu śerate ||**

**śrīdharaḥ : **hṛt-sāraṁ dhairyam | daṁśair makṣikādi-viśeṣair bhakṣito deho yasya ||18||

**krama-sandarbhaḥ : **daṁśa-bhakṣitatvaṁ pūrvaṁ, pipīlikā-bhakṣitatvaṁ paścād iti jñeyam ||18||

**viśvanāthaḥ : **hṛt-sāraṁ dhairyam ||18||

—o)0(o—

**|| 7.3.19 ||**

**naitat pūrvarṣayaś cakrur na kariṣyanti cāpare |**

**nirambur dhārayet prāṇān ko vai divya-samāḥ śatam ||**

**śrīdharaḥ : **nirambur niṣiddham ambu yena saḥ | tyaktodaka ity arthaḥ ||19||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.3.20 ||**

**vyavasāyena te’nena duṣkareṇa manasvinām |**

**tapo-niṣṭhena bhavatājito’haṁ diti-nandana ||**

**madhvaḥ :** jitaḥ vaśīkṛtaḥ | parābhūtaṁ vaśasthaṁ ca jitabhid ucyate budhaiḥ iti śabda-nirṇaye ||20||

**śrīdharaḥ : **te tvayā anena vyavasāyenaiva tāvaj jito’ham | tapo-niṣṭhena bhavatā tu sutarāṁ jitaḥ ||20||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.3.21 ||**

**tatas ta āśiṣaḥ sarvā dadāmy asura-puṅgava**

**martasya te hy amartasya darśanaṁ nāphalaṁ mama ||**

**śrīdharaḥ : **martyasya tavāmartyasya mama darśanam aphalaṁ niṣphalaṁ na bhavati ||21||

**krama-sandarbhaḥ : _na vyākhyātam._**

**viśvanāthaḥ :** asura-jātitve’pi maraṇa-dharmavattvān martyasya te martyena tvayā ||21||

—o)0(o—

**|| 7.3.22 ||**

**śrī-nārada uvāca—**

**ity uktvādi-bhavo devo bhakṣitāṅgaṁ pipīlikaiḥ**

**kamaṇḍalu-jalenaukṣad divyenāmogha-rādhasā ||**

**śrīdharaḥ : **ādau bhavatīty-adi-bhavo brahmā | aukṣat prokṣitavān ||22||

**krama-sandarbhaḥ : _na vyākhyātam._**

**viśvanāthaḥ :** pipīlikair iti pipīlikād aṁśādibhir ity arthaḥ | ādi-bhavo brahmā amogham avyarthaṁ rādhaḥ saṁsiddhir yatas tena | aukṣat prokṣitavān ||22||

—o)0(o—

**|| 7.3.23 ||**

**sa tat kīcaka-valmīkāt saha-ojo-balānvitaḥ |**

**sarvāvayava-sampanno vajra-saṁhanano yuvā |**

**utthitas tapta-hemābho vibhāvasur ivaidhasaḥ ||**

**śrīdharaḥ : **vajravat saṁhananam aṅga-dārḍhyaṁ yasya | taptasya hemna ivābhā deha-kāntir yasya ||23||

**krama-sandarbhaḥ : _na vyākhyātam._**

**viśvanāthaḥ : **vajrasyeva saṁhananam aṅgasya dārḍhyaṁ yasya saḥ ||23||

—o)0(o—

**|| 7.3.24 ||**

**sa nirīkṣyāmbare devaṁ haṁsa-vāham upasthitam |**

**nanāma śirasā bhūmau tad-darśana-mahotsavaḥ ||**

**madhvaḥ :**prāyas tu stuti-śabdeṣu miśrā vāco hariṁ vinā |


    kecij jīva-guṇās tatra tan-niyantar hareḥ pare ||


    eka-sthānaika-kāryatvād viṣṇoḥ prādhānyatas tathā |


    jīvasya tad-adhīnatvān na bhinnādhikṛtaṁ vacaḥ || iti brahma-tarke ||24||

**śrīdharaḥ : **tasya darśanena mahān utsavo yasya ||24||

**krama-sandarbhaḥ, viśvanāthaḥ :_ na vyākhyātam._**

—o)0(o—

**|| 7.3.25 ||**

**utthāya prāñjaliḥ prahva īkṣamāṇo dṛśā vibhum |**

**harṣāśru-pulakodbhedo girā gadgadayāgṛṇāt ||**

**śrīdharaḥ : **harṣeṇāśrūṇi pulakodbhedaś ca yasya saḥ ||25||

**krama-sandarbhaḥ, viśvanāthaḥ :_ na vyākhyātam._**

—o)0(o—

**|| 7.3.26 ||**

**śrī-hiraṇyakaśipur uvāca—**

**kalpānte kāla-sṛṣṭena yo’ndhena tamasāvṛtam |**

**abhivyanag jagad idaṁ svayañjyotiḥ sva-rociṣā ||**

**ātmanā tri-vṛtā cedaṁ sṛjaty avati lumpati |**

**rajaḥ-sattva-tamo-dhāmne parāya mahate namaḥ ||**

**madhvaḥ :** trivṛtā prakṛtyā ||27||

**śrīdharaḥ : **andhena nibiḍena | tatra hetuḥ**—**kāla-sṛṣṭena prakṛti-guṇa-rūpeṇa na tu dhvāntena | tamasāvṛtam idaṁ jagadyo’bhivyaktam akarot | yaś ca tri-guṇenātmanā idaṁ jagat sṛjaty avati pālayati lumpati saṁharati ca tasmai rajaḥ-sattva-tamasāṁ dhāmne āśrayāya mahate parāya parameśvarāya nama iti dvayor anvayaḥ ||26||

**krama-sandarbhaḥ : _na vyākhyātam._**

**viśvanāthaḥ : **abhivyanak yo’bhivyaktam akarot trīn guṇān vṛṇoti svīkarotīti trivṛt ātmā tena ||26-27||

—o)0(o—

**|| 7.3.28 ||**

**nama ādyāya bījāya jñāna-vijñāna-mūrtaye |**

**prāṇendriya-mano-buddhi-vikārair vyaktim īyuṣe ||**

**śrīdharaḥ : **atra ca sva-prakāśatvaṁ, jagat-prakāśakatvaṁ, tat-kāraṇatvaṁ, tat mṛṣṭy-ādi-kartṛtvaṁ, mahattvaṁ, parameśvaratvaṁ, ceti ṣaḍ-vidhatvam uktaṁ tad eva prapañcayan namaskaroti—nama iti caturbhiḥ | 

bījāya kāraṇāya | tatra hetuḥ—ādyāya | jñānaṁ jñaptir vijñānaṁ viṣayākāraṁ jñānaṁ mūrtir yasya tasmai | anena sva-prakāśatvaṁ jagat-prakāśakatvaṁ ca darśitaṁ bījāyeti nimittatvam uktam | upādānatvam āha—prāṇādayo ye vikārās tai rūpair vyaktiṁ kāryākāram īyuṣe prāptavate ||28||

**krama-sandarbhaḥ : _na vyākhyātam._**

**viśvanāthaḥ :** prāṇādayo ye vikārās tair vyaktiṁ kāryākāram īyuṣe ||28||

—o)0(o—

**|| 7.3.29 ||**

**tvam īśiṣe jagatas tasthuṣaś ca**

**prāṇena mukhyena patiḥ prajānām |**

**cittasya cittair mana-indriyāṇāṁ**

**patir mahān bhūta-guṇāśayeśaḥ ||**

**śrīdharaḥ : **evam ātmanā tri-vṛtā cety anenoktaṁ kāraṇatvaṁ dvedhā darśitam, mahattvam īśvaratvaṁ cāha—tvam iti | tvam eva jagato jaṅgamasya tasthuṣaḥ sthāvarasya ca īśiṣe niyantā bhavasi | kena ? mukhyena prāṇena sūtrātma-rūpeṇa | atas tvaṁ prajānāṁ patiḥ | tāsāṁ cittasya cittaiś ca tat-pariṇāma-bhūtāyāś cetanāyā manasaś ca tan-niyamyānām indriyāṇāṁ ca patiḥ | atas tvam eva mahān | bhūtānām ākāśādīnāṁ tad-guṇānāṁ śabdādi-viṣayāṇām āśayānāṁ tad-vāsanānām īśaś ca | etenaiva sraṣṭṛtvaṁ darśitam ||29||

**krama-sandarbhaḥ : _na vyākhyātam._**

**viśvanāthaḥ :** īśiṣe niyantā bhavasi | kena ? mukhyena prāṇena sūtrātma-rūpeṇa | atas tvaṁ prajānāṁ patiḥ, tāsāṁ cittasya cittaiś ca tat-pariṇāma-bhūtāyāś cetanāyā manasaś ca tan-niyamyānām indriyāṇāṁ ca patiḥ | mahā-bhūtānām tad-guṇānām āśayānāṁ tad-vāsanānām īśaś ca ||29||

—o)0(o—

**|| 7.3.30 ||**

**tvaṁ sapta-tantūn vitanoṣi tanvā**

**trayyā catur-hotraka-vidyayā ca |**

**tvam eka ātmātmavatām anādir**

**ananta-pāraḥ kavir antarātmā ||**

**madhvaḥ :** prāṇena saha sapta-tantūn sapta-kratūn ||30||

**śrīdharaḥ : **idānīṁ yajña-pravartakatvenāntaryāmitvena jagat-pālakatvam āha | tvam eva sapta-tantūn agniṣṭomādi-yajñān vistārayasi | katham ? trayyā tanvā veda-traya-rūpeṇa | kathaṁ-bhūtayā ? catvāro hotāro yatra tac cātur-hotrakaṁ karma tad viṣayayā vidyayā | ātma-vatāṁ prāṇinām ātma-bhūtas tvam evāntar-ātmā cāntaryāmī | kutaḥ ? yataḥ kaviḥ sarva-jñaḥ | tat kutaḥ ? eko’khaṇḍaḥ | tatra hetuḥ—anādir ananta-pāraś ceti | nāsty antaḥ kālataḥ pāraś ca deśato yasya saḥ ||30||

**krama-sandarbhaḥ : _na vyākhyātam._**

**viśvanāthaḥ :** tvam eva sapta-tantūn agniṣṭomādi-yajñān trayī veda-trayaṁ tad-rūpayā tanvā hotā udgātā adhvaryur brahmeti yatra tac caturhotrakaṁ karma tad-viṣayayā vidyayā ca | ātmavatāṁ dehinām ātmā jīvaḥ antarātmā antaryāmī ||30||

—o)0(o—

**|| 7.3.31 ||**

**tvam eva kālo’nimiṣo janānām**

**āyur lavādy-avayavaiḥ kṣiṇoṣi |**

**kūṭa-stha ātmā parameṣṭhy ajo mahāṁs**

**tvaṁ jīva-lokasya ca jīva ātmā ||**

**madhvaḥ :** jīvānāṁ prāṇa-dhārakaḥ ||31||

**śrīdharaḥ : **kāla-rūpeṇa saṁhartṛtvam āha—tvam eveti | lavādyaiḥ kālāvayavaiḥ kṣiṇoṣi kṣapayasi | tad evaṁ sṛṣṭyādi-kartṛtve’pi nirvikāratvam evāha—kūṭa-stha iti | tatra hetavaḥ—ātmā jñāna-rūpaḥ | parameṣṭhī parameśvaraḥ | ajo janma-śūnyaḥ | mahān aparicchinnaḥ | kiṁ ca, jīva-loka eva karma-vaśāj janmādibhir vikriyate tvaṁ tu tasya jīvo jīvana-hetuḥ, yatas tasyātmā niyantā ||31||

**krama-sandarbhaḥ : _na vyākhyātam._**

**viśvanāthaḥ : **kūṭasthaḥ nirvikāratvena kāla-vyāpī | ātmā antaryāmī | jīva-lokasya jīvavac charīrasya jīvākhya ātmā pūrva-śloke karma-prayojyatva-prayojakatvābhyām karmiṇām ātmatve ukte atra tv anyeṣāṁ sarveṣām api ||31||

—o)0(o—

**|| 7.3.32 ||**

**tvattaḥ paraṁ nāparam apy anejad**

**ejac ca kiñcid vyatiriktam asti |**

**vidyāḥ kalās te tanavaś ca sarvā**

**hiraṇyagarbho’si bṛhat tri-pṛṣṭhaḥ ||**

**madhvaḥ :**parāvareṣu yasmāt tvaṁ vyāpto viṣṇuḥ sanātanaḥ |


    tasmān na vyatiriktatvam ity āhur veda-vedinaḥ || iti pādme |

vidyāś ca kalāś ca vidyā-kalāḥ |


    mahā-vidyāḥ kalāś caiva tvaptanāvāśritā yataḥ |


    vidyā tanur iti prāhur atas tvāṁ tattva-vediḥ || iti |

tripṛṣṭhaḥ turīyaḥ ||32||

**śrīdharaḥ : **tat kutas tatrāha—tvatta iti | tvatto vyatiriktaṁ yadi kiñcid bhavet tarhi tasmāt tava janmādi-vikāro niyamyatvādikaṁ vā bhavet tat tu nāstīty āha—paraṁ kāraṇam aparaṁ kāryam | tatra caijaj jaṅgamam, anejat sthāvaraṁ ca tad vyatiriktaṁ nāsti | 

nanu mad-bodhaka-śāstraṁ vyatiriktam astīti cet, na, yato vidyā vedopavedādi-vidyā-sthānāni kalāś ca tad aṅgāni tavaiva tanavo na tu tvad vyatiriktāḥ | tat kutaḥ ? yatas tvaṁ bṛhad-brahmaivāsi | tad api kutas tatrāha—hiraṇya-rūpaṁ brahmāṇḍaṁ garbhe yasya saḥ | tri-pṛṣṭhas tri-guṇātmakasya pradhānasya pṛṣṭhe parataḥ sthitaḥ | akṣarāt parataḥ paraḥ ity-ādi-śruteḥ ||32||

**krama-sandarbhaḥ : **tvatta ity asya ṭīkāyāṁ—vidyā vedopavedādi ity-ādi-vyākhyānād vidyā kalā iti dvandva-samāso’to vidyāḥ kalāś ceti pāṭho na sabhyaḥ ||32||

**viśvanāthaḥ :** paraṁ kāraṇam aparaṁ kāryam anejat sthāvaram ejat jaṅgamaṁ, vidyā vedopavedādi-vidyā-sthānāni kalāś ca tad-aṅgāni te tavaiva tanavaḥ hiraṇya-rūpaṁ brahmāṇḍaṁ garbhe yasya saḥ | bṛhad-brahma-vāsi trayāṇāṁ guṇānāṁ pṛṣṭhe parataḥ sthitatvāt tripṛṣṭaḥ ||32||

—o)0(o—

**|| 7.3.33 ||**

**vyaktaṁ vibho sthūlam idaṁ śarīraṁ**

**yenendriya-prāṇa-mano-guṇāṁs tvam |**

**bhuṅkṣe sthito dhāmani pārameṣṭhye**

**avyakta ātmā puruṣaḥ purāṇaḥ ||**

**śrīdharaḥ : **nanu brahmāṇḍa-śarīrasya jīvasya mama kuto brahmatvaṁ, kuto vā brahmāṇḍa-garbhatvādi ? tatrāha—vyaktaṁ kāryam idaṁ tava śarīram | vyaktaṁ satyam iti vā | yena śarīreṇa tvam indriya-prāṇa-manasāṁ guṇān viṣayān bhuṅkṣe | kiṁ ca, pārameṣṭhye pāramaiśvarye dhāmani svarūpe sthita eva bhūṅkṣe, na tv asmad ādivat svarūpa-tiro-dhānena | atas tvam avyakta ātmā nirupādhir brahmaiva purāṇaḥ puruṣaś cety arthaḥ ||33||

**krama-sandarbhaḥ : _na vyākhyātam._**

**viśvanāthaḥ :** vyaktaṁ vairāja-rūpam idaṁ tava sthūlaṁ śarīraṁ yena śarīreṇa tvam indriya-prāṇa-manasāṁ guṇān viṣayān bhuṅkte, kintu pārameṣṭhye paramaiśvarye dhāmani svarūpe sthita eva bhuṅkte, na tu svarūpa-tirodhānena, atas tvam avyakto brahma ātmā antaryāmī purāṇa-puruṣo bhagavāṁś ca ||33||

—o)0(o—

**|| 7.3.34 ||**

**anantāvyakta-rūpeṇa yenedam akhilaṁ tatam |**

**cid-acic-chakti-yuktāya tasmai bhagavate namaḥ ||**

**madhvaḥ :**brahmaṇo’py adhikaṁ viṣṇuṁ jānann api hiraṇyakaḥ |


    brahmāṇaṁ tad-guṇaiḥ stauti tad-viṣṇu-vivakṣayā || iti ca ||34||

**śrīdharaḥ : **nanu brahmatvaṁ purāṇa-puruṣatvaṁ katham ekasya ? tatrāha—ananta iti | he ananta, yena tvayā’vyaktena mano-vacanāgocareṇa rūpeṇedaṁ viśvaṁ tataṁ vyāptaṁ, tasmai tubhyaṁ bhagavate’cintyaiśvaryāya namaḥ | bhagavattve hetuḥ—cid-acic-chakti-yuktāya, cic-chaktir vidyā, acic-chaktir māyā, tābhyāṁ yuktāyeti ||34||

**krama-sandarbhaḥ : **anantety asya ṭīkā—vaiṣṇava-siddhāntānugatā | tatra cic-chaktiḥ svarūpa-bhūtā, acic-chaktir māyeti jñeyam ||34||

**bhagavat-sandarbhaḥ (14): **cid-vastunaś cid-vastv-antarāśrayatvaṁ, raśmy-ābhāsādi-jyotiṣo jyotir-maṇḍalāśrayatvam iva ||34||

**viśvanāthaḥ :** cic-chaktir antaraṅgā svarūpa-bhūtā acic-chaktir māyā guṇa-mayī bahiraṅgā tābhyām guṇātīta-guṇa-maya-līlārthaṁ yuktāya ||34||

—o)0(o—

**|| 7.3.35 ||**

**yadi dāsyasy abhimatān varān me varadottama |**

**bhūtebhyas tvad-visṛṣṭebhyo mṛtyur mā bhūn mama prabho ||**

**śrīdharaḥ :_na vyākhyātam._**

**krama-sandarbhaḥ : **amaratva-varo na prāpya iti chalena taṁ vṛṇute—yadīti | tvad-visṛṣṭebhyaḥ sākṣāt tvat-sṛṣṭebhyaḥ _||_35||

**viśvanāthaḥ : **nanv alam etāvatyā stutyā varāṁs tāvad gṛhāṇa, tatrāha—yadīti | hiraṇyakaśipor atrāyam āśayaḥ | yady aham amṛtyur bhūyāsam iti varaṁ yāciṣye tadā varo’yam asambhava eva, yataḥ kalpānte vayaṁ brahmādayo’pi mariṣyāma eveti mad-varaṁ prakhyāsyate eva tasmād eva yuktyā varaṁ vṛṇomi yat phalato’maratvam eva prāptaṁ bhaviṣyatīti, tvad-visṛṣṭebhya iti sarveṣāṁ bhūtānāṁ brahma-sṛṣṭyatvād aparaḥ ko’vaśiṣṭa iti bhāvaḥ ||35||

—o)0(o—

**|| 7.3.36 ||**

**nāntar bahir divā naktam anyasmād api cāyudhaiḥ |**

**na bhūmau nāmbare mṛtyur na narair na mṛgair api ||**

**śrīdharaḥ : **anyasmāt tvat-mṛṣṭa-vyatiriktād api | āyudhair mṛtyur mā bhūt ||36||

**krama-sandarbhaḥ : **anyasmāt rudra-prajāpaty-ādi-sṛṣṭād ity arthaḥ | brahmata upary anyāmananāt ||36||

**viśvanāthaḥ :** mṛtyuḥ svato’pi sambhavet, ata āha—nāntar bahir divā naktam iti | sarva-deśa-kāla-niṣedhena svābhāviko mṛtyur vāritaḥ sākāro varāhādi-viṣṇur brahma-sṛṣṭa eva, sa tu nirākāraḥ san, yadi cakrādy-astraṁ cālayet tarhy anartha ity āśaṅkyāha—anyasmād api āyudhair na mṛtyuḥ | antar-bahiḥ-śabdābhyām sarva-deśasya prāptatve’pi tayoḥ sambandhi-śabdatvena pratiyogi-viśeṣopasthāpakatve’nartha ity āśaṅkya punar deśaṁ niṣiddhyati | na bhūmāv ity anena sapta-pātālānāṁ, nāmbare ity anena sapta-svargāṇāṁ ca niṣedhaḥ | punar dakṣādi-sṛṣṭa-bhūtebhyo bhayam āśaṅkyāha—na narair iti ||36||

—o)0(o—

**|| 7.3.37 ||**

**vyasubhir vāsumadbhir vā surāsura-mahoragaiḥ |**

**apratidvandvatāṁ yuddhe aika-patyaṁ ca dehinām ||**

**śrīdharaḥ : **vyasubhir aprāṇaiḥ | asumadbhiḥ saprāṇaiḥ | yathā ātmanas tavāsti mahimā tathā’pratidvandvatādikaṁ dehīti śeṣaḥ ||37||

**krama-sandarbhaḥ : **punaḥ kartṛ-gaṇaṁ niṣedhati—na narair iti pāda-trayeṇa | bhagavato’prākṛta-prāṇatvād vyasubhir vāsumadbhir veti tatraiva saṅgṁsyate kartṛ-prakaraṇāt | na caitat kriya-niṣedha-param—aprāṇibhiḥ prāṇibhir vety ukte tasyaiva prāptatvāt | hantur jīva-deha-sāmye’pi sa prāṇa-bhāgān niṣkrāntasya kartanīya-nakhāgra-bhāgasya tyakta-prāṇatvāc ca, śrī-bhagavati tu tan-niṣedhitaṁ śrī-rukmiṇī-devyā—tvak-śmaśru-roma-nakha-keśa-pinaddhamantaḥ [bhā.pu. 10.60.45] ity-ādinā | prākṛtānāṁ nindayāprākṛtānāṁ teṣām ānanda-rūpatvaṁ sādhitam | ata uktaṁ vārāhe—na tasya prākṛtā mūrtir medo-majjāsthi-sambhavāḥ ity-ādi ||37||

**viśvanāthaḥ :** sarva-jīva-jātīnām ullekha-nāśakyatvād āha—vāsubhiḥ prāṇa-hīnaiḥ asumadbhiḥ prāṇa-sahitaiḥ | evaṁ vastuto’ham amara evābhūvam iti matvā varāntaraṁ vṛṇoti—apratīti ||37||

—o)0(o—

**|| 7.3.38 ||**

**sarveṣāṁ loka-pālānāṁ mahimānaṁ yathātmanaḥ |**

**tapo-yoga-prabhāvāṇāṁ yan na riṣyati karhicit ||**

**śrīdharaḥ : **tapasā yogena ca prabhāvo yeṣāṁ teṣām | yad aṇimādy-aiśvaryaṁ na riṣyati na naśyati tac ca dehīty arthaḥ ||38||

**krama-sandarbhaḥ : _na vyākhyātam._**

**viśvanāthaḥ : **yathā ātmanas tavāsti, tathā tapo-yogābhyām prabhāvo yeṣāṁ teṣām aṇimādy-aiśvaryaṁ na riṣyati na naśyati, tac ca dehīti ||38||

—o)0(o—

iti sārārtha-darśinyāṁ harṣiṇyāṁ bhakta-cetasām |

saptamasya tṛtīyo’dhyāyaḥ saṅgataḥ saṅgataḥ satām ||

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyāṁ saṁhitāyāṁ vaiyāsikyāṁ saptama-skandhe 

yudhiṣṭhira-nārada-saṁvāde 

tṛtīyo’dhyāyaḥ ||

|| 7.3 ||

(7.4)


### atha caturtho’dhyāyaḥ


## yudhiṣṭhira-nārada-saṁvāde

**|| 7.4.1 ||**

**śrī-nārada uvāca—**

**evaṁ vṛtaḥ śata-dhṛtir hiraṇyakaśipor atha |**

**prādāt tat-tapasā prīto varāṁs tasya sudurlabhān ||**

**śrīdharaḥ :**

caturthe tu varāl labdhvā vijityākhila-lokapān |

viṣṇu-dveṣeṇa tān sarvān daityendraḥ samapīḍayat ||

śata-dhṛtir brahmā ||1||

**krama-sandarbhaḥ : _na vyākhyātam._**

**viśvanāthaḥ :**

varān labdhvā dviṣan viśeṣphalsarvuṁ divaṁ devān nirāsa saḥ |

prahlādasya guṇaḥ prema-bhakty-utthas turya īryate ||

hiraṇyakaśipor hiraṇyakaśipunā tasya tasmai ||1||

—o)0(o—

**|| 7.4.2 ||**

**śrī-brahmovāca—**

**tāteme durlabhāḥ puṁsāṁ yān vṛṇīṣe varān mama |**

**tathāpi vitarāmy aṅga varān yadyapi durlabhān ||**

**śrīdharaḥ : **mama mattaḥ | yad api yadyapīme durlabhāḥ ||2||

**krama-sandarbhaḥ : _na vyākhyātam._**

**viśvanāthaḥ :** yadyapi yady apīme durlabhās tad api imān durlabhān vitarāmīti vyavahitānvayaḥ soḍhavyaś ced evaṁ vyākhyeyam | varān kīdṛśān ? yatāṁ prapnuvatām api durlabhān yān prāpyāpi na prāpnuvanti tān ity arthaḥ ||2||

—o)0(o—

**|| 7.4.3 ||**

**tato jagāma bhagavān amoghānugraho vibhuḥ |**

**pūjito’sura-varyeṇa stūyamānaḥ prajeśvaraiḥ ||**

**śrīdharaḥ : **amogho’nugraho yasya | prajeśvarair marīcy-ādibhiḥ ||3||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.4 ||**

**evaṁ labdha-varo daityo bibhrad dhemamayaṁ vapuḥ |**

**bhagavaty akarod dveṣaṁ bhrātur vadham anusmaran ||**

**madhvaḥ :** svato bhaktā hiraṇyādyāḥ parāveśād dharau dviṣaḥ iti ca ||4||

**śrīdharaḥ : **yad arthaṁ tapas taptaṁ tad āha—evam ity-ādinā ||4||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.5-7 ||**

**sa vijitya diśaḥ sarvā lokāṁś ca trīn mahāsuraḥ |**

**devāsura-manuṣyendra- gandharva-garuḍoragān ||**

**siddha-cāraṇa-vidyādhrān ṛṣīn pitṛ-patīn manūn |**

**yakṣa-rakṣaḥ-piśāceśān preta-bhūta-patīn api ||**

**sarva-sattva-patīn jitvā vaśam ānīya viśva-jit |**

**jahāra loka-pālānāṁ sthānāni saha tejasā ||**

**śrīdharaḥ : **sarveṣāṁ sattvānāṁ prāṇi-jātānāṁ ye ye patayas tān ||7||

**krama-sandarbhaḥ : _na vyākhyātam._**

**viśvanāthaḥ :** garuḍāḥ garuḍa-jātayaḥ pakṣiṇaḥ ||7||

—o)0(o—

**|| 7.4.8 ||**

**devodyāna-śriyā juṣṭam adhyāste sma tri-piṣṭapam |**

**mahendra-bhavanaṁ sākṣān nirmitaṁ viśvakarmaṇā |**

**trailokya-lakṣmy-āyatanam adhyuvāsākhilarddhimat ||**

**śrīdharaḥ : **tripiṣṭapaṁ svargam adhyāste smādhiṣṭhitavān | tatra svarge’pi mahendra-bhavanam adhyuvāsādhivasati sma ||8||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.9-11 ||**

**yatra vidruma-sopānā mahā-mārakatā bhuvaḥ |**

**yatra sphāṭika-kuḍyāni vaidūrya-stambha-paṅktayaḥ ||**

**yatra citra-vitānāni padmarāgāsanāni ca |**

**payaḥ-phena-nibhāḥ śayyā muktādāma-paricchadāḥ ||**

**kūjadbhir nūpurair devyaḥ śabdayantya itas tataḥ |**

**ratna-sthalīṣu paśyanti sudatīḥ sundaraṁ mukham ||**

**śrīdharaḥ : **akhila-samṛddhi-yuktatvam evāha—yatreti tribhiḥ ||9|| muktā-dāmāni paricchadāḥ parikarā yāsām ||10|| sudatīḥ sudatyaḥ ||11||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.12 ||**

**tasmin mahendra-bhavane mahā-balo**

**mahā-manā nirjita-loka eka-rāṭ |**

**reme’bhivandyāṅghri-yugaḥ surādibhiḥ**

**pratāpitair ūrjita-caṇḍa-śāsanaḥ ||**

**śrīdharaḥ : **ūrjitam adhikaṁ caṇḍaṁ tīvraṁ śāsanaṁ yasya ||12||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.13 ||**

**tam aṅga mattaṁ madhunoru-gandhinā**

**vivṛtta-tāmrākṣam aśeṣa-dhiṣṇya-pāḥ |**

**hupāsatopāyana-pāṇibhir vinā**

**tribhis tapo-yoga-balaujasāṁ padam ||**

**madhvaḥ :**ādityā vasavo rudrās trividhā hi surā yataḥ |


    marutaś caiva viśve ca sādhyaś caiva ca tad-gatāḥ ||


    atas traya iti proktāś catvāro mānuṣāḥ smṛtāḥ || iti skānde |


    upāyanaṁ daduḥ sarve vinā devān hiraṇyākṣaḥ || iti ca |


    ayajña-bhāgeṣv api tu sura śabdaḥ pradṛśyate |


    yajñabhāg abhujas tv evaṁ traya ity abhiśabditaḥ || iti ca ||12-13||

**śrīdharaḥ : **aṅga he rājan, uru-gandhinogra-gandhena madhunā surayā mattam | ata eva vivṛtte vighūrṇite tāmre akṣiṇī yasya tam | aśeṣa-dhiṣṇya-pāḥ sarva-loka-pālā upāyana-yuktaiḥ pāṇibhir upāsata sevante | tribhir brahma-viṣṇu-rudrair vinā | padam āśraya-bhūtam ||13||

**krama-sandarbhaḥ : _na vyākhyātam._**

**viśvanāthaḥ :** upāyana-yuktaiḥ pāṇibhir upāsata tribhir brahma-viṣṇu-rudrair vinā, padam āśraya-bhūtam | tasya veṇavad adharmiṣṭhatve’pi tasya rājye mahī-prabhṛtayo’kṛṣṭa-pacyatvādi-guṇa-yuktā yad babhūvus tad atibhayād eva, anyathā mahyādīnāṁ tat-kartṛko vadhaḥ sadya eva sambhavet | veṇas tu na tādṛk-prabhāva āsīt yaṁ bhṛgv-ādaya eva bhasmīcakru ayaṁ tu bhṛgv-ādīnāṁ tejaḥ prathamam evājahāreti vivecanīyam ||13||

—o)0(o—

**|| 7.4.14 ||**

**jagur mahendrāsanam ojasā sthitaṁ**

**viśvāvasus tumburur asmad-ādayaḥ |**

**gandharva-siddhā ṛṣayo’stuvan muhur**

**vidyādharāś cāpsarasaś ca pāṇḍava ||**

**śrīdharaḥ : **upāsana-prakāram āha—jagur iti ||14||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.15 ||**

**sa eva varṇāśramibhiḥ kratubhir bhūri-dakṣiṇaiḥ |**

**ijyamāno havir-bhāgān agrahīt svena tejasā ||**

**akṛṣṭa-pacyā tasyāsīt sapta-dvīpavatī mahī |**

**tathā kāma-dughā gāvo nānāścarya-padaṁ nabhaḥ ||**

_na katamenāpi vyākhyātam._

—o)0(o—

**|| 7.4.17 ||**

**ratnākarāś ca ratnaughāṁs tat-patnyaś cohur ūrmibhiḥ |**

**kṣāra-sīdhu-ghṛta-kṣaudra- dadhi-kṣīrāmṛtodakāḥ ||**

**śrīdharaḥ : **tat-patnyo nadyaḥ | ūhur vahanti sma | ratnākarān evāha—kṣāreti ||17||

**krama-sandarbhaḥ : _na vyākhyātam._**

**viśvanāthaḥ : **tat-patnyo nadyaḥ | ratnākarān evāha—kṣāreti ||17||

—o)0(o—

**|| 7.4.18 ||**

**śailā droṇībhir ākrīḍaṁ sarvartuṣu guṇān drumāḥ |**

**dadhāra loka-pālānām eka eva pṛthag guṇān ||**

**śrīdharaḥ : **ākrīḍaṁ krīḍā-sthānam | drumāḥ sarveṣu ṛtuṣu guṇān puṣpa-phalādīn | sa ca loka-pālānāṁ pṛthag vidhān guṇān varṣaṇa-dahana-śoṣaṇādīn eka eva dadhāra ||18||

**krama-sandarbhaḥ : _na vyākhyātam._**

**viśvanāthaḥ : **ākrīḍaṁ krīḍā-sthānam ||18||

—o)0(o—

**|| 7.4.19 ||**

**sa itthaṁ nirjita-kakub eka-rāḍ viṣayān priyān |**

**yathopajoṣaṁ bhuñjāno nātṛpyad ajitendriyaḥ ||**

**śrīdharaḥ : **nirjitāḥ kakubho yena | yathopajoṣaṁ yathā-prīti ||19||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.20 ||**

**evam aiśvarya-mattasya dṛptasyocchāstra-vartinaḥ |**

**kālo mahān vyatīyāya brahma-śāpam upeyuṣaḥ ||**

**śrīdharaḥ : **mahān kālaḥ eka-saptati-yugāni kiñcid adhikāni ||20||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.21 ||**

**tasyogra-daṇḍa-saṁvignāḥ sarve lokāḥ sapālakāḥ |**

**anyatrālabdha-śaraṇāḥ śaraṇaṁ yayur acyutam ||**

_na katamenāpi vyākhyātam._

—o)0(o—

**|| 7.4.22-23 ||**

**tasyai namo’stu kāṣṭhāyai yatrātmā harir īśvaraḥ |**

**yad gatvā na nivartante śāntāḥ sannyāsino’malāḥ ||**

**iti te saṁyatātmānaḥ samāhita-dhiyo’malāḥ |**

**upatasthur hṛṣīkeśaṁ vinidrā vāyu-bhojanāḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : kāṣṭhāyai** diśe | yatra diśi harir astīti sarva-deśasyāsura-tejo-grastatvāt vayaṁ kvacit puṇya-tīrthe gatvā taṁ stumahe iti bhāvaḥ | yad vā, tasmai utkarṣāya namaḥ | yasminn utkarṣe harir iti anye sarva evotkarṣā anenāsureṇa jitā iti bhāvaḥ | kāṣṭhotkarṣe sthitau diśi ity amaraḥ ||22-23||

—o)0(o—

**|| 7.4.24 ||**

**teṣām āvirabhūd vāṇī arūpā megha-niḥsvanā |**

**sannādayantī kakubhaḥ sādhūnām abhayaṅkarī ||**

**śrīdharaḥ : **arūpā vaktṛ-rahitā ||24||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.25 ||**

**mā bhaiṣṭa vibudha-śreṣṭhāḥ sarveṣāṁ bhadram astu vaḥ |**

**mad-darśanaṁ hi bhūtānāṁ sarva-śreyopapattaye ||**

**jñātam etasya daurātmyaṁ daiteyāpasadasya yat |**

**tasya śāntiṁ kariṣyāmi kālaṁ tāvat pratīkṣata ||**

**śrīdharaḥ : **mama darśanaṁ śravaṇaṁ sarveṣāṁ śreyasām upapattaye bhavati ||25||

**krama-sandarbhaḥ : **mad-darśanaṁ śravaṇa-dvārāpi mad-anubhavaḥ ||25||

**viśvanāthaḥ :** mad-darśanaṁ hīti stambhān mad-darśanaṁ yāvad eva na bhavati, tāvad eva yuṣmākaṁ duḥkham iti bhāvaḥ ||25||

—o)0(o—

**|| 7.4.27 ||**

**yadā deveṣu vedeṣu goṣu vipreṣu sādhuṣu |**

**dharme mayi ca vidveṣaḥ sa vā āśu vinaśyati ||**

**śrīdharaḥ, viśvanāthaḥ :_na vyākhyātam._**

**krama-sandarbhaḥ : **yadā yasya devādiṣu vidveṣaḥ syāt, tadā sa vai prasiddhau āśv eva naśyati |_|_27||

—o)0(o—

**|| 7.4.28 ||**

**nirvairāya praśāntāya sva-sutāya mahātmane |**

**prahrādāya yadā druhyed dhaniṣye’pi varorjitam ||**

**śrīdharaḥ : **nanu devādi-vidveṣe’py asya vināśo nāsti, brahma-vareṇorjitatvāt tatrāha—nirvairāyeti | sarvam ahaṁ sahe na mad-bhakta-droham iti bhāvaḥ ||28||

**krama-sandarbhaḥ : **tathāpy amṛtatvād āścarya-prabhāvam api samprati varorjitam api taṁ svayam aham eva haniṣyāmi | kintv aham api tat-prabhāva-lopaka-cchidra-viśeṣaṁ pratīkṣamāṇo’smīty āha—nirvairāyeti ||28||

**viśvanāthaḥ :** nanu brahma-varorjito’yaṁ bahu-kālata eva devādīn dviṣann api naiva naśyati, tatrāha—nirvairāyeti | sarvam ahaṁ sahe na bhakta-droham iti bhāvaḥ ||28||

—o)0(o—

**|| 7.4.29 ||**

**śrī-nārada uvāca—**

**ity uktā loka-guruṇā taṁ praṇamya divaukasaḥ |**

**nyavartanta gatodvegā menire cāsuraṁ hatam ||**

**madhvaḥ :**yatra kva ca yaśaḥ-sthānam anyeṣām iti keśavaḥ |


    sarvatrāpi tu devānām ity anyān pūjayet kvacit || iti ca ||29||

**śrīdharaḥ : **asuraṁ ca hataṁ menire | tadānīṁ tad-dveṣe pravṛttatvād iti bhāvaḥ ||29||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.30 ||**

**tasya daitya-pateḥ putrāś catvāraḥ paramādbhutāḥ |**

**prahrādo’bhūn mahāṁs teṣāṁ guṇair mahad-upāsakaḥ ||**

**śrīdharaḥ : **tam eva dveṣaṁ vaktum ādau sutasya mahattvam āha—tasyeti | guṇair mahān abhūt | guṇān evāha—mahad-upāsaka ity-ādinā ||30||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.4.31 ||**

**brahmaṇyaḥ śīla-sampannaḥ satya-sandho jitendriyaḥ |**

**ātmavat sarva-bhūtānām eka-priya-suhṛttamaḥ ||**

**śrīdharaḥ : **satyā sandhā pratijñā yasya | eka eva priyaś ca suhṛt-tamaś ca ||31||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.4.32 ||**

**dāsavat sannatāryāṅghriḥ pitṛvad dīna-vatsalaḥ |**

**bhrātṛvat sadṛśe snigdho guruṣv īśvara-bhāvanaḥ |**

**vidyārtha-rūpa-janmāḍhyo māna-stambha-vivarjitaḥ ||**

**śrīdharaḥ : **dāsavat samyaṅ natā āryāṇām aṅghrayo yena | guruṣu īśvara iti bhāvanā yasya ||32||

**krama-sandarbhaḥ : **tvatta ity asya ṭīkāyāṁ vedopavedādīty-ādi vyākhyānāt | vidyāḥ kalā iti dvandva-samāsaḥ, ato vidyāḥ kalāśeti pāṭho na sabhyaḥ ||32||

**viśvanāthaḥ : **samyak natā āryṇ aṅghrayo yena saḥ | guruṣv iti bahu-vacanṁgauraveṇaiva, śrī-bhagavan-mantropadeśake gurāv ity arthaḥ ||32||

—o)0(o—

**|| 7.4.33 ||**

**nodvigna-citto vyasaneṣu niḥspṛhaḥ**

**śruteṣu dṛṣṭeṣu guṇeṣv avastu-dṛk |**

**dāntendriya-prāṇa-śarīra-dhīḥ sadā**

**praśānta-kāmo rahitāsuro’suraḥ ||**

**śrīdharaḥ : **vyasaneṣu prāpteṣv api nodvigna-cittaḥ | dṛṣṭeṣu śruteṣu guṇeṣu viṣayeṣu nispṛhaḥ | yantas teṣv avastu-dṛk | dāntā indriyādayo yasya | rahita āsuro bhāvo matsarādir yasya saḥ | asuro’pi san praśānta-kāmaḥ ||33||

**krama-sandarbhaḥ : _na vyākhyātam._**

**viśvanāthaḥ :** rahita āsuro bhāvo matsarādir yasya saḥ ||33||

—o)0(o—

**|| 7.4.34 ||**

**yasmin mahad-guṇā rājan gṛhyante kavibhir muhuḥ |**

**na te’dhunā pidhīyante yathā bhagavatīśvare ||**

**śrīdharaḥ : **adhunāpi te guṇā nāpidhīyante tirohitā na bhavanti ||34||

**krama-sandarbhaḥ : _na vyākhyātam._**

**viśvanāthaḥ :** mahato bhagavato guṇā aprākṛtā dhairyā gāmbhīryādayaḥ svabhāvenaiva sthitāḥ kavibhir vivekibhir gṛhyante | ete guṇā jīva-niṣṭhā na bhavanti, kintu bhagavadīyā eveti śuddhair mana-ādīndriyair viṣayīkriyante ity arthaḥ | guṇānāṁ nityatvam āha—te guṇā adhunāpi etat-kāla-paryantaṁ nāpidhīyante kāla-karmādibhir nācchādyante, etāvatsu kāleṣu gateṣv api prahlādas tādṛg-guṇa-viśiṣṭa eva sutale tathā vaikuṇṭhe mahā-vaikuṇṭhe ca virājata eveti bhāvaḥ ||34||

—o)0(o—

**|| 7.4.35 ||**

**yaṁ sādhu-gāthā-sadasi ripavo’pi surā nṛpa |**

**pratimānaṁ prakurvanti kim utānye bhavādṛśāḥ ||**

**madhvaḥ:**anyeṣāṁ hari-sāmyas tu kiñcit sāmyam udīritam |


    samyak-sāmyas tu matsyāder iti śāstrasya nirṇayaḥ || iti ca ||35||

**śrīdharaḥ : **sādhu-gāthā-sadasi sādhu-katha-prasaṅgavatyāṁ sabhāyām | yaṁ prahrādam | pratimānaṁ dṛṣṭāntam | ripavo’pi surāḥ kurvanti, kiṁ vaktavyaṁ bhavādṛśā viṣṇu-bhaktāḥ ||35||

**krama-sandarbhaḥ : _na vyākhyātam._**

**viśvanāthaḥ :** pratimānaṁ dṛṣṭāntaṁ prahlāda-tulyo’yaṁ bhakt ity evam ||35||

—o)0(o—

**|| 7.4.36 ||**

**guṇair alam asaṅkhyeyair māhātmyaṁ tasya sūcyate |**

**vāsudeve bhagavati yasya naisargikī ratiḥ ||**

**śrīdharaḥ : sūcyate** mayā kevalaṁ dyotyate | suṣṭhu kathyata iti vā ||36||

**krama-sandarbhaḥ : asaṅkhyeyair guṇair alam** iti te vaktuṁ na śakyam ity arthaḥ | atas **tasya** **māhātmyaṁ** **sūcyate** dyotyate mātram | yad vā, asaṅkhyeyair eva vālam atyarthaṁ tasya māhātmyaṁ saṁsūcyate, vaktuṁ śakyata ity arthaḥ | ubhayatra ca hetuḥ—**vāsudeva** iti ||36||

**viśvanāthaḥ :** **asaṅkhyeyaiḥ** saṅkhyātum aśakyair evaṁ **guṇais** tasya **alaṁ** kaḥ khalūtkarṣa ity arthaḥ | anye puruṣā guṇair utkarṣyantāṁ nāma, na tu prahlādas tasya tūtkarṣa-hetur anyad vastv-anantaraṁ vartata iti bhāvaḥ | tad eva kim ? tatrāha—**māhātmyaṁ sūcyate** suṣṭhu ucyate | kiṁ tat ? **vāsudeva** ity-ādi | yad vā, tasya māhātmyaṁ sūcyate tad abhidhātum aśakyatvād vyajyate mātraṁ kṛṣṇa-graha-gṛhītātmyādy-uttara-granthe grahādi-śabdeneti bhāvaḥ | tasya kīdṛśasya ? ity apekṣāyām āha—vāsudeva iti | nṛsiṁhākāre iti kecit | prahlāda-stuty-anantaram āvirbabhūva bhagavān pītāmbara-dharo harir iti vaiṣṇavokteḥ, kṛṣṇa-graha-gṛhītātmeti govinda-parirambhita ity agrimokteś ca, vāsudeve vasudeva-nandanākāre evety anye, prahlādasya pūrvottara-daśayoḥ krameṇa vāsudeva-nṛsiṁha-niṣṭhatvam ity apare | **naisargikī**, na tv anyeṣām iva pūrva-jnama-kṛtaiḥ sādhanaiḥ siddhed ity arthaḥ ||36||

—o)0(o—

**|| 7.4.37 ||**

**nyasta-krīḍanako bālo jaḍavat tan-manastayā |**

**kṛṣṇa-graha-gṛhītātmā na veda jagad īdṛśam ||**

**śrīdharaḥ : **naisargika-rater liṅgāny āha—nyasta-krīḍanaka iti ṣaḍbhiḥ | tan-manastayā tad-eka-cittatvena ||37||

**krama-sandarbhaḥ : **tan-manastayā kṛṣṇa-manastayānyasta-krīḍanakaḥ | tad-anantaraṁ tayaiva jaḍavat tat-tulyaḥ | tataḥ paścāt kṛṣṇa-graha-gṛhītātmā graheṇeva kṛṣṇenāviṣṭaḥ san jagad īdṛśaṁ na veda na dadarśa, yathā lokāḥ paśyanti na tathā, kintu tat-sphurtikaratvenaiva dadarśety arthaḥ | govindena parisphuratā parirambhita ivety arthaḥ |_|_37||

**mukunda-dāsaḥ** [bhakti-rasāmṛta-sindhu 3.2.108]: kṛṣṇa eva grahas tena gṛhītātmā āviṣṭa-svarūpaḥ, atas tan-manastayā jaḍavat tat-tulyaḥ | īdṛśaṁ nānā-vaicitrīmad api jagat na dadarśa ||37||

**viśvanāthaḥ : **naisargika-rater liṅgāny āha—nyasta-krīḍanaka iti ṣaḍbhiḥ | bālo’pi tyakta-bālya-līlaḥ | tan-manastayā kṛṣṇaikāgra-manaskatvena jaḍa ivānyair lakṣyamāṇaḥ, na cānya-bhaktair iva tena sva-manaḥ kṛṣṇa-viṣayakaṁ kṛtaṁ, kintu kaścid graho lobhyaṁ dravyam iva kṛṣṇa eva yan-mano gṛhītavān ity āha—kṛṣṇeti | ata eva jagat īdṛśaṁ vyavahāra-mayaṁ na veda kintu kṛṣṇamayam evety arthaḥ ||37||

_eṣa ayogasya jaḍatā-nāma-vyabhicāri-bhāva-rūpeṇa bhakti-rasāmṛta-sindhau 3.2.108-sāṅkhyaka-śloka udāhriyate._

—o)0(o—

**|| 7.4.38 ||**

**āsīnaḥ paryaṭann aśnan śayānaḥ prapiban bruvan |**

**nānusandhatta etāni govinda-parirambhitaḥ ||**

**śrīdharaḥ : **etāny āsanādīni govindena parirambhita ātmanā ekī-kṛtaḥ ||38||

**krama-sandarbhaḥ : _na vyākhyātam._**

**viśvanāthaḥ :** etāni āsana-vartma-bhakṣya-śayanīya-peya-vaktavyāni nānusandhatte na jānāti | kutaḥ ? govindena parirambhitaḥ ativatsalena pitrā mātrā vā ekābdiko bālo yathā pratikṣaṇam eva parirabhya kroḍasthī-kriyante tathaiva prahlādo bhojana-śayanādi-samaye’pi bhagavatā āliṅgyate iti prahlāda eva paśyati nānya iti bhāvaḥ ||38||

—o)0(o—

**|| 7.4.39 ||**

**kvacid rudati vaikuṇṭha-cintā-śabala-cetanaḥ |**

**kvacid dhasati tac-cintā-hlāda udgāyati kvacit ||**

**śrīdharaḥ : **rudati roditi rauti | vaikuṇṭhasya cintayā śabalā vyāmiśrā kṣubhitā cetanā yasya | tasya cintayāhlādo yasya ||39||

**krama-sandarbhaḥ : **prathamā cintā viyoge sphurati, dvitīyā saṁyoge evaṁ viyoge kvacid rudati | saṁyoge hasati | viyoge nadati uccair āhūyate | saṁyoge viyoge kvacit tad-bhāvanā iti ||39-40||

**viśvanāthaḥ :** tataś ca kvacid iti sva-bālakaṁ sva-kroḍa-sthalād bhūmau nidhāya gṛha-kṛtyathārtham anyatra gatāyāṁ mātari tām anālocya sa bālo yathā roditi, tathaiva mām adhunaiva parityajya mat-prabhuḥ kva gata iti tac-cintayā śabalā vyāmiśrā vihvalā cetanā yasya saḥ | rudati roditi kvacid dhasatīti tadaiva punaḥ-sphūrti-prāptena bhagavatā bho prahlāda vatsa kṣaṇa-mātram eva mām anālokya katham evaṁ rodiṣīty ukte sati hasati cirāt prāptām āliṅgantīṁ mātaram avalokya mugdha-bāla ivety arthaḥ | tac-cinteti mat-prabhur mām eva kṛpayā sva-darśana-dānena sukhayatīti cintayā āhlādo yasya saḥ ||39||

—o)0(o—

**|| 7.4.40 ||**

**nadati kvacid utkaṇṭho vilajjo nṛtyati kvacit |**

**kvacit tad-bhāvanā-yuktas tan-mayo’nucakāra ha ||**

**śrīdharaḥ : **kvacid utkaṇṭho mukta-kaṇṭhaḥ san anucakāra, tac ceṣṭādikaṁ svayaṁ kṛtavān ||40||

**krama-sandarbhaḥ : _na vyākhyātam._**

**viśvanāthaḥ :** nadatīti | sphūrti-prāptaṁ harim atidūre dṛṣṭvā utkaṇṭha uccīkṛta-kaṇṭhaḥ | “bho prahlāda ! vatsa, tvām anālokyāhaṁ naiva nirvṛṇomi, yatas tvam eva mamātipriyaḥ” ity uktaḥ san, ānandātiśayena vikṣipta eva vilajjo nṛtyati | tadaiva sphūrti-bhaṅge sati tad-viraha-khedādhikyena tad-bhāvanātiśaya-yukta unmāda-sañcāri-prābalyena “aham eva hariḥ” iti tan-mayaḥ san, tal-līlāṁ rāma-kṛṣṇādy-avatāra-gatām api anucakāra anukṛtavān ||40||

_eṣa ayogasya unmāda-nāma-vyabhicārino bhakti-rasāmṛta-sindhau 3.2.108-sāṅkhyaka-śloka udāhriyate._

—o)0(o—

**|| 7.4.41 ||**

**kvacid utpulakas tūṣṇīm āste saṁsparśa-nirvṛtaḥ |**

**aspanda-praṇayānanda- salilāmīlitekṣaṇaḥ ||**

**śrīdharaḥ : **saṁsparśas tad bhāvāpattiḥ, tena nirvṛtaḥ | aspandaḥ sthiro yaḥ praṇayaḥ, tena ya ānandaḥ, tena yat salilaṁ, tena yukte āmīlite īṣan nimīlite īkṣaṇe yasya saḥ ||41||

**krama-sandarbhaḥ : **saṁyoge kvacid utpulaka iti | saṁsparśaḥ kṛpā-maya-tat-kartṛkāliṅgana-sphūrtiḥ |_|_41||

**viśvanāthaḥ :** kvacid utpalaka iti kva yāmi kutra prabhuṁ prāpsyāmīti kadācit tad-viccheda-duḥkhena mudrita-netro’kasmāt sva-hṛdaya eva tam ālokya tat-pāṇi-sparśena nirvṛta utpulako na vidyate spandano yasya saḥ | praṇayenānanda-salilaṁ yayos tathābhūte īṣan-mudrite īkṣaṇe yasya sa ca sa ca saḥ ||41||

—o)0(o—

**|| 7.4.42 ||**

**sa uttama-śloka-padāravindayor**

**niṣevayākiñcana-saṅga-labdhayā |**

**tanvan parāṁ nirvṛtim ātmano muhur**

**duḥsaṅga-dīnasya manaḥ śamaṁ vyadhāt ||**

**śrīdharaḥ : **ātmanaḥ parāṁ nirvṛtiṁ tanvan duḥsaṅgena dīnasyānyasyāpi manaḥ śamaṁ śāntaṁ vyadhāt ||42||

**krama-sandarbhaḥ : **dantya-pāṭhe sva-samaṁ svāntaḥ-karaṇa-tulyaṁ vyadhāt ||42||

**viśvanāthaḥ :** nanu tasya hiraṇyakaśipu-prabhṛti-duḥsaṅgavattve kathaṁ sthirā bhaktis tatra prahlādasya tasya saṅgenānye’pi duḥsaṅginaḥ tat-sahacara-bālāḥ kṛtārthaā babhūvuḥ kathaṁ tasyaiva duḥsaṅgāśaṅkety āha—sa iti duḥsaṅga-dīnasyānyasyāpi manaḥ śamaṁ, śamo man-niṣṭhatā buddheḥ iti bhagavad-vacanāt bhagavan-niṣṭham akarot ||42||

—o)0(o—

**|| 7.4.43 ||**

**tasmin mahā-bhāgavate mahā-bhāge mahātmani |**

**hiraṇyakaśipū rājann akarod agham ātmaje ||**

**śrīdharaḥ : **aghaṁ droham akarot ||43||

**krama-sandarbhaḥ : **mahā-bhāgavattva-lakṣaṇaṁ pūrvam eva darśitam, mahān bhāgo bhāgyaṁ śrī-nārada-kṛpā-rūpaṁ yasya mahān pūjya ātmā dhairya-gāmbhīryādi-yuktaḥ svabhāvo yasya ||43||

**viśvanāthaḥ :_na vyākhyātam._**

—o)0(o—

**|| 7.4.44 ||**

**śrī-yudhiṣṭhira uvāca—**

**devarṣa etad icchāmo vedituṁ tava suvrata |**

**yad ātmajāya śuddhāya pitādāt sādhave hy agham ||**

**śrīdharaḥ : **prathamādhyāyānte pṛṣṭam evārtham ati-vismayena punaḥ pṛcchati**—**devarṣa iti | tava tvattas tava vākyam iti vā | sādhave’gham adāt sādhor drohaṁ kṛtavān iti yad etad vedituṁ jñātum icchāmaḥ ||44||

**krama-sandarbhaḥ : _na vyākhyātam._**

**viśvanāthaḥ :** prathamādhyāyānte pṛṣṭām evārtham ativismayena pṛcchati—devarṣe iti | tava tvattaḥ, aghaṁ duḥkham ||44||

—o)0(o—

**|| 7.4.45 ||**

**putrān vipratikūlān svān pitaraḥ putra-vatsalāḥ |**

**upālabhante śikṣārthaṁ naivāgham aparo yathā ||**

**śrīdharaḥ : upālabhante** ākṣipanti | **aghaṁ** tu **naiva** kurvanti | **aparaḥ** śatrur iva ||45||

**krama-sandarbhaḥ : **putrān iti sārdhakam ||45||

**viśvanāthaḥ :naiva aghaṁ** prāpayanti | **aparaḥ** śatruḥ ||45||

—o)0(o—

**|| 7.4.46 ||**

**kim utānuvaśān sādhūṁs tādṛśān guru-devatān |**

**etat kautūhalaṁ brahmann asmākaṁ vidhama prabho |**

**pituḥ putrāya yad dveṣo maraṇāya prayojitaḥ ||**

**śrīdharaḥ : **anuvaśān anukūlān | sādhūn arāga-roṣān | guruḥ pitaiva devatā yeṣāṁ tān uddiśyāghaṁ na kurvantīti kim u vaktavyam ity arthaḥ | putrāya putram uddiśya pitur dveṣaḥ | pitrā kṛto dveṣaḥ putrasya maraṇārthaṁ prayojitaḥ pravartita iti yad etat kautūhalaṁ vidhamāpākuru | yad vā, yadyasmāt putrāya yo dveṣaḥ sa pitur maraṇāya prayojito’ta etat kautūhalaṁ vidhamety arthaḥ ||46||

**krama-sandarbhaḥ : _na vyākhyātam._**

**viśvanāthaḥ : **anuvaśān anukūlān | kutūhale bhavaṁ kautūhalaṁ sandehaṁ, vidhama apākuru | sandehaḥ kaḥ ? putrāya putram hantuṁ pitur dveṣaḥ | maraṇāya svasya maraṇārtham eva prakarṣeṇa yojitaḥ ||46||

—o)0(o—

iti sārārtha-darśinyāṁ harṣiṇyāṁ bhakta-cetasām |

saptamasya caturtho’yaṁ saṅgataḥ saṅgataḥ satām ||

—o)0(o—

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ saptama-skandhe

yudhiṣṭhira-nārada-saṁvāde

caturtho’dhyāyaḥ |

|| 7.4 ||

(7.5)


### atha pañcamo’dhyāyaḥ


## prahlādānucarite 

**|| 7.5.1 ||**

**śrī-nārada uvāca—**

**paurohityāya bhagavān vṛtaḥ kāvyaḥ kilāsuraiḥ |**

**ṣaṇḍāmarkau sutau tasya daitya-rāja-gṛhāntike ||**

**śrīdharaḥ :**

pañcame guruto’dhītaṁ tyaktvā viṣṇus tutau ratam |

ghātayan dvipa-sarpādyaiḥ sutaṁ daityo na cāśakat ||

bhagavad-bhaktir eva vidveṣe kāraṇam iti vaktum āha—paurohityāyety-ādinā | kāvyaḥ śukraḥ | atas tasya sutau daitya-rāja-gṛhāntike nyavasatām iti śeṣaḥ ||1||

**krama-sandarbhaḥ : _na vyākhyātam._**

**viśvanāthaḥ :**

guruṇādhyāpitaḥ pitrā pṛṣṭaḥ kṛṣṇaṁ stuvan sutaḥ |

pañcame dig-gajādyaiḥ sa hato’pi svasty arājata ||

prahlādasya bhaktir eva vidveṣe kāraṇam iti vaktum āha—paurohityāyety-ādinā | kāvyaḥ śatruḥ | atas tasya sutau tatra nyavasatām iti śeṣaḥ ||1||

—o)0(o—

**|| 7.5.2 ||**

**tau rājñā prāpitaṁ bālaṁ prahlādaṁ naya-kovidam |**

**pāṭhayām āsatuḥ pāṭhyān anyāṁś cāsura-bālakān ||**

**śrīdharaḥ : **pāṭhyān daṇḍa-nīty-ādīn | pāṭhyān asura-bālakān iti vānvayaḥ ||2||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.5.3 ||**

**yat tatra guruṇā proktaṁ śuśruve’nupapāṭha ca |**

**na sādhu manasā mene sva-parāsad-grahāśrayam ||**

**śrīdharaḥ : **anu śravaṇānantaraṁ tathaiva papāṭha ca, kintu tat sādhu na mene | tatra hetuḥ—svaḥ para ity asad-graho mithyābhiniveśa evāśrayo yasya tat ||3||

**krama-sandarbhaḥ : _na vyākhyātam._**

**viśvanāthaḥ : **yad daṇḍa-nīty-ādikaṁ tat sādhu na mene | kutaḥ ? svaḥ para ity asad-anugrahaṁ durabhiniveśam eva ā samyak prakāreṇa śrayate iti tat ||3||

—o)0(o—

**|| 7.5.4 ||**

**ekadāsura-rāṭ putram aṅkam āropya pāṇḍava |**

**papraccha kathyatāṁ vatsa manyate sādhu yad bhavān ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** kaṭhina-padārthānāṁ praśne bālasyāsya stobho bhaviṣyatīti matvā prāha—yad bhavān sādhu abhyastīkṛtaṁ yat tvaṁ jānāsi mad-agre vaktuṁ ca śaknoṣi tad eva vadeti hiraṇyakaśipor abhiprāyaḥ ||4||

—o)0(o—

**|| 7.5.5 ||**

**śrī-prahlāda uvāca—**

**tat sādhu manye’sura-varya dehināṁ**

**sadā samudvigna-dhiyām asad-grahāt|**

**hitvātma-pātaṁ gṛham andha-kūpaṁ**

**vanaṁ gato yad dharim āśrayeta ||**

**śrīdharaḥ : **he **asura-varya** ! **asad-grahād** ahaṁ mameti mithyābhiniveśād dhetoḥ **samyag udvignā** niṣaṇṇā dhīr yeṣāṁ te | **vanaṁ gataḥ** san **harim āśrayeteti** yat tad evāhaṁ **sādhu manye** | kathāṁ-bhūtaṁ gṛham ? **ātma-pātam** ātmano’dhaḥ-pāta-nimittam | kutaḥ ? **andha-kūpavan** mohāvaham ||5||

**krama-sandarbhaḥ : _na vyākhyātam._**

**viśvanāthaḥ :** prahlādas tu tad-abhiprāyaṁ jñātvāpi jagaty asmin jijñāsyānāṁ madhye bhavān kiṁ vastu sādhu manyate iti buddhyā vicārya sva-sammatīkarotīti māṁ pṛcchasi ced asya samucitam uttaraṁ śṛṇv ity āha—tad iti | he **asura-varya** ! **asad-grahād** ahaṁ mameti mithyābhiniveśād **udvigna-dhiyāṁ** janānāṁ tad eva **sādhu manye** | kiṁ tat ? **ātma-pāta**-hetuṁ **gṛhaṁ tyaktvā vanaṁ gataḥ** san yad **dharim āśrayeteti** yat tad eva hari-caraṇāśrayaṇaṁ sādhu manye | gṛhe sthito’pi sa eva gṛham andha-kūpaṁ hitvā vanaṁ gataḥ | anyathā vanaṁ gato’pi gṛham andha-kūpam eva śrita iti ca vyācakṣate ||5||

—o)0(o—

**|| 7.5.6 ||**

**śrī-nārada uvāca—**

**śrutvā putra-giro daityaḥ para-pakṣa-samāhitāḥ |**

**jahāsa buddhir bālānāṁ bhidyate para-buddhibhiḥ ||**

**śrīdharaḥ : **para-pakṣe viṣṇau samāhitāḥ pariniṣṭhitāḥ | hāse hetuḥ—buddhir iti ||6||

**krama-sandarbhaḥ : _na vyākhyātam._**

**viśvanāthaḥ : **para-pakṣe śatru-pakṣe viṣṇau samāhitāḥ pariniṣṭhitāḥ | jahāseti bālo’yaṁ yo yad dhārayati, tad eva dhatte asya ko doṣas tad adyārabhya nāradādyā vaiṣṇavā nātra praveśanīyā ity-ādi-deśeti bhāvaḥ ||6||

—o)0(o—

**|| 7.5.7 ||**

**samyag vidhāryatāṁ bālo guru-gehe dvijātibhiḥ |**

**viṣṇu-pakṣaiḥ praticchannair na bhidyetāsya dhīr yathā ||**

**śrīdharaḥ : **viṣṇu-pakṣair bhāgavatair hetu-bhūtaiḥ | nanu tvad-gṛhe kutas teṣāṁ praveśaḥ | satyam, tathāpi praticchannair veṣāntareṇa channaiḥ ||7||

**krama-sandarbhaḥ : _na vyākhyātam._**

**viśvanāthaḥ :** tad api guru-gṛha eva | te caivaṁ vaktavyā ity āha—viṣṇu-pakṣair iti ||7||

—o)0(o—

**|| 7.5.8 ||**

**gṛham ānītam āhūya prahrādaṁ daitya-yājakāḥ |**

**praśasya ślakṣṇayā vācā samapṛcchanta sāmabhiḥ ||**

**śrīdharaḥ : **daityair gṛham ānītam ||8||

**krama-sandarbhaḥ : _na vyākhyātam._**

**viśvanāthaḥ :** praśnasya ślakṣṇayety anyathā bālo’yaṁ bhayena svopadeśakaṁ vaiṣṇavaṁ na vakṣyatīti bhāvaḥ ||8||

—o)0(o—

**|| 7.5.9 ||**

**vatsa prahrāda bhadraṁ te satyaṁ kathaya mā mṛṣā |**

**bālān ati kutas tubhyam eṣa buddhi-viparyayaḥ ||**

**śrīdharaḥ : **bālān sarvān ati atikramya | tūbhyaṁ tava ||9||

**krama-sandarbhaḥ : _na vyākhyātam._**

**viśvanāthaḥ : **bhadras tu iti tvad-iṣṭaṁ modakādikaṁ dāsyāma iti bhāvaḥ | bālān atikramya | tūbhyaṁ tava ||9||

—o)0(o—

**|| 7.5.10 ||**

**buddhi-bhedaḥ para-kṛta utāho te svato’bhavat |**

**bhaṇyatāṁ śrotu-kāmānāṁ gurūṇāṁ kula-nandana ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** bhaṇyatām iti yady ayaṁ vaiṣṇavasya kasyacin nāma gṛhṇāti, tadā taṁ vaiṣṇavaṁ jñātvā rājñaḥ sabhāṁ nītvā ghātayāma iti bhāvaḥ ||10||

—o)0(o—

**|| 7.5.11 ||**

**śrī-prahrāda uvāca—**

**paraḥ svaś cety asad-grāhaḥ puṁsāṁ yan-māyayā kṛtaḥ |**

**vimohita-dhiyāṁ dṛṣṭas tasmai bhagavate namaḥ ||**

**śrīdharaḥ : **aho māyā-mohitā bhavanto māmākṣipantīty āśayena tāvad āha—svaḥ paraś ceti mithyābhiniveśo yad īyayā māyayaiva kṛtaḥ, na tu vāstavaḥ | ata eva tadīyayā māyayā vimohita-buddhīnāṁ bhavatām eva dṛṣṭaḥ, na tu mama | tasmai acintya-māyeśvarāya namaḥ ||11||

**krama-sandarbhaḥ : **para iti puṁsāṁ,bhayaṁ dvitīyābhiniveśataḥ syāt[bhā.pu. 11.2.37] ity-ādi-rītyānāditi eva bhagavad-vimukhānāṁ jīvānām, ata eva nyūnaṁ serṣyayā yasya bhagavato māyayā mohita-dhiyāṁ svarūpa-vismaraṇa-pūrvaka-dehātma-buddhyā viśeṣeṇa mohita-buddhīnāmasatāṁ, yanmāyayaiva paraḥ parakīyo’rthaḥ svīyo’yamityasad-āgrahaḥ kṛtaḥ,tasmai bhagavate namaḥ, teṣāṁ tad-āgraha-śāntaye tameva namaskāromītyarthaḥ | sva-śabdo’yamātma-vācakatāyāṁ napuṁsakameva syāt,svo jñātāvātmani svaṁ triṣvātmīye svo’striyāṁ dhaneityamaraḥ | tasmādevaṁ vyākhyātam ||11||

**viśvanāthaḥ :** aho mūḍhā ime saṁsāre pāpa-cyamānā māṁ mugdha-bālakaṁ jānantīti manasi vibhāvyāha—paraḥ para-pakṣaḥ svaḥ sva-pakṣa iti asad-grāhaḥ asad-āgrahaḥ śleṣeṇa puṁsāṁ saṁsāra-sindhu-patitānāṁ grāho hiṁsra-janaḥ jalajantu-viśeṣaḥ kṛtaḥ māyayā sṛṣṭaḥ dṛṣṭaḥ pūrvam anumita evāsīt samprati tu pratyakṣīkṛta ity arthaḥ | ato yūyaṁ pratikṣaṇaṁ carvyadhve eveti bhāvaḥ ||11||

—o)0(o—

**|| 7.5.12 ||**

**sa yadānuvrataḥ puṁsāṁ paśu-buddhir vibhidyate |**

**anya eṣa tathānyo’ham iti bheda-gatāsatī ||**

**madhvaḥ :**svātantryeṇānya-sadbhāva niṣedhāya śrutis tv iyam |


    anyo’sāv anyo’ham iti paśyann ajña iti sma ha ||


    ātmānam antaryāmyamayed iti bhedaṁ svarūpataḥ |


    āha tad brahmaṇo’dhīnā bhinnā jīvāḥ sadaiva ca |


    muktasyāvasthitiś caiva sarvaṁ viṣṇor vaśe sadā || iti brahma-tarke ||12||

**śrīdharaḥ : **aho kim etat pralapasi tava buddhi-bhedo yato jātas taṁ kathayety ākṣiptaḥ saṁs tat-prasādād evety uttaram āha—sa iti tribhiḥ | sa bhagavān yadānuvrato’nukūlo bhavati, tadā paśūnām avivekinām iva buddhir bheda-gatā asatī mithyā saṁsāra-viṣayā vibhidyate abhinnātma-niṣṭhā bhavati ||12||

**krama-sandarbhaḥ : **tataś ca, sa yadeti kathañcin mahataḥ prasaṅgena tat-sāmmukhye sati yadā sa bhagavān anukūlaḥ syāt, tadā pūrvoktyā paśu-buddhir vibhidyate naśyatīty arthaḥ | tatas tām eva vivṛtya darśayati—anya iti | artha-kāma-śāstrānusāriṇāṁ bhaktānugatānāṁ naśvare saṅghāta evātmatā mananād iti bhāvaḥ ||12||

**viśvanāthaḥ : **buddhi-bhedo’yaṁ tava kuta ity asya praśno’syottaram āha—sa iti | anuvrato’nukūlaḥ viśeṣeṇa bhidyate vidīryate | paśu-buddhir eva kā ? tatrāha—anya eṣo’smad-vipakṣas tathānyo’ham etasya ghātayiteti bhedaṁ gatā asatī asādhuḥ | na hi gopyaṁ hi sādhūnām amitrodāsta-vidviṣām iti bhagavad-ukter vastutas tv ātma-dṛṣṭyā sarva-jīvānām aikarūpyāt deha-dṛṣṭyāpi sarva-dehānāṁ pañca-bhūtātmakatvād bhedo nāsty eveti bhāvaḥ ||12||

—o)0(o—

**|| 7.5.13 ||**

**sa eṣa ātmā sva-parety abuddhibhir**

**duratyayānukramaṇo nirūpyate |**

**muhyanti yad-vartmani veda-vādino**

**brahmādayo hy eṣa bhinatti me matim ||**

**śrīdharaḥ : **bhedasyāsattvaṁ darśayann āha—sa eṣa paramātmaiva svaḥ para iti cāvivekibhir nirūpyate | yuktaṁ caitat | yato yasya vartmani jijñāsāyāṁ brahmādayo’pi muhyanti | tatra hetuḥ—duratyayaṁ durghaṭam anukramaṇam anucaritam anuvarṇanaṁ vā yasya ||13||

**krama-sandarbhaḥ : **sa prasiddhaḥ paramātmā tu eṣa mad-dṛṣṭi-gocaratām iva gataḥ pūrvoktaiḥ sva-parety abuddhibhis tu duratyayānukramaṇo nirūpyate, durbodha-rītitayā niścīyate | aho āsatāṁ te yatas tad-vartmani veda-vādino’pi muhyanti, te’py āsatāṁ brahmādayo’pi muhyantīti sa eṣa eva ca man-matiṁ bhinatti | bhavan-matāt pṛthak karoti ||13||

**viśvanāthaḥ :** ukta-lakṣaṇa-paśu-buddhimatāṁ sudurjñeya ity āha—sa iti | eṣa paramātmā svaḥ sva-pakṣaḥ paro vipakṣa iti kutsitā buddhir yeṣāṁ tair duratyayaṁ durgamam anukramaṇam anusaraṇaṁ yasya saḥ, na ca subuddhibhiḥ śāstrajñaiḥ sugamam eva tad-anusaraṇam iti vācyam ity āha—yad-vartmani yat-prāpti-mārge anusaraṇa-rūpe bhakti-yoge veda-vādino vedārtha-tātparya-vivecakā api muhyanti | yūyaṁ tu jñāna-lava-durvidagdhāḥ kim uteti bhāvaḥ | eṣa bhagavān me matiṁ bhinatti yuṣman-matibhyaḥ sakāśād bhinnāṁ karoti ||13||

—o)0(o—

**|| 7.5.14 ||**

**yathā bhrāmyaty ayo brahman svayam ākarṣa-sannidhau |**

**tathā me bhidyate cetaś cakra-pāṇer yadṛcchayā ||**

**śrīdharaḥ : **nanu nirvikārasya kathaṁ mati-bhedakatvam ? tatrāha—yatheti | yathā ayo loham ākarṣasyāyaskāntasya samīpe svayam eva bhramati, tathā me cetaś cakra-pāṇeḥ sannidhau | tava kuto jātas tat sannidhiḥ ? tatrāha—yadṛcchayeti | kasya tapo-dānādeḥ phalam etad iti na jñāyata ity arthaḥ ||14||

**krama-sandarbhaḥ : **nanu, tenaiva tvan-matir bhidyate na tv asmābhiḥ tathā tavaiva matis tena bhidyate na tv asmākam iti kathaṁ? tatrāha—yatheti | yadṛcchayā svairitayā kāraṇāntara-nirapekṣatayety arthaḥ | yadṛcchā svairitā ity amaraḥ | ākarṣāyasor yathāsau svabhāvas tathāvayor apīti yuktam eva tat tad ity arthaḥ ||14|| [prīti-sandarbha 93]

**viśvanāthaḥ :** sa eva mater bhedaḥ kim-ākāraḥ ? iti cet tatrāha—yathā ayo loham ākarṣasyāyaskāntasya sannidhau svayaṁ bhrāmyati, tathaiva me cetaḥ cakrapāṇeḥ sannidhau svayam eva bhrāmyati, bhidyate yuṣmac-cetobhyaḥ sakāśād bhinnaṁ bhavati | yadṛcchayeti nātra sat-karma-tapo-dānāder hetutvaṁ sambhavatīty arthaḥ | ayam arthaḥ—ayaskāntena sva-śaktyaiva lokham ākṛṣya saṁyuktīkriyate, tatra kim api kāraṇaṁ prayojanaṁ ca nāstīty ayaskāntasya sva-svabhāva eva yathā tathaiva cakra-pāṇer api svabhāva evāyam, yat kṛpā-paravaśatayā svabhaktasya cetasaḥ svasminn ākarṣaṇam iti tatra mama kiṁ svātantryam astīti bhāvaḥ ||14||

—o)0(o—

**|| 7.5.15 ||**

**śrī-nārada uvāca—**

**etāvad brāhmaṇāyoktvā virarāma mahā-matiḥ |**

**taṁ sannibhartsya kupitaḥ sudīno rāja-sevakaḥ ||**

**śrīdharaḥ, viśvanāthaḥ : **rāja-sevaka uvāceti śeṣaḥ ||15||

**krama-sandarbhaḥ : **etāvad ity ardhakam | tam ity ardhakam ||15||

—o)0(o—

**|| 7.5.16 ||**

**ānīyatām are vetram asmākam ayaśaskaraḥ |**

**kulāṅgārasya durbuddheś caturtho’syodito damaḥ ||**

**śrīdharaḥ : **are vetraṁ kaśā ānīyatām | sāma-dāna-bheda-daṇḍānāṁ madhye caturtho damo daṇḍo’sya durbuddher udita uktaḥ śāstreṣu | durbuddhitve hetuḥ, kulāṅgārasya kulasyāṅgāra-van-nāśa-hetoḥ ||16||

**krama-sandarbhaḥ : **ānīyatām ity asyādye caraṇe yuṣmābhir iti, dvitīye yasmād ayam iti parārdhe yato yasyety adhyāhāryam, “ānayadhvam are vetram” ity-ādikatayā tu yan noktaṁ, tat khalu tasya komalatāṁ dṛṣṭvā nātispaṣṭaṁ kartuṁ śaktatvād iti gamyate ||16||

**viśvanāthaḥ :** vetraṁ praharaṇa-daṇḍa-viśeṣaḥ | yad ayam ayaśaskaraḥ, tato’sya durbuddher upāyānāṁ madhye caturtho damo daṇḍa eva udita uktaḥ śāstreṣu ||16||

—o)0(o—

**|| 7.5.17 ||**

**daiteya-candana-vane jāto’yaṁ kaṇṭaka-drumaḥ |**

**yan-mūlonmūla-paraśor viṣṇor nālāyito’rbhakaḥ ||**

**śrīdharaḥ : **tat kutas tatrāha—daiteyā eva candana-drumās teṣāṁ vane’yaṁ kaṇṭaka-druma-tulyo jātaḥ | tad evāha—yasya daiteya-candana-vanasya mūlonmūlane paraśu-sthānīyasya viṣṇor ayam arbhaka eva nālāyito nālam ivācarat | yathā paraśoś chedakatve babbūlādi-druma-nirmito daṇḍaḥ saha-kārī taṁ vinā chedanāsaṁbhavāt, tathāyaṁ viṣṇor daitya-mūlocchede hetur jāta ity arthaḥ ||17||

**krama-sandarbhaḥ : **punaś ca sa eva tādṛśa-parama-śuddha-rūpasya viṣṇor nālāyitaḥ ity āsāmañjasyam atīveti bhāvaḥ ||17||

**viśvanāthaḥ :** yasya vanasya mūlonmūlane paraśu-sthānīyasya viṣṇor nālāyito daṇḍa-sthānīyo loke hi paraśor daṇḍo barbura eva prasiddhaḥ | sa ca kaṇṭaka-drumaḥ ||17||

—o)0(o—

**|| 7.5.18 ||**

**iti taṁ vividhopāyair bhīṣayaṁs tarjanādibhiḥ |**

**prahrādaṁ grāhayām āsa tri-vargasyopapādanam ||**

**śrīdharaḥ : **iti taṁ prahrādaṁ bhīṣayan dharmārtha-kāma-vargasya pratipādakaṁ śāstram adhyāpayām āsa ||18||

**krama-sandarbhaḥ : _na vyākhyātam._**

**viśvanāthaḥ :** grāhayāmāsa grāhayitum yatate smety arthaḥ ||19||

—o)0(o—

**|| 7.5.19 ||**

**tata enaṁ gurur jñātvā jñāta-jñeya-catuṣṭayam |**

**daityendraṁ darśayām āsa mātṛ-mṛṣṭam alaṅkṛtam ||**

**śrīdharaḥ : **jñātaṁ jñeyam upāyānāṁ catuṣṭayaṁ sāma-dānādi yena, taṁ daityendraṁ prati | mātrā mṛṣṭam udvartya snāpitam | alaṅkṛtaṁ bhūṣaṇa-tilakādibhiḥ ||19||

**krama-sandarbhaḥ : _na vyākhyātam._**

**viśvanāthaḥ :** jñātaṁ jñeyaṁ jñātum arhaṁ catuṣṭayaṁ sāma-dāna-bheda-daṇḍantaḥ-karaṇam upāya-catuṣkaṁ yena tam ||19||

—o)0(o—

**|| 7.5.20-21 ||**

**pādayoḥ patitaṁ bālaṁ pratinandyāśiṣāsuraḥ |**

**pariṣvajya ciraṁ dorbhyāṁ paramām āpa nirvṛtim ||**

**āropyāṅkam avaghrāya mūrdhany aśru-kalāmbubhiḥ |**

**āsiñcan vikasad-vaktram idam āha yudhiṣṭhira ||**

_na katamenāpi vyākhyātam._

—o)0(o—

**|| 7.5.22 ||**

**hiraṇyakaśipur uvāca—**

**prahrādānūcyatāṁ tāta svadhītaṁ kiñcid uttamam |**

**kālenaitāvatāyuṣman yad aśikṣad guror bhavān ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** suṣṭhu adhītaṁ saṁśayādi-rahitam anu anukūlaṁ guror hiraṇyakaśipu-mate śukr.athavājāt, prahlāda-mate nāradāt ||22||

—o)0(o—

**||7.5.23-24||**

**śrī-prahrāda uvāca—**

**śravaṇaṁ kīrtanaṁ viṣṇoḥ smaraṇaṁ pāda-sevanam |**

**arcanaṁ vandanaṁ dāsyaṁ sakhyam ātma-nivedanam ||**

**iti puṁsārpitā viṣṇau bhaktiś cen nava-lakṣaṇā |**

**kriyeta bhagavaty addhā tan manye’dhītam uttamam ||**

**madhvaḥ :** ātma-sthatvena vedanam ātma-vedanam |


    muktasyāpi mamāntaḥ-stho niyantaiva hariḥ sadā |


    iti jñānaṁ samuddiṣṭaṁ samyag ātma-nivedanam || iti ca ||23||

**śrīdharaḥ : pāda-sevanaṁ** paricaryā | **arcanaṁ** pūjā | **dāsyaṁ** karmārpaṇam | **sakhyaṁ** tad-viśvāsādi | **ātma-nivedanaṁ** sva-śarīra-samarpaṇam | yathā vikrītasya gavāśvāder bharaṇa-pālanādi-cintā na kriyate, tathā dehaṁ tasmai samarpya tac cintā-varjanam ity arthaḥ ||23||

iti **nava-lakṣaṇāni** yasyāḥ sā adhītena ced **bhagavati viṣṇau bhaktiḥ kriyate** sā cārpitaiva satī yadi kriyeta, na tu kṛtā satī paścād arpyeta **tad uttamam adhītaṁ manye**, na tv asmād guror adhītaṁ śikṣitaṁ vā tathā-vidhaṁ kiñcid astīti bhāvaḥ ||23||

**sanātana-gosvāmī : **pāda-sevanaṁ paricaryā | arcanaṁ pūjā | dāsyaṁ karmārpaṇam | sakhyaṁ tad-viśvāsādi | ātma-nivedanaṁ deha-samarpaṇam | yathā vikrītasya gavāder bharaṇa-pālanādi-cintā na kriyate, tathā dehaṁ tasmai tac-cintā-varjanam ity arthaḥ ||23|| 

**krama-sandarbhaḥ : **śravaṇam iti yugmakam | tatra śravaṇaṁ nāma-rūpa-guṇa-parikara-līlā-maya-śabdānāṁ śrotra-sparśaḥ | evaṁ kīrtana-smaraṇayor api kramo jñeyaḥ | smaraṇaṁ yat kiñcin-manasānusandhānam | pāda-sevanaṁ kāla-deśādy-ucita-paricaryā | arcanaṁ viṣṇu-pūjā | vandanaṁ namaskāraḥ | dāsyaṁ tad-dāso’smīty abhimānaḥ | sakhyaṁ bandhu-bhāvena tadīya-hitāśaṁsanam | ātma-nivedanaṁ dehādi-śuddhātma-paryantasya sarvato-bhāvena tasminn evārpaṇam iti nava-lakṣaṇāni yasyāḥ, sā bhagavati tad-viṣayikā **addhā** sākṣād-rūpā, na tu karmādy-arpaṇa-rūpa-parasparā bhaktiḥ | iyaṁ yatrāpi śrī-viṣṇur evārpitā, tad-artham evedam iti bhāvitā, na tu dharmārthādiṣv arpitā | evam evam-bhūtā cet kriyeta, tadā tena kartrā yad adhītaṁ, tad uttamaṁ manye ity arthaḥ | 

tathā ca śrī-gopāla-tāpanī śrutiḥ—bhaktir asya bhajanaṁ tad ihāmutropādhi-nairāśyenāmuṣmin manaḥ-kalpanam etad eva naiṣkarmyam[go.tā.u. 1.14] iti |

nava-lakṣaṇeti samuccayo nāvaśyakaḥ | ekenaivāṅgena sādhyāvyabhicāra-śravaṇāt | kvacid anyāṅga-miśraṇaṁ tu tathāpi bhinna-śraddhā-rucitvāt | tato nava-lakṣaṇa-śabdena bhakti-sāmānyoktyā tan-mātrānuṣṭhānaṁ vidhīyata iti jñeyam | tato nava-lakṣaṇatvaṁ cāsyā anyeṣām apy aṅgānāṁ tad-antarbhāvād uktam ||

atra[^17] nava-lakṣaṇa-samuccayo nāvaśyakaḥ | ekenaivāṅgena sādhyāvyabhicāra-śravaṇāt kvacid anyāṅga-miśraṇaṁ tu, tathāpi bhinna-śraddhā-rucitvāt, tato nava-lakṣaṇa-śabdena sāmānyoktyā tan-mātrānuṣṭhānaṁ vidhīyata iti jñeyaṁ, nava-lakṣaṇatvaṁ cāsyāḥ | anyeṣām apy aṅgānāṁ tad-antar-bhāvād yuktam || [bhakti-sandarbha 169]

kiñcic cātra viśiṣya likhyate, tad evaṁ nāmādi-śravaṇab-hakty-aṅga-kramaḥ | tatra yadyapy ekatareṇāpi vyutkrameṇāpi siddhir bhavaty eva, tathāpi prathamaḥ nāmnaḥ śravaṇam antaḥ-karaṇa-śuddhy-artham apekṣyam | śuddhe cāntaḥ-karaṇe rūpa-śravaṇena, tad-udaya-yogyatā bhavati | samyag-udite ca rūpe guṇānāṁ sphuraṇaṁ sampadyate | sampanne ca guṇānāṁ sphuraṇena parikara-vaiśiṣṭye tatas teṣu nāma-rūpa-guṇa-parikareṣu samyak sphuriteṣu līlānāṁ sphuraṇaṁ suṣṭhu bhavatīty abhipretya sādhana-kramo likhitaḥ | evaṁ kīrtana-smaraṇayoś ca jñeyam | 

idaṁ ca śravaṇaṁ śrīman-mahan-mukharitaṁ cen mahā-māhātmyaṁ[^18] jāta-rucīnāṁ parama-sukhadaṁ ca | tac ca dvividhaṁ—mahad-āvirbhāvitaṁ mahat-kīrtyamānaṁ ceti | [bhakti-sandarbha 256]

tatra śrī-bhāgavatam upalakṣya pūrvaṁ yathā—


    idaṁ bhāgavataṁ nāma purāṇaṁ brahma-sammitam |


    uttama-śloka-caritaṁ cakāra bhagavān ṛṣiḥ || [bhā.pu. 1.3.40]

tatrāpi śravaṇe śrī-bhāgavata-śravaṇaṁ tu parama-śreṣṭham | tasya tādṛśa-prabhāvamaya-śabdātmakatvāt parama-rasamayatvāc ca | [bhakti-sandarbha 260]

atra mūrtyābhimatayātmanaḥ itivat nijābhīsṭa-nāmādi-śravaṇaṁ tu muhur āvartayitavyam | tatrāpi sa-vāsana-mahānubhava-mukhāt sarvasya śrī-kṛṣṇa-nāmādi-śravaṇaṁ tu parama-bhāgyād eva sampadyate, tasya pūrṇa-bhagavattvād iti | evaṁ kīrtanādiṣv apy anusandheyam | tatra yat svayaṁ samprati kīrtyate, tad api śrī-śukadevādi-mahat-kīrtita-caratvenānusandhāya kīrtanīyam iti | 

tad evaṁ śravaṇaṁ darśitam | asya ca kīrtanāditaḥ pūrvatvaṁ, tad vinā tat-tad-ajñānāt | viśeṣataś ca yadi sākṣād eva mahat-kṛtasya śravaṇa-bhāgyaṁ na sampadyate, tadaivaṁ svayaṁ pṛthak-kīrtanīyam iti tat-prādhānyāt | ata[^19] evoktaṁ tad-vāg-visargo janatāgha-viplavaḥ [bhā.pu. 1.5.11, 12.12.52] ity ādau | ṭīkā-kṛdbhiḥ—yad yāni nāmāni vaktari sati śṛṇvanti śrotari sati gṛṇanti | anyadā tu svayam eva gāyanti iti |

athātaḥ **kīrtanam **| tatra pūrvavan nāmādi-kramo jñeyaḥ | [bhakti-sandarbha 265]

nāma-kīrtanaṁ cedam uccair eva praśastam—nāmāny anantasya hata-trapaḥ paṭhan [bhā.pu.1.6.27] ity ādau | [bhakti-sandarbha 265]

atra ca nāma-saṅkīrtane yathopadiṣṭaṁ kali-yuga-pāvanāvatāreṇa śrī-bhagavatā—


    tṛṇād api sunīcena taror api sahiṣṇunā |


    amāninā mānadena kīrtanīyaḥ sadā hariḥ || [padyā. 32] iti | [bhakti-saṁ. 269]

iyaṁ ca kīrtanākhyā bhaktir bhagavato dravya-jāti-guṇa-kriyābhir dīna-janaika-viṣayāpāra-karuṇā-mayīti śruti-purāṇādi-viśrutiḥ | kalau ca dīnatvaṁ, yathā brahma-vaivarte—


    ataḥ kalau tapo-yoga-vidyā-yājñādikāḥ kriyāḥ |


    sāṅgāḥ bhavanti na kṛtāḥ kuśalair api dehibhiḥ || iti |

ata eva kalau svabhāvata evātidīneṣu lokeṣv āvirbhūya tān anāyāsenaiva tat-tad-yuga-gata-mahā-sādhanānāṁ sarvam eva phalaṁ dadānā sā kṛtārthayati | ata eva tayaiva kalau[^20] bhagavato viśeṣataś ca santoṣo bhavati | [bhakti-sandarbhaḥ 270]

atra kali-prasaṅgena kīrtanasya guṇotkarṣa iti vaktavyam | bhakti-mātre kāla-deśādi-niyamasya niṣiddhatvāt | tasmāt sarvatraiva yuge śrīmat-kīrtanasya samānam evasāmarthyam kalau śrī-bhagavatā kṛpayā tad grāhyam ity apekṣayaiva tat-tat-praśaṁseti sthitam | ata eva yadyapi anya-bhaktiḥ kalau kartavyā, tadā tat-saṁyogenaivety uktam—yajñaiḥ saṅkīrtana-prāyair yajanti hi sumedhasaḥ [bhā.pu. 11.5.29] iti | atra ca svatantram eva nāma-kīrtanam atyanta-praśastam—


    harer nāma harer nāma harer nāmaiva kevalam |


    kalau nāsty eva nāsty eva nāsty eva gatir anyathā || ity ādau |

tasmāt sādhūktaṁ kaliṁ sabhājayanty āryāḥ [bhā.pu. 11.5.3] ity-ādi-trayam || [bhakti-saṁ. 273]

atra pādmoktāḥ daśāparādhāḥ tyājyāḥ | yathā sanat-kumāra-vākye—


    sarvāparādha-kṛd api mucyate hari-saṁśrayāt |


    harer apy aparādhān yaḥ kuryād dvipada-pāṁsavaḥ ||


    nāmāśrayaḥ kadācit syāt taraty eva sa nāmataḥ |


    nāmno’pi sarva-suhṛdo hy aparādhāt pataty adhaḥ || iti |

**aparādhāś **caite—


    satāṁ nindā nāmnaḥ paramam aparādhaṁ vitanute


    yataḥ khyātiṁ yātaṁ katham u sahate tad-vigarhām |


    śivasya śrī-viṣṇor ya iha guṇa-nāmādi-sakalaṁ


    dhiyā bhinnaṁ paśyet sa khalu hari-nāmāhita-karaḥ ||


    guror avajñā śruti śāstra nindanam 


    tathārtha vādo hari nāmni kalpanam |


    nāmno balād yasya hi pāpa buddhir


    na vidyate tasya yamair hi śuddhiḥ ||


    dharma vrata tyāga hutādi sarva 


    śubha kriyā sāmyam api pramādaḥ |


    aśraddadhāne vimukhe’py aśṛṇvati


    yaś copadeśaḥ śiva nāmāparādhaḥ ||


    śrutvāpi nāma māhātmye 


    yaḥ prīti rahito’dhamaḥ |


    ahaṁ mamādi paramo 


    nāmni so’py aparādha kṛt || iti |

eteṣām aparādhānām ananya-prāyaścittaṁ coktam tatraiva—


    nāmāparādhayuktānāṁ nāmāny eva haranty agham | 


    aviśrānta-prayuktāni tāny evārtha-karāṇi ca || iti | 

satsv apy aparādheṣu tat-santoṣaṇārtham eva santata-nāma-kīrtanādikaṁ samucitam ambarīṣa-caritādau tad-eka-kṣamyatve | nāmāparādhānāṁ darśanāt uktaṁ ca nāma-kaumudyām mahad-aparādhasya bhoga eva nivartakas tad-anugraho veti | ata evoktaṁ śrī-śivaṁ prati dakṣeṇa—yo’sau mayā vidita-tattva-dṛśā sabhāyām[bhā.pu. 4.7.15] ity-ādi | 

asmin kīrtane nija-dainya-nijābhīṣṭa-vijñapti-stava-pāṭhāv apy antar-bhāvau | tathātra śrī-bhāgavata-sthita-nāmādi-kīrtanaṁ tu pūrvavad anyadīya-nāmādi-kīrtanād adhikaṁ jñeyam | 

atha kīrtanādibhiḥ[^21]śuddhāntaḥ-karaṇaś cet etannirvidhyamānānām icchatām akuto-bhayam [bhā.pu. 2.1.11] ity-ādy-uktatvān nāma-kīrtanāparityāgena smaraṇaṁ kuryāt | tac ca manasānusandhānam[^22] | yad eva nāmādi-sambandhitvena bahu-vidhaṁ bhavati |

tac ca pañca-vidhaṁ yat-kiñcid-anusandhānaṁ smaraṇam | sarvataś cittam ākṛṣya sāmānyākāreṇa mano-dhāraṇaṁ dhāraṇā | viśeṣato rūpādi-vicintanaṁ dhyānam | amṛta-dhārāvad anavacchinnaṁ[^23] tad dhruvānusmṛtiḥ | dhyeya-mātra-sphuraṇaṁ samādhir iti |kvacil līlādi-yukte ca tasmin anyāsphurtiḥ samādhiḥ syāt | etad-rūpo dāsādi-bhaktānāṁ pūrvas tu prāyaḥ śānta-bhaktānām |

atha ruciḥ śaktiś ca cet tad-aparityāgena pāda-sevā ca kartavyā | sevā smaraṇa-siddhy-arthaṁ sā kaiścit kriyate pāda-sevāyāṁ pāda-śabdo bhaktyaiva nirdiṣṭaḥ | tataḥ sevāyāḥ sādaratvaṁ vidhīyate | asya śrī-mūrti-darśana-sparśana-parikramānuvrajana-bhagavan-mandira-gaṅgā-puruṣottama-dvārakā-mathurādi-tadīya-tīrtha-sthāna-gamanādayo’py antarbhāvyāḥ tat-parikara-prāyatvāt gaṅgādīnāṁ parama-bhāgavatatva-pakṣe tu tat-sevādikaṁ mahat-sevādāv eva paryavasyati | tulasī-sevā ca tasyāś caivāntar-bhāvyā | tato mahatām iva gaṅgādīnāṁ bhakti-nidānatvam | 

athārcanam tan-mārge śraddhā ced āśrita-mantra-gurus taṁ viśeṣataḥ pṛcchet | yadyapi śrī-bhāgavata-mate pañcarātrādivad arcana-mārgasyāvaśyakatvaṁ nāsti, tad vināpi śravaṇādīnām ekatareṇāpi puruṣārtha-siddher abhihitatvāt | tathoktaṁ prācīnair api—


    śrī-viṣṇoḥ śravaṇe parīkṣid abhavad vaiyāsakiḥ kīrtane


    prahlādaḥ smaraṇe tad-aṅghri-bhajane lakṣmīḥ pṛthuḥ pūjane |


    akrūras tv abhivandane kapi-patir dāsye’tha sakhye’rjunaḥ


    sarvasvātma-nivedane balir abhūt kṛṣṇāptir eṣāṁ parā || [padyāvalī 53]

tathāpi śrī-nāradādi-vartmānusaradbhiḥ śrī-bhagavatā saha sambandha-viśeṣaṁ dīkṣā-vidhānena śrī-guru-caraṇa-sampāditaṁ cikīrṣadbhiḥ kṛtāyāṁ dīkṣāyām arcanam avaśyaṁ kriyetaiva | ye tu sampattimanto gṛha-sthās teṣāṁ tv arcana-mārga eva mukhyaḥ | tad akṛtvāpi niṣkiñcanavat kevala-smaraṇādi-niṣṭhatve vitta-śāṭhya-pratipattiḥ syāt, para-dvārā sampādanaṁ vyavahāra-niṣṭhatvasyālasatvasya vā pratipādakam | 

tato’śraddhāmayatvād dhinam eva tat | tataś ca yo’māyayā satatayānuvṛttyā [bhā.pu. 1.3.38]ity-ādy-upadeśād bhraśyet |

kiṁ ca, gṛhasthānāṁ paricaryā-mārge dravya-sādhyatayā tad-arcana-mārgād aviśeṣeṇa prāpte’py arcana-mārgasya prādhānyam atyanta-vidhi-sāpekṣatvāt teṣām | tathā gārhasthya-dharmasya devatā-yāga-rūpasya śākhā-pallavādi-seka-sthānīyasya mūla-seka-rūpaṁ tad-arcanam ity api tad-akaraṇe mahān doṣaḥ | 

dīkṣitānāṁ ca sarveṣāṁ tad-akaraṇe naraka-pātaḥ śrūyate | aśaktam ayogyaṁ prati cāgneye—


    pūjitaṁ pūjyamānaṁ vā yaḥ paśyed bhaktimato harim |


    śraddhayā modayed yas tu so’pi yoga-phalaṁ labhet || iti |

yogo’tra pañcarātrādy-uktaḥ kriyā-yogaḥ | 

kiṁ ca, asminn arcana-mārge’vaśyaṁ vidhir apekṣaṇīyaḥ | tataḥ pūrvaṁ dīkṣā kartavyā | atha śāstrīyaṁ vidhānaṁ ca śikṣaṇīyam | tatra vaiṣṇava-sampradāya eva pramāṇam | 

nanu bhagavan-nāmātmakā eva mantrāḥ | tatra viśeṣeṇa namaḥ-śabdādy-alaṁkṛtāḥ śrī-bhagavatā śrī-maharṣibhiś cāhita-śakti-viśeṣāḥ śrī-bhagavatā samam ātma-sambandha-viśeṣa-pratipādakāś ca | tatra kevalāni śrī-bhagavan-nāmāny api nirapekṣāṇy eva parama-puruṣārtha-phala-paryanta-dāna-samarthāni | tato mantreṣu nāmato’py adhika-sāmarthye labdhe kathaṁ dīkṣādy-apekṣā ? 

ucyate, yadyapi svarūpato nāsti, tathāpi prāyo dehādi-sambandhena kadarya-śīlānāṁ vikṣipta-cittānāṁ janānāṁ tat-tat-saṅkocīkaraṇāya śrī-maharṣi-prabhṛtibhir atrārcana-mārge kvacit kvacit kācit kācin maryādā sthāpitāsti | tatas tad-ullaṅghane śāstraṁ prāyaścittam udbhāvayati |

tata ubhayam api samañjasam[^24] iti | 

tad etad arcanaṁ dvividham—kevalaṁ, karma-miśraṁ ca | tayoḥ pūrvaṁ nirapekṣāṇāṁ śraddhāvatāṁ darśitam | uttaraṁ vyavahāra-ceṣṭātiśayavattā yādṛcchika-bhakty-anuṣṭhānavattādi-lakṣaṇa-lakṣita-śraddhānāṁ, tathā tad-vaiparītya-lakṣita-śraddhānām api pratiṣṭhitānāṁ bhakti-vārtānabhijña-buddhiṣu sādhāraṇa-vaidika-karmānuṣṭhāna-lopo’pi mā bhūd iti loka-saṅgraha-parāṇāṁ gṛhasthānāṁ darśitam | 

asyāṅgāni cāgamādau jñeyāni | tathā śrī-kṛṣṇa-janmāṣṭamī-kārtikādi-vrataikādaśī-vratādikam atraivāntar-bhāvyam | 

athāsmin pāda-sevanārcana-mārge aparādhās tyājyā atrāgamoktānusāreṇa likhyante—


    yānair vā pādukair vāpi gamanaṁ bhagavad-gṛhe |


    devotsavādy-asevā ca apraṇāmas tad-agrataḥ ||


    ucchiṣṭe vāpy aśauce vā bhagavad-vandanādikam |


    eka-hasta-praṇāmaś ca tat-purastāt pradakṣiṇam ||


    pāda-prasāraṇaṁ cāgre tathā paryaṅka-bandhanam |


    śayanaṁ bhakṣaṇaṁ cāpi mithyā-bhāṣaṇam eva ca ||


    uccair bhāṣā mitho jalpo rodanāni ca vigrahaḥ |


    nigrahānugrahau caiva nṛṣu ca krūra-bhāṣaṇam ||


    kambalāvaraṇaṁ caiva para-nindā para-stutiḥ |


    aślīla-bhāṣaṇaṁ caiva adho-vāyu-vimokṣaṇam ||


    śaktau gauṇopacāraś ca anivedita-bhakṣaṇam |


    tat-tat-kālodbhavānāṁ ca phalādīnām anarpaṇam ||


    viniyuktāvaiśiṣṭhasya pradānaṁ vyañjanādike |


    pṛṣṭhīkṛtyāsanaṁ caiva pareṣām abhivādanam ||


    gurau maunaṁ nija-stotraṁ devatā-nindanaṁ tathā |


    aparādhās tathā viṣṇor dvātriṁśat parikīrtitāḥ ||[ha.bha.vi. 8.441-8]

vārāhe ca ye’nye’parādhāste saṅkṣipya likhyante | rājānnabhakṣaṇam dhvāntāgāre hareḥ sparśaḥ vidhiṁ vinā haryūpasarpaṇaṁ vādyaṁ vinā taddvāroddhāṭanaṁ kukkuradṛṣṭe bhakṣyasaṅgrahaḥ arcane maunabhaṅgaḥ pūjākāle viḍutsargāya gamanam | gandhamālyādikamadatvā dhūpanam anarhampuṣpeṇa pūjanaṁ tathā,


    akṛtvā danta-kāṣṭhaṁ ca kṛtvā nidhūvanaṁ tathā |


    spṛṣṭvā rajasvalāṁ dīpaṁ tathā mṛtakam eva ca ||


    raktaṁ nīlam adhautaṁ ca pārakyaṁ malinaṁ paṭam |


    paridhāya mṛtaṁ dṛṣṭvā vimucyāpāna-mārutam ||


    krodhaṁ kṛtvā śmaśānaṁ ca gatvā bhuktāpy ajīrṇa-yuk |


    bhakṣayitvā kroḍa-māṁsaṁ pinyākaṁ jāla-pādakam ||


    tathā kusumbha-śākaṁ ca tailābhyaṅgaṁ vidhāya ca |


    hareḥ sparśo hareḥ karma-karaṇaṁ pātakāvaham || [ha.bha.vi. 8.456-9]

	

tathā tatraivānyatra—bhagavac-chāstrānādareṇa tat-pratipattiḥ anya-śāstra-pravartanaṁ tad-agratas tāmbūla-carvaṇam eraṇḍa-patra-stha-puṣpair arcanam āsura-kāle pūjā pīṭhe bhūmau copaviśya pūjanaṁ snapana-kāle vāma-hastena tat-sparśaḥ paryuṣitair yācitair vā puṣpair arcanaṁ pūjāyāṁ ṣṭhīvanaṁ tasyāṁ sva-garva-pratipādanaṁ tiryak-puṇḍra-dhṛtiḥ adhauta-padatve’pi tan-mandira-praveśaḥ avaiṣṇava-pada-nivedanam avaiṣṇava-dṛṣṭau pūjanaṁ vighneśam apūjayitvā kapālinaṁ dṛṣṭvā vā pūjanaṁ na svāmbhasā snapanaṁ gharmāmbu-liptatve’pi pūjanam ity ādayaḥ | anyatra nirmālya-laṅghanaṁ bhagavac-chapathādayo’nye ca bahavaḥ |

atha tathāpi prāmādike bhagavad-aparādhe punar bhagavat-prasādanāni kartavyāni | yathā skānde avantī-khaṇḍe śrī-vyāsoktau—


    ahany ahani yo martyo gītādhyāyaṁ paṭhet tu vai |


    dvātriṁśad-aparādhāṁs tu kṣamate tasya keśavaḥ || iti |

tatraiva dvārakā-māhātmye—


    sahasra-nāma-māhātmyaṁ yaḥ paṭhec chṛṇuyād api |


    aparādha-sahasreṇa na sa lipyet kadācana || iti |

tatraiva revā-khaṇḍe—


    dvādaśyāṁ jāgare viṣṇor yaḥ paṭhet tulasī-stavam |


    dvātriṁśad-aparādhāni kṣamate tasya keśavaḥ || iti |

tatraivānyatra—


    tulasy-āropaṇaṁ kāryaṁ śrāvaṇeṣu viśeṣataḥ |


    aparādha-sahasrāṇi kṣamate puruṣottamaḥ || iti |

tatra vānyatra kārtika-māhātmye—


    tulasyā kurute yas tu śāgrāma-śilārcanam |


    dvātriṁśad-aparādhāṁś ca kṣamate tasya keśavaḥ || iti |

brahma-purāṇe—


    yaḥ karoti hareḥ pūjāṁ kṛṣṇa-śatrāṅkito naraḥ |


    aparādha-sahasrāṇi nityaṁ harati keśavaḥ ||iti |

ādi-vārāhe—


    saṁvatsarasya madhye tu tīrthe śaukarake mama | 


    kṛtopavāsaḥ snānena gaṅgāyāṁ śuddhim āpnuyāt ||


    mathurāyāṁ tathāpy evaṁ sāparādhaḥ śuci bhavet |


    anayos tīrthayor ekaṁ yaḥ seveta sukṛtī naraḥ ||


    sahasra-janma-janitān aparādhān jahāti saḥ ||iti |

śaukarake śūkara-kṣetrākhye | 

athārcana-mārge kvacin mānasa-pūjā ca vihitāsti | tathā ca pādmottara-khaṇḍe—sādhāraṇaṁ hi sarveṣāṁ mānasejyā nṝṇāṁ priyā iti |

gautamīye—saṁnyāsināṁ mumukṣūṇāṁ mānasopahṛtiḥ parā iti | 

tan-mahimā yathā śrī-nārada-pañcarātre śrī-nārāyaṇa-vākye—ayaṁ yo mānaso yogo jarā-vyādhi-bhayāpahaḥ ity-ādau,


    yaś caitat parayā bhaktyā sakṛt kuryān mahā-mate |


    kramoditena vidhinā tasya tuṣyāmy ahaṁ mune || iti |

eṣā kvacit svatantrāpi bhavati | mano-mayyā mūrter aṣṭamatayā svātantryeṇa vidhānāt—arcādau hṛdaye vāpi yathopalabdhopacārakaiḥ [bhā.pu. 11.3.51] ity āvirhotra-vacanena vā-śabdāt |

atra brahma-vaivarte kathā ca—pratiṣṭhāna-pure kaścid vipra āsīt | sa ca daridro’pi kamrādhīnam ātmānaṁ manyamānaḥ śānta evāsīt | sa tu sarala-buddhiḥ kadācit viprendrāṇāṁ sadasi vaiṣṇavān dharmān śuśrāva | te ca dharmā manasāpi siddhyantīti śrutvā daridraḥ svayaṁ tathaivācaritum ārabdhavān | tataś ca godāvarī-snāna-pūrvakaṁ nitya-karma samāpya śānta-matir bhūtvā viviktāsanaḥ prāṇāyāmādi-karma-pūrvakaṁ sthirībhūya manasaivābhimatāṁ hari-mūrtiṁ sthāpayitvā svayaṁ dukūlādikaṁ paridhāya dṛḍhaṁ parikaraṁ baddhvā tat-sadanaṁ sammārjya tāṁ praṇamya rājata-sauvarṇa-ghaṭaiḥ sarveṣāṁ gaṅgādi-tīrthānāṁ jalam āhṛtya tathā nānā-paricaryā-dravyāṇy upānīya tadīyaṁ snapanādikam ārātrikāntaṁ mahārājopacāraṁ samāpya, dinaṁ dinaṁ sukhātiśayam āpnuvann āsīt | tad evaṁ bahuṣu kāleṣu gateṣu kadācin manasaiva ghṛta-sahitaṁ paramānnaṁ nirmāya sauvarṇa-pātreṇa tad-bhojanārtham utthāpya sthitaḥ, taptatayā sphurite tasmin praviṣṭam aṅguṣṭha-yugalaṁ dagdhaṁ pratīyan hanta tad idaṁ duṣṭaṁ jātam iti duḥkhena tad dhitvā samādhi-bhaṅge’pi jāte dagdhāṅguṣṭhatayā bahir api pīḍito babhūva | tad avadhāya vaikuṇṭhe samupaviṣṭena śrī-vaikuṇṭha-nāthena hasatā śrī-prabhṛtibhis tat-kāraṇaṁ pṛṣṭena ca satāṁ taṁ sva-nikaṭaṁ vimānena ānayāmāse | tathāvidhatayā darśayāmāse sva-nikaṭe yogyatayā sthāpayāmāseti ||

atha **vandanam** | tac ca yadyapy arcanāṅgatvenāpi vartate, tathāpi kīrtana-smaraṇavat svātantryeṇādīty abhipretya pṛthag vidhīyate | evam anyatrāpi jñeyam | vandanasya pṛthag-vidhānaṁ cānanta-guṇaiśvarya-śravaṇāt tad-guṇānusandhāna-pāda-sevādau vidhṛta-dainyānāṁ namaskāra-mātre kṛtādhyavasāyānām arthe | 

sa eṣa namaskāras tasyārcanatvenāpy atidiṣṭaḥ | namaskāre’py aparādhāś caite parihartavyāḥ viṣṇu-smṛty-ādi-dṛṣṭyā | ye khalu eka-hasta-kṛtatva-vastrāvṛta-dehatva-bhagavad-agra-pṛṣṭha-vāma-bhāgāṁśa-tan-nikaṭa-garbha-mandira-gatatvādi-mayāḥ |

atha **dāsyam** | 


    janmāntara-sahasreṣu yasya syān matir īdṛśī |


    dāso’haṁ vāsudevasya sarvān lokān samuddharet || itītihāsa-samuccayokta-lakṣaṇam |

astu tāvat tat-tad-bhajana-prayāsaḥ | kevala-tādṛśatvābhimānenāpi siddhir bhavatīty abhipretyaivottaratra nirdeśaś ca tasya | etasya kārya-bhūtaṁ paricaryādikaṁ kevala-paricaryādikaṁ kevala-paricaryā-rūpatve bhedo na syāt | 

atha **sakhyam** | yathā agastya-saṁhitāyām—


    paricaryāparāḥ kecit prāsādeṣu ca śerate | 


    manuṣyam iva taṁ draṣṭuṁ vyavahartuṁ ca bandhuvat || iti |

ata eva, yan-mitraṁ paramānandam[bhā.pu. 10.14.31] ity atra mitra-pada-vinyāsaḥ kṛtaḥ |

asya cottaratra pāṭhaḥ prema-viśrambha-bhāvanā-mayatvena dāsyād apy uttamatvāpekṣayā | kiṁ ca, parameśvare’pi yat sakhyaṁ śāstre vidhīyate, tan nāścaryam,nādevo devam arcayet iti tad-bhāvasyāpi vidhāna-śravaṇāt | kintu tad-bhāvas tat-sevā-viruddha iti śuddha-bhaktair upekṣyate | sakhyaṁ tu parama-sevānukūlam ity upādīyata iti | tad etat sākṣād-bhajanātmakaṁ dāsyaṁ sakhyaṁ ca ṭīkāyām api darśitam asti—


    tasyaiva me sauhṛda-sakhya-maitrī-


    dāsyaṁ punar janmani janmani syāt | [bhā.pu. 10.81.29] ity atra śrīdāma-vipra-vākye |

yathā, 


    śrī-kṛṣṇasya bhakta-vātsalyaṁ dṛṣṭvā tad bhaktiṁ prārthayate—tasyeti | sauhṛdaṁ prema | sakhyaṁ hitāśaṁsanaṁ ca | maitrī upakārikatvaṁ ca | dāsyaṁ sevakatvam | tat-samāhāra eka-vacanam | tasya tat-sambandhino me mama syāt, na tu vibhūtiḥ ity etat ||

atra dāsyasakhyābhyāṁ karmārpaṇa-viśvāsau na syātāṁ, sākṣād-bhaktitvābhāvāt karmārpaṇasya phalaṁ bhaktiḥ viśvāsaś ca bhakty-abhiniveśa-hetuḥ śravaṇa-kīrtanam ity-ādau, viṣṇoḥ śravaṇaṁ viṣṇoḥ kīrtanam iti | 

atha **ātma-nivedanam |**tat-kāryaṁ cātmārtha-ceṣṭā-śūnyatvaṁ tan-nyastātma-sādhana-sādhyatvaṁ tad-arthaika-ceṣṭāmayatvaṁ ca | idaṁ hy ātmārpaṇaṁ go-vikrayavato vikrītasya gor vartanārthaṁ vikrītavatā ceṣṭā na kriyate | tasya ca śreyaḥ-sādhakas tat-krītavān eva syāt | sa ca gaus tasyaiva karma kuryāt | na punar vikrītavato’pīti | 

atra kecid dehārpaṇam evārpaṇam iti manyante, yathā bhakti-viveke—


    cintāṁ kuryān na rakṣāyai vikrītasya yathā paśoḥ |


    tathārpayan harau dehaṁ viramed asya rakṣaṇāt || iti |

kecic chuddha-kṣetrajñārpaṇam eva | yathā śrīmad-ālabandāru-stotre**—**


    vapur-ādiṣu yo’pi ko’pi vā


    guṇato’sāni yathā-tathā-vidhaḥ |


    tad ayaṁ tava pāda-padmayor


    aham adyaiva mayā samarpitaḥ || [stotra-ratnam 49] iti |

atra “yo’pi ko’pi vā” iti vādi-bhedān svarūpataḥ | athavā “guṇato yathā tathā-vidho” deva-manuṣyādi-rūpaḥ asāni bhavāni kāma-cāre loṭ tad ayam iti, sa cāsāv ayaṁ ceti vigrahāt so’yam ity arthaḥ | tatra kevalam ātma-nivedanaṁ dāna-samaye bali-rāje dṛśyate | bhāveṣu miśreṣu dāsyenātma-nivedanaṁ śrīmad-ambarīṣe preyasī-bhāvena śrī-rukmiṇī-devyām | evaṁ sakhyādināpi jñeyam ||23-24||

**viśvanāthaḥ :**viprādhamayor anayor gurutvaṁ nāstīti guroḥ śrī-nāradāt sakāśāt kevalāt bhaktim evāham aśikṣam atas tām eva bravīmi iti manasi kṛtvāha—caraṇāravindam iti | pāda-sevanaṁ paricaryā | arcanaṁ pūjā | dāsyaṁ svasya dāsatva-bhāvanā | sakhyaṁ svasya tan-mitratva-bhāvanā | dṛḍha-viśvāsaś ca | ātma-nivedanam ātma-samarpaṇam deha-samarpaṇaṁ ca | tac ca bhāva-viśeṣeṇa sahitaṁ rahitaṁ ca, yathā rukmiṇyādīnāṁ vairocanyādīnāṁ ca puṁsā puṁ-mātreṇeti nātra varṇāśramādi-niyama iti bhāvaḥ | puṁ-śabdasya jīva-mātra-vācakatvāt striyāpi, nava-lakṣaṇāni yasyā ity eṣāṁ madhye kim api kṛtam cet tadā bhaktir ity arthaḥ | addhā sākṣād eva, na tu jñāna-karmāder vyavadhānenety arthaḥ | sā ca arpitaiva satī yadi kriyeta, na tu kṛtvā paścād arpyeteti śrī-svāmi-caraṇāḥ | yad vā, sā yadi viṣṇau arpitā kriyeta viṣṇu-sukhoddeśenaiva, na tu tat-phalasya svasmin viniyogena tv anyābhilāṣa-śūnyatvaṁ, tadā uttamam adhītaṁ manye iti uttamā bhaktir iti bhāvaḥ ||23-24||

—o)0(o—

**|| 7.5.25 ||**

**niśamyaitat suta-vaco hiraṇyakaśipus tadā |**

**guru-putram uvācedaṁ ruṣā prasphuritādharaḥ ||**

_na katamenāpi vyākhyātam._

—o)0(o—

**|| 7.5.26 ||**

**brahma-bandho kim etat te vipakṣaṁ śrayatāsatā |**

**asāraṁ grāhito bālo mām anādṛtya durmate ||**

**śrīdharaḥ : **na vidyate sāraṁ yatra tad asāram | na vidyate sāraṁ yasmād iti vāstavo’rthaḥ ||26||

**krama-sandarbhaḥ : _na vyākhyātam._**

**viśvanāthaḥ :** he tvayā, vastutas tu na vidyate sāro yatas tat ||26||

—o)0(o—

**|| 7.5.27 ||**

**santi hy asādhavo loke durmaitrāś chadma-veṣiṇaḥ |**

**teṣām udety aghaṁ kāle rogaḥ pātakinām iva ||**

**śrīdharaḥ : **mitratvena pravartamānasyāpi tava virodha-śaraṇaṁ nāsaṁbhāvitam ity āha—santi hīti | duṣṭaṁ maitraṁ mitratvaṁ yeṣāṁ te durmaitrāḥ | roga iti | 


    brahma-hā kṣaya-rogī syāt surāpaḥ śyāva-dantakaḥ | 


    svarṇa-hārī tu kunakhi duścarmā guru-talpagaḥ ||

ity-ādi smṛty-ukta-pātakināṁ kāle naraka-bhogānantaraṁ rogo yathodeti, tathā teṣāṁ durjanānāṁ sujanatvena vartamānānām apy aghaṁ vidveṣādikam udetīty arthaḥ ||27||

**krama-sandarbhaḥ : _na vyākhyātam._**

**viśvanāthaḥ :** yad vairi-pakṣavartī tvam etāvad dinānte bhadreṇaiva vyakto’bhūs tad adyaiva te samucitāṁ dakṣiṇāṁ dāsyāmīty arthāntara-nyāsenāha—santīti | duṣṭaṁ maitraṁ mitratvaṁ yeṣāṁ te aghaṁ dvesādikam udeti daivāt prakaṭībhavati | roga iti—


    brahma-hā kṣaya-rogī syāt surāpaḥ śyāva-dantakaḥ | 


    svarṇa-hārī tu kunakhi duścarmā guru-talpagaḥ ||

ity-ādi smṛty-uktaḥ pātakināṁ rogo yathodeti, tatheti śeṣaḥ ||27||

—o)0(o—

**|| 7.5.28 ||**

**śrī-guru-putra uvāca—**

**na mat-praṇītaṁ na para-praṇītaṁ**

**suto vadaty eṣa tavendra-śatro |**

**naisargikīyaṁ matir asya rājan**

**niyaccha manyuṁ kad adāḥ sma mā naḥ ||**

**madhvaḥ :** kva tadātma-māno mama ||28||

**śrīdharaḥ : **mat-praṇītaṁ mayā pāṭhitam | no’smabhyaṁ kat kutsitaṁ doṣaṁ mā sma adāḥ | aḍāgama ārṣaḥ | mayi doṣāropaṁ ma kṛthā ity arthaḥ | indra-śatro iti nahi brāhmaṇeṣu tava kopa ucita iti bhāvaḥ ||28||

**krama-sandarbhaḥ : _na vyākhyātam._**

**viśvanāthaḥ :** he indraśatro iti mayi dīne brāhmaṇe kopas te nocita iti bhāvaḥ | no’smabhyaṁ kat kutsitaṁ doṣaṁ mā sma adāḥ | aḍ-āgama ārṣaḥ | mayi doṣāropaṇaṁ mā kṛthā ity arthaḥ ||28||

—o)0(o—

**|| 7.5.29 ||**

**śrī-nārada uvāca—**

**guruṇaivaṁ pratiprokto bhūya āhāsuraḥ sutam |**

**na ced guru-mukhīyaṁ te kuto’bhadrāsatī matiḥ ||**

**śrīdharaḥ : **guru-mukhī guru-vākya-janitā | he abhadra ! ||29||

**krama-sandarbhaḥ : **gurur eva mukhaṁ dvāraṁ yasyāḥ sā guru-mukhī ||29||

**viśvanāthaḥ :** he abhadra ! asatī vastutas tu bhadrā satī sarvottamā ||29||

—o)0(o—

**|| 7.5.30 ||**

**śrī-prahrāda uvāca—**

**matir na kṛṣṇe parataḥ svato vā**

**mitho’bhipadyeta gṛha-vratānām |**

**adānta-gobhir viśatāṁ tamisraṁ**

**punaḥ punaś carvita-carvaṇānām ||**

**śrīdharaḥ : **āstām iyaṁ vārtā bhavādṛśānāṁ viṣayāsaktānām atrānadhikārād ity āśayenāha—matir iti | **parato** guroḥ, **svato** vā, **mitho** vā’nyonyato **nābhipadyeta** na sampadyeta | keṣām ? gṛha-vratānāṁ gṛha eva vrataṁ saṅkalpa iti kṛtya-cintā yeṣām | ata evādāntair anuparatair gobhir indriyair hetu-bhūtais tamisraṁ saṁsāraṁ viśatām | tatra carvitasyaiva carvaṇaṁ yeṣām ||30||

**krama-sandarbhaḥ : _na vyākhyātam._**

**viśvanāthaḥ :** satyām iyaṁ kṛṣṇa-viṣayā matir bhavan-mate asaty eva | kiṁ caiṣā matir bhavādṛśānāṁ kuto’pi kadācid api notpadyate iti vakroktyā upahasann āha—matir iti | **parata** īdṛśād guror **anyato** vā **svato mitho**’nyo’nyato vā **nābhipadyeta** na sampadyeta, kiṁ tūttara-grantha-dṛṣṭyā mahac-caraṇa-rajo’bhiṣeka-lipsā-rahitānām iti tadīya-svagatoktir atra śloke’pi jñeyā | keṣām ? **gṛha-vratānāṁ** gṛhāsaktānām | 

gṛha-vratatvam evāha—**adāntair** avaśīkṛtair **gobhir** indriyais **tamisraṁ** narakam | nanu gṛhavratāḥ kadācit svargiṇo’pi bhavanti ? tatrāha—sva-parābhyām **carvitasyaiva punaś carvaṇaṁ** yeṣāṁ, teṣāṁ veśyālayaḥ svargo vā tulya eveti bhāvaḥ ||30||

—o)0(o—

**|| 7.5.31 ]|**

**na te viduḥ svārtha-gatiṁ hi viṣṇuṁ**

**durāśayā ye bahir-artha-māninaḥ |**

**andhā yathāndhair upanīyamānās**

**te’pīśa-tantryām uru-dāmni baddhāḥ ||**

**śrīdharaḥ : **nanu śrī-kṛṣṇasya paramānanda-svarūpatvāt te’pi tan niṣṭhā eva kiṁ na syur iti cet tad ajñānād ity āha—neti | ye durāśayā viṣaya-vāsitāntaḥ-karaṇās te hi viṣṇuṁ na viduḥ | tatra hetuḥ—svasminn evārthaḥ puruṣārtho yeṣāṁ, teṣāṁ gatiṁ gamyam | 

nanu te’pi gurūpadeśād viṣṇuṁ jñāsyanti ? tatrāha—bahir viṣayeṣv artho yeṣāṁ, te bahir-arthās tān eva gurutvena mantuṁ śīlaṁ yeṣāṁ te | ato’ndhair upanīyamānāḥ, andha yathā panthānaṁ na viduḥ kintu garte patanti, tathā te’pīśasya tantryāṁ dīrgha-rajjvāṁ veda-lakṣaṇāyām urūṇi dāmāni brāhmaṇādi-nāmāni yasyāṁ, tasyām | kāmyaiḥ karmabhir baddhā eva bhavantīty arthaḥ | tad uktam—


    viṣayāviṣṭa cittānāṁ viṣṇv-āveśaḥ sudūrataḥ | 


    vāruṇī-dig-gataṁ vastu vrajan naindrīṁ kim āpnuyāt ||iti ||31||

**krama-sandarbhaḥ : **svasmin śrī-viṣṇor evārthaḥ prema-rūpaḥ puruṣārtho yeṣāṁ, teṣām ||31||

**viśvanāthaḥ **: nanu re mūḍha ! mām indrādi-vandita-pāda-pīṭhaṁ pitaram api vakrokti-viṣayī-kuruṣe | śṛṇu re kumate śṛṇu | śukrācāryasya śiṣyā mahā-vidvāṁsas tad-guravaḥ kiṁ sarva-śāstra-tātparyaṁ na jānanti, yatas tebhyo’dhītam arthaṁ na tvaṁ sādhu manyase ity ata āha—neti | te svasya artha-rūpāṁ gatiṁ viṣṇuṁ na viduḥ | kintv anartha-rūpāṁ gatiṁ svargādim eva jānantīti bhāvaḥ | yato durāśayā duṣṭāntaḥ-karaṇā bahir viṣaya-sukham anartham eva arthaṁ mantuṁ śīlaṁ yeṣāṁ te | 

atas ta eva yadi viṣṇuṁ na vidus tadā kathaṁ tac-chiṣyā jñāsyantīti sa-dṛṣṭāntam āha—andhair upanīyamānāḥ upadiṣṭa-mārgāḥ sando’ndho yathā garte patati, tathaiva vāci veda-lakṣaṇāyāṁ tantryāṁ dīrgha-rajjvām ūrūṇi dāmāni brāhmaṇādi-nāmāni yasyāṁ, tasyāṁ karmabhir baddhā eva bhavantīty arthaḥ ||31||

—o)0(o—

**_|| 7.5.32 ||_**

**naiṣāṁ matis tāvad urukramāṅghriṁ**

**spṛśaty anarthāpagamo yad-arthaḥ |**

**mahīyasāṁ pāda-rajo-bhiṣekaṁ**

**niṣkiñcanānāṁ na vṛṇīta yāvat ||**

**śrīdharaḥ : **nanu ca, eko devaḥ sarva-bhūteṣu gūḍhaḥ sarva-vyāpī sarva-bhūtāntarātmā [śve.u. 6.11] ity-ādi-śruti-pratipāditaṁ viṣṇuṁ kathaṁ na viduḥ ? kuto vā teṣāṁ tamisra-praveśaḥ ? tatrāha—naiṣām iti | 

niṣkiñcanānāṁ nirasta-viṣayābhimānānāṁ mahattamānāṁ pāda-rajasābhiṣekaṁ yāvan na vṛṇīta, tāvac chruti-vākyato jātāpy eṣāṁ matir urukramasyāṅghriṁ na spṛśati na prāpnoti, asambhāvanādibhir vihanyata ity arthaḥ | anarthasya saṁsārasyāpagamo yad-artho yasyāṅghri-sparśinyā mater arthaḥ prayojanam | mahad-anugrahābhāvān na tattva-niścayo nāpi mokṣas teṣām ity arthaḥ ||32||

**sanātanaḥ **[ha.bha.vi. 10.191]: niṣkiñcanānāṁ nirasta-viṣayābhimānānāṁ bhagavat-prītyā tyaktāśeṣa-parigrahāṇāṁ vā, ata eva mahattamānāṁ pāda-rajo'bhiṣekaṁ yāvan na vṛṇīta, prītyā na bhajet, tāvac chruti-vākyādinā jñātam api eṣāṁ durāśayānāṁ matir urukramasya bhagavataḥ śrī-kṛṣṇasyāṅghriṁ na spṛśati na prāpnoti, asaṁbhāvanādibhir vihanyata ity arthaḥ | 

anarthasya saṁsārasyāpagamo yasyā aṅghri-sparśinyā mater arthaḥ prayojanam | mahad-anugrahābhāvān na tattva-niścayaḥ, nāpi mokṣas teṣām ity arthaḥ | 

yad vā, anarthasya arthatayā bhāsamānasya vicāreṇānartha-rūpasya | yad vā, vedāntādau na vidyate artho yasmāt yasya mokṣasyāpagamo yasya pādarajo’bhiṣekasyārthaḥ | bhagavad-bhakta-kṛpā-viśeṣam antareṇa na mokṣecchā-nivṛttiḥ, na ca tāṁ vinā mater bhagavac-caraṇāravinda-sparśanam apīti ||32||

**krama-sandarbhaḥ : **anarthasya tat-sparśa-vighnasyāpagamaḥ ||32||

**viśvanāthaḥ **: nanu ca yadi viṣṇur eva svārtha-rūpā gatiḥ śāstrair ucyate, tadā tva-gurūṇāṁ sarva-śāstra-jñānāṁ matir viṣṇu-niṣṭevotpadyetety atas teṣāṁ viṣṇu-niṣṭha-matitvābhāvād eva viṣṇu-bhaktir aśāstrīyety anumīyate ity ata āha naiṣām iti | niṣkiñcanānāṁ mat-kṛte tyakta-karmāṇas tyakta-svajana-bāndhavāḥ [bhā.pu. 3.2.22] iti bhagavad-vākya-viśvāsāt tyakta-vyavahārika-vitta-putra-kalatrābhilāṣa-karma-jñānādīnāṁ bhakti-mātraika-vāsanatvena mahīyasāṁ pāda-rajaso svasya vaiṣṇavatvenābhiṣekaṁ yāvan na vṛṇīta, tāvan matir urukramāṅghriṁ na spṛśati—

	yasya deve parā bhaktir yathā deve tathā gurau |

	tasyaite kathitā hy arthāḥ prakāśante mahātmanaḥ || [śve.u. 6.23] iti |

	yam evaiṣa vṛṇute tena labhyas

	tasyaiva ātmā vivṛṇute tanuṁ svām || [ka.u. 1.2.23] ity-ādi-śrutibhyaḥ |

anarthasya saṁsārasya apagamo yad artho yasyāṅghri-sparśinyā mater arthaḥ prayojanam ānuṣaṅgikam eva phalaṁ, mukhyaṁ tūrukramāṅghri-sparśaḥ sa eva ||32|| 

—o)0(o—

**|| 7.5.33 ||**

**ity uktvoparataṁ putraṁ hiraṇyakaśipū ruṣā |**

**andhīkṛtātmā svotsaṅgān nirasyata mahī-tale ||**

**śrīdharaḥ : **nirasyata cikṣepa ||33||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.5.34 ||**

**āhāmarṣa-ruṣāviṣṭaḥ kaṣāyī-bhūta-locanaḥ |**

**vadhyatām āśv ayaṁ vadhyo niḥsārayata nairṛtāḥ ||**

**śrīdharaḥ : **amarṣo’sahanaṁ tena sahitayā ruṣāviṣṭo vyaptaḥ | kaṣāyī-bhūte ātāmre locane yasya | he nairṛtā rākṣasāḥ ! ||34||

**krama-sandarbhaḥ : _na vyākhyātam._**

**viśvanāthaḥ : **amarṣo’sahanam | tena sahitayā ruṣā āviṣṭaḥ | he nairṛtā rākṣasāḥ ! ||34||

—o)0(o—

**|| 7.5.35 ||**

**ayaṁ me bhrātṛ-hā so’yaṁ hitvā svān suhṛdo’dhamaḥ |**

**pitṛvya-hantuḥ pādau yo viṣṇor dāsavad arcati ||**

**śrīdharaḥ : **vadhyatve hetuḥ, yato’yaṁ me bhrātṛ-hā | kutaḥ ? yo viṣṇoḥ pādau dāsa-vad arcati | tat pakṣa-pātīty arthaḥ | ataḥ sa evāyam ity anvayaḥ ||35||

**krama-sandarbhaḥ : _na vyākhyātam._**

**viśvanāthaḥ :** ayaṁ me bhrātṛhā | nanu viṣṇus te bhrātṛhā prasiddhas tatrāha—sa viṣṇur ayam evety arthaḥ | kutaḥ ? hitvety-ādi | dāsavad iti asura-mahārāja-nandano’pi bhūtvety arthaḥ | viṣṇunā sva-dāseṣu sva-sārūpy-arpaṇāt viṣṇur evāyam iti vadhyatām ||35||

—o)0(o—

**|| 7.5.36 ||**

**viṣṇor vā sādhv asau kiṁ nu kariṣyaty asamañjasaḥ |**

**sauhṛdaṁ dustyajaṁ pitror ahād yaḥ pañca-hāyanaḥ ||**

**śrīdharaḥ : **aho viṣṇur apy aviśva-sanīyaṁ kim iti svī-kṛtavān ity āha—viṣṇor veti | ahāj jahau ||36||

**krama-sandarbhaḥ : **pañca-hāyana iti | garbhe cira-kāla-sthitatvāt ||36||

**viśvanāthaḥ :** viṣṇur apy aviśvasanīyaḥ katham imaṁ buddhimān bhūtvā kathaṁ viśvased ity āha—viṣṇor veti ||36||

—o)0(o—

**|| 7.5.37 ||**

**paro’py apatyaṁ hita-kṛd yathauṣadhaṁ**

**sva-dehajo’py āmayavat suto’hitaḥ |**

**chindyāt tad aṅgaṁ yad utātmano’hitaṁ**

**śeṣaṁ sukhaṁ jīvati yad-vivarjanāt ||**

**śrīdharaḥ : **nanu tavāyam apatyaṁ kathaṁ vadhyas tatrāha—paro’py auṣadham iva hita-kṛc cet tarhy apatyam eva jñeyaḥ | sutaḥ sva-deha-jo’py ahitaś ced āmaya iva jñeyaḥ | āstāṁ mamatāspadasya kathā, aṅgam api ca yat kara-caraṇādi tad apy ātmano’hitaṁ cec chindyād evety arthaḥ ||37||

**krama-sandarbhaḥ : _na vyākhyātam._**

**viśvanāthaḥ :** nanu tvad-apatyam ayam asmābhiḥ kathaṁ hantum arhas tatrāha—paro’py auṣadham iva hitakṛc cet tarhy asatyam iva jñeyaḥ | āstāṁ mamatāspadasya kathā aṅgam api yat kara-caraṇādi tad apy ātmano’hitaṁ cet chindyād evety arthaḥ ||37||

—o)0(o—

**|| 7.5.38 ||**

**sarvair upāyair hantavyaḥ sambhoja-śayanāsanaiḥ |**

**suhṛl-liṅga-dharaḥ śatrur muner duṣṭam ivendriyam ||**

**śrīdharaḥ : **ataḥ sarvair upāyair hantavyaḥ | saṁbhojo bhojanam | bhojanādiṣu viṣādi-prayogair ity arthaḥ | yathā duṣṭam indriyaṁ muneḥ śatruḥ ||38||

**krama-sandarbhaḥ : _na vyākhyātam._**

**viśvanāthaḥ : **bhojyādi-vastuṣu viṣādy-arpaṇair api hanyatām ity āha—sarvair iti ||38||

—o)0(o—

**|| 7.5.39-40 ||**

**nairṛtās te samādiṣṭā bhartrā vai śūla-pāṇayaḥ |**

**tigma-daṁṣṭra-karālāsyās tāmra-śmaśru-śiroruhāḥ ||**

**nadanto bhairavaṁ nādaṁ chindhi bhindhīti vādinaḥ |**

**āsīnaṁ cāhanan śūlaiḥ prahrādaṁ sarva-marmasu ||**

**śrīdharaḥ : **tigmās tīkṣṇā daṁṣṭrā yeṣām | karālāny āsyāni bhayaṅkarāṇi mukhāni yeṣāṁ te ca te ca | tāmrāṇi śmaśrūṇi śiroruhāś ca yeṣām ||39||

**krama-sandarbhaḥ : **nairṛtā iti yugmakam | daṁṣṭrā iti kvacit | kintu svāmy-asammataḥ ||39||

**viśvanāthaḥ :_na vyākhyātam._**

—o)0(o—

**|| 7.5.41 ||**

**pare brahmaṇy anirdeśye bhagavaty akhilātmani |**

**yuktātmany aphalā āsann apuṇyasyeva sat-kriyāḥ ||**

**śrīdharaḥ : **pare īśvare yuktaḥ samāhita ātmā mano yasya tasmin prahrāde teṣāṁ nairṛtādīnāṁ prahārā niṣphalā āsan jātāḥ | tatra hetavaḥ—brahmaṇi nirvikāre’nirdeśye’viṣaye bhagavati niratiśayaiśvarye’khilātmani śastrādīnām api niyantary evaṁ-bhute pare | apuṇyasya nirdaivasya sat-kriyā mahodyamā iva ||41||

**krama-sandarbhaḥ : _na vyākhyātam._**

**viśvanāthaḥ : **bhagavati harau yuktaḥ saṁyukta ātmā deho yasya tasmin, govinda-parirambhitaḥ [bhā.pu. 7.4.38] ity-ādi pūrvokteḥ | pitrā svāṅke gupte putre iveti bhāvaḥ | nanu tarhi kiṁ bhagavad-aṅgopari śastra-parihārā abhūvaṁs tatra, na hi na hy asambhavād evety āha—pare ity ādi | brahmaṇi vyāpake nirvikāre’nirdeśye bhagavati atarkaiśvarye | akhilātmani śastrādīnām api nyantari śastrādīnām api niyantari śastrāghātaḥ kathaṁ sambhavatīti bhāvaḥ | apuṇyasya durbhāgyasya ||41||

—o)0(o—

**|| 7.5.42 ||**

**prayāse’pahate tasmin daityendraḥ pariśaṅkitaḥ |**

**cakāra tad-vadhopāyān nirbandhena yudhiṣṭhira ||**

_na katamenāpi vyākhyātam._

—o)0(o—

**|| 7.5.43 ||**

**dig-gajair dandaśūkendrair abhicārāvapātanaiḥ |**

**māyābhiḥ sannirodhaiś ca gara-dānair abhojanaiḥ ||**

**śrīdharaḥ : **dandaśūkaiḥ sarpaiḥ | abhicārāḥ kṛtyādayaḥ | avapātanāni giri-śṛṅgād adhaḥ pātanāni taiḥ | māyābhiḥ śambara-nirmitābhiḥ avaṭādiṣu sannirodhaiś ca ||43||

**krama-sandarbhaḥ : _na vyākhyātam._**

**viśvanāthaḥ : **abhicāraiḥ kṛtyādibhiḥ | avapātanair atyucca-deśād adhaḥ-pātanaiḥ | gartādi-saṁnirodhair bahu-vacanair abhicārādy-āvṛttayaḥ sūcitāḥ | tat hananaṁ kartuṁ nābhyapadyata na prāpa nāśaknod ity arthaḥ ||43||

—o)0(o—

**|| 7.5.44 ||**

**hima-vāyv-agni-salilaiḥ parvatākramaṇair api |**

**na śaśāka yadā hantum apāpam asuraḥ sutam |**

**cintāṁ dīrghatamāṁ prāptas tat-kartuṁ nābhyapadyata ||**

**śrīdharaḥ : **parvatākramaṇaiḥ parvatānāṁ tad-upari-kṣepaiḥ | bahu-vacanair abhicārādy-āvṛttiṁ darśayati | tad dhananaṁ kartuṁ nābhyapadyata na prāpa | nāśaknod ity arthaḥ ||44||

**krama-sandarbhaḥ : _na vyākhyātam._**

**viśvanāthaḥ :** abhicāraiḥ kṛtyādibhiḥ | avapātanair atyucca-deśād adhaḥ-pātanaiḥ, gartādi-saṁnirodhair bahu-vacanair abhicārādy-āvṛttayaḥ sūcitāḥ | tat hananaṁ kartuṁ nābhyapadyata na prāpa nāśaknod ity arthaḥ ||44||

—o)0(o—

**|| 7.5.45 ||**

**eṣa me bahv-asādhūkto vadhopāyāś ca nirmitāḥ |**

**tais tair drohair asad-dharmair muktaḥ svenaiva tejasā ||**

**śrīdharaḥ : **cintām evāha—eṣa iti tribhiḥ | me mayā asādhu paruṣaṁ yathā bhavati tathoktaḥ | asad-dharmair apakārair abhicārair vā ||45||

**krama-sandarbhaḥ : _na vyākhyātam._**

**viśvanāthaḥ : **cintām āha—eṣa iti tribhiḥ | asatāṁ dharmair abhicāraiś ca ||45||

—o)0(o—

**|| 7.5.46 ||**

**vartamāno’vidūre vai bālo’py ajaḍa-dhīr ayam |**

**na vismarati me’nāryaṁ śunaḥ śepa iva prabhuḥ||**

**śrīdharaḥ : **avidūre samīpe vartamāne’pi bālo’py ayam ajaḍa-dhīr nirbhaya-citto me’nāryamanyāyyaṁ śatrutvaṁ vā na vismarati | ajīgartasya madhyama-putraḥ śunaḥ śepo nāma pitṛbhyāṁ hariś candrāya vikrītaḥ san yathā tayor apakāram avismaraṁs tad vipakṣaṁ viśvāmitram āśritya gotrāntaram āpannas tadvat | yad vā, svabhāvāparityāge dṛṣṭāntaḥ, śunaḥ śepaḥ puccham iveti ||46||

**krama-sandarbhaḥ : _na vyākhyātam._**

**viśvanāthaḥ :** avidūre vartamāno’pi me anāryaṁ śatruṁ viṣṇuṁ na vismarati | svabhāvāparityāge dṛṣṭāntaḥ—śunaḥ śephaḥ puccham iva, vastutas tu śunaḥ-śepho nāma pitṛbhyāṁ hariścandrāya vikrīto ajīgartasya madhyamaḥ putraḥ, sa yathā tayor apakāram avismaraṁs tad-vipakṣaṁ viśvāmitram āśritya gotrāntaram āpannaḥ, tadvat ||46||

—o)0(o—

**|| 7.5.47 ||**

**aprameyānubhāvo’yam akutaścid-bhayo’maraḥ |**

**nūnam etad-virodhena mṛtyur me bhavitā na vā ||**

**śrīdharaḥ : **aprameyo’parimeyo’nubhāvo yasya | na kutaścid bhayaṁ yasya | amaro mṛtyu-śūnyaś ca | na vā bhavitā | anyathā mṛtyur naiva bhaviṣyatīty arthaḥ ||47||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.5.48 ||**

**iti tac-cintayā kiñcin mlāna-śriyam adho-mukham |**

**śaṇḍāmarkāv auśanasau vivikta iti hocatuḥ ||**

**śrīdharaḥ : **auśanasau uśanasaḥ putrau nīti-jñau | vivikte ekānte ||48||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.5.49 ||**

**jitaṁ tvayaikena jagat-trayaṁ bhruvor**

**vijṛmbhaṇa-trasta-samasta-dhiṣṇyapam |**

**na tasya cintyaṁ tava nātha cakṣvahe**

**na vai śiśūnāṁ guṇa-doṣayoḥ padam ||**

**śrīdharaḥ : **bhruvor vijṛmbhaṇenaiva trastāḥ samastā dhiṣṇya-pā loka-pālā yasmin | tasya tava cintyaṁ na cakṣmahe na paśyāmaḥ | padam ālambanaṁ naivāsti | yad vā, śiśūnāṁ vṛttaṁ guṇa-doṣayoḥ padaṁ viṣayo na bhavatīty arthaḥ ||49||

**krama-sandarbhaḥ : **śiśūnāṁ guṇa-doṣayoḥ padam ālambanaṁ nāsti | yad ālambya tau prāvartata, tad eva teṣāṁ nāsti sārāsāra-vicārābhāvāt ||49||

**viśvanāthaḥ :** tasya tava cintyaṁ svābhilāṣaṇīya-vastuno’prāptyā cintanīyaṁ, kim api na cakṣvahe na paśyāva ity arthaḥ | putro’yaṁ me mad-viruddha-svabhāva iti cet tatrāha—neti | śiśūnāṁ padaṁ vyavasāyaṁ guṇa-doṣayor madhye na cakṣvahe na kim api paśyāvaḥ | śaiśavās te sati buddher bhadrābhadratvaṁ jñāsyāva iti bhāvaḥ | vai iti cārthae | cakṣvahe ity ubhayatrānvayaḥ ||49||

—o)0(o—

**|| 7.5.50 ||**

**imaṁ tu pāśair varuṇasya baddhvā**

**nidhehi bhīto na palāyate yathā |**

**buddhiś ca puṁso vayasārya-sevayā**

**yāvad gurur bhārgava āgamiṣyati ||**

**śrīdharaḥ : **tathāpi tu bandhanam asyocitam ity āhatuḥ—imaṁ tv iti | yāvad urur bhārgava āgamiṣyati, tāvad baddhvā nidhehi | tataḥ kim ata ūcatuḥ ? yataḥ puṁso buddhiś ca vayasā tathā ārya-sevayā samīcīnā bhavati ||50||

**krama-sandarbhaḥ : _na vyākhyātam._**

**viśvanāthaḥ :** bhavatu, samprati kiṁ karomi ? tatrāhatuḥ—imaṁ tv iti | yataḥ puṁ-mātrasyaiva buddhir vayasā bālyāt pareṇaiva tathā ācāryasya2 sevayā ca | ka āryaḥ ? kadā vā anena sevyaḥ ? tatrāha—yāvat yadety arthaḥ | bhārgavaḥ śakra evācārya ity arthaḥ ||50||

—o)0(o—

**|| 7.5.51 ||**

**tatheti guru-putroktam anujñāyedam abravīt |**

**dharmo hy asyopadeṣṭavyo rājñāṁ yo gṛha-medhinām ||**

**śrīdharaḥ : **anujñāya tathety aṅgī-kṛtya ||51||

**krama-sandarbhaḥ : **gṛha-medhināṁ tatrāpi rājñām ||51||

**viśvanāthaḥ : **anujñāya aṅgīkṛtya ||51||

—o)0(o—

**|| 7.5.52 ||**

**dharmam arthaṁ ca kāmaṁ ca nitarāṁ cānupūrvaśaḥ |**

**prahrādāyocatū rājan praśritāvanatāya ca ||**

**śrīdharaḥ : **tataś ca tau prahrādāya dharmādikam ūcatuḥ, praśritaś cāsāv avanataś ca tasmai ||52||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.5.53 ||**

**yathā tri-vargaṁ gurubhir ātmane upaśikṣitam |**

**na sādhu mene tac-chikṣāṁ dvandvārāmopavarṇitām ||**

**śrīdharaḥ : **yathā yathāvat trivargam upaśikṣitam api na sādhu mene, tat tāṁ śikṣāṁ ca | kutaḥ ? dvandvo rāga-dveṣādibhir viṣayeṣv āramaṇaṁ yeṣāṁ, tair upavarṇitām ||53||

**krama-sandarbhaḥ : _na vyākhyātam._**

**viśvanāthaḥ :** yathāvat trivargam aśikṣitam api sādhu na mene, tāṁ śikṣāṁ ca, yato dvandvārāma-sāṁsārika-loka-viṣaye eva upavarṇitāṁ, na tu pāramārthaike ||53||

—o)0(o—

**|| 7.5.54 ||**

**yadācāryaḥ parāvṛtto gṛhamedhīya-karmasu |**

**vayasyair bālakais tatra sopahūtaḥ kṛta-kṣaṇaiḥ ||**

**śrīdharaḥ : **parāvṛtto’nyatra gataḥ | sa upahūtaḥ | sandhiḥ pāda-pūraṇārtham | krīḍārthaṁ kṛta-kṣaṇaiḥ kṛtotsavair labdhāvasarair iti vā ||54||

**krama-sandarbhaḥ : **yadeti tatra tadā ||54||

**viśvanāthaḥ : **parāvṛtto’dhyāpana-sthānāt parāvṛttya sva-gṛhaṁ gataḥ karmasu prāvartata | tadā sa prahlādaḥ kṛta-kṣaṇaiḥ krīḍārthaṁ kṛtotsavaiḥ | yad vā, bhakti-śikṣārtha-mayaṁ nibhṛtaḥ samaya iti kṛtāvasaraiḥ ||54||

—o)0(o—

**|| 7.5.55 ||**

**atha tān ślakṣṇayā vācā pratyāhūya mahā-budhaḥ |**

**uvāca vidvāṁs tan-niṣṭhāṁ kṛpayā prahasann iva ||**

**śrīdharaḥ : **tan-niṣṭhāṁ teṣāṁ niṣṭhāṁ janma-maraṇādi-lakṣaṇāṁ vidvān ||55||

**krama-sandarbhaḥ : _na vyākhyātam._**

**viśvanāthaḥ :** teṣāṁ bālakānāṁ svasmin gurutva-niṣṭhāṁ vidvān jānan prahasann iva | aho ime api bhagavad-anukampā-jāle paitāḥ iti smayamānaḥ ||55||

—o)0(o—

**|| 7.5.56 ||**

**te tu tad-gauravāt sarve tyakta-krīḍā-paricchadāḥ |**

**bālā adūṣita-dhiyo dvandvārāmeritehitaiḥ ||**

**śrīdharaḥ : **dvandvārāmāṇām īritair īhitaiś ca na dūpitā dhīr yeṣām | yato bālāḥ ||56||

**krama-sandarbhaḥ : _na vyākhyātam._**

**viśvanāthaḥ : **tasminn eva nyastaṁ hṛdayam īkṣaṇaṁ ca yaiḥ ||56||

—o)0(o—

**|| 7.5.57 ||**

**paryupāsata rājendra tan-nyasta-hṛdayekṣaṇāḥ |**

**tān āha karuṇo maitro mahā-bhāgavato’suraḥ ||**

_na katamenāpi vyākhyātam._

—o)0(o—

iti sārārtha-darśinyāṁ harṣiṇyāṁ bhakta-cetasām |

saptame pañcamo’dhyāyaḥ saṅgataḥ saṅgataḥ satām ||

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyāṁ saṁhitāyāṁ vaiyāsikyāṁ saptama-skandhe 

prahlādānucarite 

pañcamo’dhyāyaḥ ||

|| 7.5 ||

(7.6)


### ṣaṣṭho’dhyāyaḥ


## prahlādānucarite 

**|| 7.6.1 ||**

**śrī-prahrāda uvāca**

**kaumāra ācaret prājño dharmān bhāgavatān iha |**

**durlabhaṁ mānuṣaṁ janma tad apy adhruvam arthadam ||**

**śrīdharaḥ :**

ṣaṣṭhe gurau gṛha-vyagre prahrādo daitya-bālakān |

anukampya paraṁ tattvaṁ nāradoktam upādiśat ||

nirarthaka-kriyālāpair āyur-vyayam ajānatām |

prahrādaḥ sa-dayaṁ prāha dharmaṁ bhāgavataṁ kṛtī ||

kaumāra ity-ādinā | **ihaiva** mānuṣa-janmani **dharmān ācaret** | yato’**rthadam** etat | tatra ca **kaumāra** eva, yatas tad apy **adhruvam** | na caivaṁ-bhūtaṁ janmāntaram, yato **durlabham** | tatra dharmān evācaren na sukhārthe prayāsān | tatra **bhāgavatān** eva na kāmyān ||1||

**krama-sandarbhaḥ : bhāgavatān dharmān ācaret** yato’rthadam etaj janma, devādi-janmani mahā-viṣayāveśāt, paśv-ādi-janmani vivekābhāvāc ca | tatrāpi na vilambenety āha **kaumāre**, kaumāram ārabhyety arthaḥ | yatas tad api janma dhruvaṁ punar durlabhaṁ ca | tathā ca brahma-vaivarte—


    prāpyāpi durlabhataraṁ mānuṣyaṁ vibudhepsitam | 


    yair āśrito na govindas tair ātmā vañcitaś ciram | 


    aśītiṁ caturaś caiva lakṣāṁs tān jīva-jātiṣu | 


    bhramadbhiḥ puruṣaiḥ prāpyaṁ mānuṣyaṁ janma paryayāt | 


    tad apy aphalatāṁ jātaṁ teṣām ātmābhimāninām | 


    varākāṇām anāśritya govinda-caraṇa-dvayam || iti |

śāstrasya prādhānyena mānuṣyam adhikṛtya pravartatvāt tad-anuvādenoktir iyaṁ tad-buddhy-ādi-sāmānyena mānuṣatvam āropyaiveti jñeyam ||1|| 

**bhakti-sandarbha (18):** **ihaiva** mānuṣa-janmani **bhāgavatān dharmān ācaret**, yato’rthadam etaj janma | devādi-janmani mahā-viṣayāveśāt, paśv-ādi-janmani vivekābhāvāc ca | mānuṣaṁ janma ca prāpya na vilambetety āha—**kaumāre**, kaumāram ārabhya ity arthaḥ | yatas tad api janma adhruvaṁ punar durlabhaṁ ca | śāstrasya ca prādhānyena manuṣyam adhikṛtya pravṛttatvāt tad-anuvādenoktir iyam | tad-buddhy-ādi-sāmyena mānuṣatvam āropyaiveti jñeyam ||1||

**viśvanāthaḥ :**

ṣaṣṭhe tu grāhayāmāsa prahlādo bhaktim arbhakam |

āsaktiṁ deha-gehādau byājayāmāsa bodhayan ||

tān āha karuṇo maitra iti pūrvam uktam | tat kim āha ? ity āha—kaumāre dharmān ācaret | nanu kaumāre varṇāśrama-dharmānām anadhikāraḥ ? tatrāha—bhāgavatān caraṇāravinda-kīrtanādīn iha bhārata-bhūmau |

nanu tān yauvanādāv api kṛtvā kṛtārthaī-bhavati ? tatrāha—prājña iti | yadi kaumārānta eva mṛtyuḥ syāt, tarhi kiṁ bhavet ? iti prakṛṣṭa-jñānavān | 

nanu tatra kā cintā janmāntaraṁ tu bhāvi tatraiva bhaktiḥ kāryeti | tatrāha—durlabhaṁ mānuṣaṁ janma | tad api bhāgyāl labdham apy adhruvam | adya vartamānatve’pi tasya śvaḥ sthitau niścayābhāvāt | 

nanu tarhi tāva-mātra-kālena kuto bhakti-siddhiḥ ? tatrāha—arthadaṁ muhūrta-mātra-vyāpi bhaktimatām api khaṭvaṅgādīnāṁ siddhi-darśanāt ||1||

—o)0(o—

**|| 7.6.2 ||**

**yathā hi puruṣasyeha viṣṇoḥ pādopasarpaṇam |**

**yad eṣa sarva-bhūtānāṁ priya ātmeśvaraḥ suhṛt ||**

**śrīdharaḥ : **iha bhāgavatān eva dharmān ācared ity etad upapādayati—yathā hīti caturbhiḥ | **iha puruṣasya viṣṇoḥ pādopasarpaṇam** eva yathānurūpaṁ yogyam ity arthaḥ | **yad** yasmād **eṣa priya** ity-ādi ||2||

**krama-sandarbhaḥ : **tatra bhāgavata-dharmācaraṇasyaiva yuktatvaṁ darśayati—yathā hīti | **yad** yasmāt **eṣa** bhūtānāṁ svabhāva eva **priyaḥ** prema-viṣayaḥ prema-kartā ca | tatra hetuḥ—**ātmā** paramātmā **pādopasarpaṇe** hetv-antaraṁ yasmāc caiṣa **īśvaraḥ** kartum akartum anyathā-kartuṁ samarthaḥ | **suhṛt** sarveṣāṁ hitaṁ cikīrṣuś ceti ||2||

**bhakti-sandarbha (18):** tatra bhāgavata-dharmācaraṇasyaiva yuktatvaṁ darśayati—yathā hīty-ādi | **iha puruṣasya viṣṇoḥ pādopasarpaṇam** eva yathā anurūpaṁ yogyam ity arthaḥ | **yad** yasmād **eṣa** bhūtānāṁ svabhāvata eva **priyaḥ** prīti-viṣayaḥ prema-kartā ca | tatra hetuḥ—**ātmā** paramātmā | pādopasarpaṇe hetv-antaraṁ yasmāc caiṣa **īśvaraḥ** kartum akartum anyathā-kartuṁ samarthaḥ | **suhṛt** sarveṣāṁ hitaṁ cikīrṣuś ceti ||2||

**viśvanāthaḥ :** bhāgavata-dharmān kena prakāreṇa ācaret ? ity apekṣāyām āha—yathā yena prakāreṇa **viṣṇoḥ pādayor upa** samīpe **sarpaṇaṁ** prāptir bhavet, tathā ācared ity anuṣaṅgaḥ | tam eva prakāraṁ caturvidhaṁ vyañjayan viṣṇuṁ viśinaṣṭi—**yad** yasmād **eṣa priya** ity-ādi | tena, yeṣām ahaṁ priya ātmā sutaś ca sakhā guruḥ suhṛdo daivam iṣṭam [bhā.pu. 3.25.38] iti bhagavad-ukti-prāmāṇyena kāntā-bhāva-śānti-rati-dāsya-bhāva-sakhya-bhāvānāṁ madhye yena bhāvena upasarpitum icchet, tenaivopasarpan bhāgavatān dharmān ācared iti rāga-bhaktāv api vidhir vyañjitaḥ | ātma-tulyatvād **ātmā** suta iti tantreṇoktā pañcaiva bhāvāḥ prahlādenopadiṣṭā iti vā ||2||

—o)0(o—

**|| 7.6.3 ||**

**sukham aindriyakaṁ daityā deha-yogena dehinām |**

**sarvatra labhyate daivād yathā duḥkham ayatnataḥ ||**

**śrīdharaḥ : **nanu bhogodyamaḥ kathaṁ tyājyaḥ ? iti cet tatrāha—sukham iti | **sarvatra** paśv-ādāv api | **daivāt** pūrvādṛṣṭād eva ||3||

**krama-sandarbhaḥ : _na vyākhyātam._**

**viśvanāthaḥ : **sukha-bhogārtham udyamas tu mānuṣaṁ dehaṁ prāpya na kartavya ity āha—sukham iti | **deha-yogeneti** sukha-duḥkhe deha-dharmāv evety arthaḥ | **sarvatra** paśv-ādāv api ||3||

—o)0(o—

**|| 7.6.4 ||**

**tat-prayāso na kartavyo yata āyur-vyayaḥ param |**

**na tathā vindate kṣemaṁ mukunda-caraṇāmbujam ||**

**śrīdharaḥ : **atas **tad**-arthaṁ **prayāso** na kartavyaḥ, **yataḥ** prayāsāt **paraṁ** kevalam **āyuṣo vyaya** eva | yatas tathā, tena prakāreṇa **kṣemaṁ na **prāpnoti ||4||

**krama-sandarbhaḥ : **mukunda-caraṇāmbuja-rūpaṁ kṣemam ||4||

**viśvanāthaḥ : tathā** tena prakāreṇa **kṣemaṁ na vindate**, kṣemam evāha—**mukunda-** iti ||4||

—o)0(o—

**|| 7.6.5 ||**

**tato yateta kuśalaḥ kṣemāya bhayam**[^25]** āśritaḥ |**

**śarīraṁ pauruṣaṁ yāvan na vipadyeta puṣkalam ||**

**śrīdharaḥ : bhayam āśritaḥ** saṁsāraṁ prāptaḥ | **puruṣa**-rūpaṁ **śarīraṁ yāvat puṣkalam** asti **na vipadyeta** akṣamaṁ na bhaven na naśyed iti vā, tāvac chīghraṁ **kṣemāya yateta** ||5||

**krama-sandarbhaḥ : **puruṣa-rūpam iti svāmī, pauruṣam iti sambandhoktiḥ ||5||

**viśvanāthaḥ : bhayam āśrita** iti hari-bhajanābhāve, sthānād bhraṣṭāḥ patanty adhaḥ [bhā.pu. 11.5.3] iti bhayaṁ śrutveti vaidha-bhaktau vidhir uktaḥ | **puṣkalam** jarārogādy-abhāvāt puṣṭaṁ yatna-samartham ity-ādi ||5||

—o)0(o—

**|| 7.6.6 ||**

**puṁso varṣa-śataṁ hy āyus tad-ardhaṁ cājitātmanaḥ |**

**niṣphalaṁ yad asau rātryāṁ śete’ndhaṁ prāpitas tamaḥ ||**

**śrīdharaḥ : **āyur-vyaya-kramam āha—puṁsa iti tribhiḥ | **yad** yasmāt **śete** ||6||

**krama-sandarbhaḥ : _na vyākhyātam._**

**viśvanāthaḥ : **āyur-vyaya-kramam āha—puṁsa iti ||6||

—o)0(o—

**|| 7.6.7 ||**

**mugdhasya bālye kaiśore**[^26]** krīḍato yāti viṁśatiḥ |**

**jarayā grasta-dehasya yāty akalpasya viṁśatiḥ ||**

**śrīdharaḥ : **viṁśatir varṣāṇy āyur yāti ||7||

**krama-sandarbhaḥ : **kaumāra ity atra kaiśora iti kvacit ||7||

**viśvanāthaḥ : **krīḍata iti bālair bālābhiś ca saha ||7||

—o)0(o—

**|| 7.6.8 ||**

**durāpūreṇa kāmena mohena ca balīyasā |**

**śeṣaṁ gṛheṣu saktasya pramattasyāpayāti hi ||**

**śrīdharaḥ : durāpūreṇa** duḥkhaiḥ samantād āpūryamāṇena ||8||

**krama-sandarbhaḥ : _na vyākhyātam._**

**viśvanāthaḥ :** **śeṣam** avaśiṣṭam āyuḥ ||8||

—o)0(o—

**|| 7.6.9 ||**

**ko gṛheṣu pumān saktam ātmānam ajitendriyaḥ |**

**sneha-pāśair dṛḍhair baddham utsaheta vimocitum ||**

**śrīdharaḥ : **nanu yauvane gṛhāsakto’pi paścād viraktaḥ san kṣemaṁ yāsyatīty āśaṅkya tad asaṁbhavaṁ darśayan, kaumāra evācaret [bhā.pu. 7.6.1] ity etad upapādayati—ko gṛheṣv iti saptabhiḥ ||9||

**krama-sandarbhaḥ : _na vyākhyātam._**

**viśvanāthaḥ : **tatra tatra kṛṣṇaṁ bhajed iti vivekavattve’pi bhajanāsāmarthyam āha—ka iti | tasmāt kaumārata eva bhajane ārabhyamāṇe bhajana evāsaktyā vyutpadyamānayā anyatrānāsaktyā bhajanaṁ siddhyati nānyatheti bhāvaḥ ||9||

—o)0(o—

**|| 7.6.10 ||**

**ko nv artha-tṛṣṇāṁ visṛjet prāṇebhyo’pi ya īpsitaḥ |**

**yaṁ krīṇāty asubhiḥ preṣṭhais taskaraḥ sevako vaṇik ||**

**śrīdharaḥ : **yam artham asubhiḥ krīṇāti prāṇa-hānim aṅgīkṛtyāpi sādhayati **taskarādiḥ** | tasminn **arthe tṛṣṇāṁ ko nu visṛjet** ? ||10||

**krama-sandarbhaḥ : _na vyākhyātam._**

**viśvanāthaḥ : **dravyāsakteḥ prābalyaṁ darśayati—ko nv iti | yo’rthaḥ arthasya **prāṇebhyo’pi** priyatvam āha—**yam** arthaṁ prāṇaiḥ **krīṇāti** prāṇa-hānim aṅgīkṛtyaiva **taskaro** dravyārthaṁ rātrau dhanināṁ gṛhaṁ praviśati, **sevako** rājakīyo yuddhābhimukhaṁ calati, **vaṇik** samudrādi-durga-gāmī ||10||

—o)0(o—

**|| 7.6.11 ||**

**kathaṁ priyāyā anukampitāyāḥ**

**saṅgaṁ rahasyaṁ rucirāṁś ca mantrān |**

**suhṛtsu tat-sneha-sitaḥ śiśūnāṁ**

**kalākṣarāṇām anurakta-cittaḥ ||**

**śrīdharaḥ : **kiṁ ca, katham ? ity-ādi | **priyāyāḥ** saṅgādikaṁ smaran kathaṁ tyajeta ? iti tṛtīyenānvayaḥ | **mantrān** hita-śikṣālāpān | **suhṛtsu** ca saṅgam | teṣāṁ **snehena sito** baddhaḥ | **kalāni** madhurāṇy **akṣarāṇi** yeṣāṁ teṣāṁ ca saṅgam | teṣv **anuraktaṁ cittaṁ** yasya ||11||

**krama-sandarbhaḥ : _na vyākhyātam._**

**viśvanāthaḥ : **strī-putrādy-āsakteḥ prābalyaṁ darśayati—katham iti | **priyāyāḥ** saṅgādikaṁ smaran kathaṁ tyajet ? iti tṛtīyenānvayaḥ | **mantrān** hita-śikṣālāpān | **sito** baddhaḥ | **śiśūnāṁ** ca **saṅgam** ||11||

—o)0(o—

**|| 7.6.12 ||**

**putrān smaraṁs tā duhitṝr hṛdayyā**

**bhrātṝn svasṝr vā pitarau ca dīnau |**

**gṛhān manojñoru-paricchadāṁś ca**

**vṛttīś ca kulyāḥ paśu-bhṛtya-vargān ||**

**śrīdharaḥ : tāḥ** śvaśura-gṛhe sthitāḥ | **hṛdayyā** hṛdayaṅgamāḥ | **mano-jñā** **uravaḥ paricchadā** yeṣu tān **gṛhān** | **vṛttīr** jīvikāḥ | **kulyāḥ** kula-paramparāgatāḥ ||12||

**krama-sandarbhaḥ : _na vyākhyātam._**

**viśvanāthaḥ : tāḥ** śvaśura-gṛhe sthitāḥ **hṛdayyā** hṛdayaṅgamāḥ, **vṛttīr** jīvikāḥ, **kulyāḥ** kula-paramparā-prāptāḥ ||12||

—o)0(o—

**|| 7.6.13 ||**

**tyajeta kośas-kṛd ivehamānaḥ**

**karmāṇi lobhād avitṛpta-kāmaḥ |**

**aupasthya-jaihvyaṁ bahu-manyamānaḥ**

**kathaṁ virajyeta duranta-mohaḥ ||**

**śrīdharaḥ : kośas-kṛt** kośas-kārī kīṭaḥ | sa yathā ātmano hitaṁ gṛhaṁ kurvāṇo nirgamāya dvāram api nāvaśeṣayati tathā **karmāṇīhamānaḥ** | nanv **avitṛpta-kāmo**’pi doṣa-darśanena viraktaḥ saṁs tyajet tatrāha—**aupasthyaṁ** śaiśnyaṁ **jaihvyaṁ** ca sukhaṁ **bahu-manyamānas** tad evādhikaṁ manyamānaḥ | ato **duranto moho** yasya sa **kathaṁ virajyeta** viraktaḥ syāt ? ||13||

**krama-sandarbhaḥ : _na vyākhyātam._**

**viśvanāthaḥ : kośaskṛt** kośa-kīṭaḥ | sa yathā gṛhaṁ kurvann ātmano nirgamāya dvāram arakṣan mriyate, tathaiva **karmāṇi īhamānaḥ**, **aupasthyaṁ** sukhaṁ **jaihvyaṁ** ca sukham ||13||

—o)0(o—

**|| 7.6.14 ||**

**kuṭumba-poṣāya viyan nijāyur**

**na budhyate’rthaṁ vihataṁ pramattaḥ |**

**sarvatra tāpa-traya-duḥkhitātmā**

**nirvidyate na sva-kuṭumba-rāmaḥ ||**

**śrīdharaḥ : **duranta-mohatvaṁ darśayann āha—**kuṭumba-poṣaṇāya viyat** kṣīyamāṇaṁ **nijam** **āyuḥ** puruṣ**ārthaṁ** ca **vihataṁ na budhyate** | ata eva **tāpa-trayeṇa** duḥkhita-citto’pi **na nirvidyate** | tatra duḥkha-buddhiṁ na karoti | yataḥ **sva-kuṭumbe rāmo** ratir yasya ||14||

**krama-sandarbhaḥ : _na vyākhyātam._**

**viśvanāthaḥ : viyat** kṣīyamāṇaṁ **nijam āyuḥ** puruṣ**ārthaṁ** ca **hataṁ na budhyate** | vaṭikā-mātrasyāpy apacayaṁ tu budhyata eveti bhāvaḥ | tad api tasmān **na nirvidyate** ||14||

—o)0(o—

**|| 7.6.15 ||**

**vitteṣu nityābhiniviṣṭa-cetā**

**vidvāṁś ca doṣaṁ para-vitta-hartuḥ |**

**pretyeha vāthāpy ajitendriyas tad**

**aśānta-kāmo harate kuṭumbī ||**

**śrīdharaḥ : **pratyuta cauryaṁ karotīty āha—vitteṣv iti | **nityam abhiniviṣṭaṁ ceto** yasya sa **para-vitta-hartuḥ pretya **naraka-lakṣaṇam **iha** ca daṇḍādi-rūpaṁ **doṣaṁ** yady api **vidvān** jānan, **athāpy aśāntābhilāṣas tat** para-vittaṁ **haraty** eva ||15||

**krama-sandarbhaḥ : _na vyākhyātam._**

**viśvanāthaḥ : pretya** naraka-lakṣaṇam **iha** ca rāja-daṇḍādi-rūpaṁ **doṣaṁ** yadyapi **vidvān** tat tad api tāni vittāni harate ||15||

—o)0(o—

**|| 7.6.16 ||**

**vidvān apītthaṁ danujāḥ kuṭumbaṁ**

**puṣṇan sva-lokāya na kalpate vai |**

**yaḥ svīya-pārakya-vibhinna-bhāvas**

**tamaḥ prapadyeta yathā vimūḍhaḥ ||**

**śrīdharaḥ : **tad evaṁ ko gṛheṣu pumān [bhā.pu. 7.6.9] ity-ādi-saptabhiḥ ślokair upapāditam | gṛhādiṣu prasaktasya vairāgyādy-asaṁbhavam upasaṁharati—vidvān iti | **sva-lokāyātma**-parāmarśāya **na kalpate**, kintu **vimūḍho yathā** tathā **vidvān api tamo**’bhiniveśam eva prapadyate | tatra hetuḥ—ya iti | **svīyam** idaṁ **pārakyam** idam iti **vibhinno bhāvo** bhāvanā yasya saḥ ||16||

**krama-sandarbhaḥ : _na vyākhyātam._**

**viśvanāthaḥ : vidvān api** śāstrajño’pi **sva-lokāya** ko’haṁ, kiṁ karomi ? iti svam avalokitum ity arthaḥ | yathā **vimūḍhas** tathaiva | he **danūjāḥ** ! ||16||

—o)0(o—

**|| 7.6.17 ||**

**yato na kaścit kva ca kutracid vā**

**dīnaḥ svam ātmānam alaṁ samarthaḥ |**

**vimocituṁ kāma-dṛśāṁ vihāra-**

**krīḍā-mṛgo yan-nigaḍo visargaḥ ||**

**śrīdharaḥ : **tasmāt kaumāra eva bhāgavatān dharmān ācared iti sa-hetukam upasaṁharati—yata iti | **yataḥ kaścid api svam ātmānaṁ mocituṁ na samarthaḥ**, tato **nārāyaṇam upeta** śaraṇaṁ yātety uttareṇānvayaḥ | asāmarthye hetuḥ—**alaṁ dīno** lampaṭaḥ | ataḥ **kāmo dṛśi** yāsāṁ, tāsāṁ **vihāre** krīḍāyāṁ nimitte **krīḍā-mṛgaḥ** | vihāram iti pṛthak pāṭhe tāsāṁ vihāra-sādhanam ātmānam, yatas tāsāṁ krīḍā-mṛgaḥ sa ity anvayaḥ | kiṁ ca, **yad** yāsu **nigaḍaḥ** śṛṅkhalā-tulyo **visargaḥ** putra-pautrādi-rūpo bhavati ||17||

**krama-sandarbhaḥ : _na vyākhyātam._**

**viśvanāthaḥ : **yataḥ kuṭumbāt **kvāpi** deśe **kutracid** api kāle **samarthaḥ** śāstra-jñānādi-sāmarthyavān api **kaścid api** **ātmānaṁ** svīyaṁ vā **vimocayitum**, **alaṁ** na śaknoti | vihāram iti pāṭhe ātmānam ity asya viśeṣaṇam | samāsa-pāṭhe kartṛ-viśeṣaṇam | yāḥ **kāmadṛśa** eva **nigaḍo** yatra tathā-vidhaḥ **sargo** janma bhavet ||17||

—o)0(o—

**|| 7.6.18 ||**

**tato vidūrāt parihṛtya daityā**

**daityeṣu saṅgaṁ viṣayātmakeṣu |**

**upeta nārāyaṇam ādi-devaṁ**

**sa mukta-saṅgair iṣito’pavargaḥ ||**

**śrīdharaḥ : vidūrād** dūrataḥ **saṅgaṁ parihṛtya** | yad vā, avidūrāc chīghraṁ **nārāyaṇam upeta** ity anvayaḥ, yasmāt **sa** eva **apavarga iṣita** iṣṭaḥ ||18||

**krama-sandarbhaḥ : _na vyākhyātam._**

**prīti-sandarbhaḥ 5: **atha śrī-bhagavat-sāksātkārasya muktitvam āha—tato vidūrād iti | ṭīkā ca—yasmāt **sa** eva **apavarga iṣṭaḥ** ity eṣā | atra nārāyaṇasyāpavargatvaṁ tat-sākṣātkṛtāv eva paryavasyati, tasyā eva saṁsāra-dhvaṁsa-pūrvaka-paramānanda-prāpti-rūpatvāt, tad-astitva-mātratve tādṛśatvābhāvāc ca ||18||

**viśvanāthaḥ : apavargaḥ** saṁsāra-bandha-vimocakaḥ | **iṣita** iṣṭaḥ ||18||

—o)0(o—

**|| 7.6.19 ||**

**na hy acyutaṁ prīṇayato bahv-āyāso’surātmajāḥ |**

**ātmatvāt sarva-bhūtānāṁ siddhatvād iha sarvataḥ ||**

**śrīdharaḥ : **nanu bālānām asmākaṁ tad bhajanam aśakyam iti cet tatrāha—nahīti | bahv-āyāso’ti-prayāsaḥ ||19||

**krama-sandarbhaḥ : _na vyākhyātam._**

**viśvanāthaḥ :** **prīṇayataḥ** paricaryayā prīṇayitum na **bahv-āyāsaḥ**, yathā kuṭumbaṁ prīṇayata iti bhāvaḥ | na ca tasyānveṣaṇe śramaḥ ātmavat hṛdy eva vartamānatvāt, na ca tat-prīṇane’pi śramaḥ sarvataḥ sarvair api prakārair mānasair apy upacārais tat-prīṇanasya siddhatvāt | tathā acyutaṁ prīṇayānīti saṅkalpa-mātreṇāpi prīteḥ siddhatvāt caraṇāravinda-kīrtanādyatamenāpi vā siddhatvāt ||19||

—o)0(o—

**|| 7.6.20 ||**

**parāvareṣu bhūteṣu brahmānta-sthāvarādiṣu |**

**bhautikeṣu vikāreṣu bhūteṣv atha mahatsu ca ||**

**śrīdharaḥ : **ātmatvāt sarvatra siddhatvād iti ca hetu-dvayam upapādayati—parāvareṣv iti caturbhiḥ | brahma anto yeṣāṁ sthāvara ādir yeṣāṁ teṣu bhūteṣu jīveṣu | bhautikeṣv ajīveṣu ghaṭādiṣu | mahatsu ca bhūteṣv ākāśādiṣu ||20||

**krama-sandarbhaḥ : **pūrvoktaṁ tat-tad-rūpatvam evopapādayati—parāvareṣv iti catuṣkeṇa ||20||

**viśvanāthaḥ : **na kevalaṁ sa sva-hṛdaya eva vartamānaḥ paricaraṇīyaḥ, api tu sarvatraiva vartamānaḥ sarva-sammānenaiva santoṣaṇīya ity upadeṣṭuṁ tasya sātvatrikīṁ sārvakālikīṁ ca sattām āha dvābhyām | parāvareṣv utkṛṣṭa-nikṛṣṭeṣu bhūteṣu jīveṣu | brahmā anto yeṣāṁ sthāvara ādir yeṣāṁ teṣu | bhautikeṣv ajīveṣu ghaṭādiṣu ca mahatsu bhūteṣv ākāśādiṣu ||20||

—o)0(o—

**|| 7.6.21 ||**

**guṇeṣu guṇa-sāmye ca guṇa-vyatikare tathā |**

**eka eva paro hy ātmā bhagavān īśvaro’vyayaḥ ||**

**śrīdharaḥ : **guṇa-sāmye pradhāne | guṇa-vyatikare mahat-tattvādau ca | paro brahma-svarūpaḥ ||21||

**krama-sandarbhaḥ : **teṣu teṣv iva eva para ātmā sarveṣāṁ mūla-svarūpo bhagavān svarūpa-bhūtā’cintya-tat-tac-chaktiḥ | ata eveśvaro durghaṭa-ghaṭanā-samarthaḥ | ata evāvyayaḥ ||21|| 

**viśvanāthaḥ : **guṇa-sāmye pradhāne | guṇa-vyatikare mahat-tattvādau paraḥ | bhūtādibhyaḥ prākṛtebhyaḥ prakṛteś ca sakāśād anya ekaḥ para-brahmeti ātmā paramātmeti bhagavān iti śabda-traya-vācya īśvara īyata ity uttareṇānvayaḥ ||21||

—o)0(o—

**|| 7.6.22-23 ||**

**pratyag-ātma-svarūpeṇa dṛśya-rūpeṇa ca svayam |**

**vyāpya-vyāpaka-nirdeśyo hy anirdeśyo’vikalpitaḥ ||**

**kevalānubhavānanda- svarūpaḥ parameśvaraḥ |**

**māyayāntarhitaiśvarya īyate guṇa-sargayā ||**

**madhvaḥ : **antaryāmī pratyag-ātmā vyāptaḥ kālo hariḥ smṛtaḥ |


    prakṛtyā tamasāvṛtatvāt harer aiśvaryaṁ na jñāyate || iti ca ||22-23||

**śrīdharaḥ : **kathaṁ tarhi draṣṭr̥-dṛśya-bhoktṛ-bhogyādi-bhedo māyayā ? ity āha—pratyag-ātmā draṣṭā bhoktā tat svarūpeṇa vyāpakatayā nirdeśyaḥ | dṛśyaṁ bhogyaṁ dehādi tad rūpeṇa ca vyāpyatayā nirdeśyo māyayā īyata ity uttareṇānvayaḥ | vastutas tu svayam avikalpito’nirdeśyo’pi san yad vā, anirdeśyo’py evaṁ nirdeśyaḥ san vikalpita īyata ity anvayaḥ ||22||

yataḥ kevalo’nubhavātmaka ānanda eva svarūpaṁ yasya | nanu sa eva cet sarvatra, tarhi sarvatra sarva-jñatvādy upalabhyeta ? tatrāha—guṇātmakaḥ sargo yasyāḥ sā guṇa-sargā, tayā māyayāntarhitam aiśvaryaṁ yena saḥ ||23||

**krama-sandarbhaḥ : **svenaiva tat-tad-bhāve’py adhikārī san svayam eva pratyag-ātma-svarūpeṇa jīva-rūpeṇa keṣāñcit tan-mātra-jñānānām īyate keṣāñcit tu tato’py adhama-jñānānāṁ dṛśya-rūpeṇa pradhāna-rūpeṇa ceyate | tatra jīva-rūpeṇa vyāpakatvena nirdeśyo bhavati | pradhānādi-rūpeṇa tu vyāpya-rūpatayety anenety arthaḥ | keṣāñcit tu advaita-jñānināṁ sa eva parameśvaraḥ anirdeśyaḥ sann avikalpito bheda-mātra-śūnyaś ca san kevalānubhavānanda-svarūpa eveyate, na tu svarūpa-śakti-mayaiśvarya-yuktaḥ | kathaṁ? tatrāha—māyayeti | tat-kṛpayā māyāntardhāne samyak satyaiveyate | na tat prakāśata iti bhāvaḥ | tasyās tac-chādaka-dharmatvam eva darśayati—guṇa-sargayeti | sattvādi-guṇa-vikṣepikayety arthaḥ | brahma-jñāninām apy asti sattva-guṇa evāvaraka iti bhāvaḥ ||22-23||

**bhagavat-sandarbha (21): **atra bhagavad-aiśvaryasya māyayāntarhitatvena guṇa-sargasyeti māyāyā viśeṣaṇa-vinyāsena ca tad-atītatvaṁ bodhayati svarūpavat | ataḥ parameśvara iti viśeṣaṇam api tat-sahayogena pūrvam eva dattam iti jñeyam ||23||

**viśvanāthaḥ :** kīdṛśaḥ ? avyayaḥ sarveṣv api kāleṣv apakṣaya-śūnyaḥ | nanu sa jñāyate ced idam itthaṁ-kāreṇa nirdiśyatām ity ata āha—pratyag-ātmeti pratīcāṁ sarva-jīvānām ātmā paramātmā para-svarūpeṇa vyāpakaḥ dṛśyaṁ jagat tad-rūpeṇa vyāpya ity eva vyāpya-vyāpaka-nirdeśyaḥ, vastutaḥ svayaṁ hy anirdeśyaḥ | anirdeśyo’pi vikalpita upāsaka-bhedair brahma paramātmā bhagavān ity evaṁ vikalpa-viṣayīkṛto’pi kevala eko’nubhavātmaka ānanda eva svarūpaṁ yasya saḥ | 

evaṁ sarvatra sva-svarūpa-bhūtaiśvaryeṇa prakaṭam eva virājamāno’pi māyayā svāvidyayā hetunā jīvair draṣṭum aśakyatvād antarhitaiśvarya īyate | kīdṛśyā ? guṇānām indriyair anubhūyamānānāṁ śabdādīnāṁ sargaḥ sṛṣṭir yatas tayeti śabdādaya evānubhāvānte, na tu tatraiva sann apīśvaraḥ | īśvaraṁ prati tayā sva-vṛttyā avidyayā jīva-dṛṣṭer āvaraṇāt tena, 


    daivī hy eṣā guṇa-mayī mama māyā duratyayā |


    mām eva ye prapadyante māyām etāṁ taranti te || [gītā 7.14]

iti bhagavad-uktes tad-bhaktyaiva māyā-taraṇe sati sa yathā-yogaṁ bhakti-tāratamyena nirdeśo’pi bhavatīti bhāvaḥ ||24||

—o)0(o—

**|| 7.6.24 ||**

**tasmāt sarveṣu bhūteṣu dayāṁ kuruta sauhṛdam |**

**bhāvam āsuram unmucya yayā tuṣyaty adhokṣajaḥ ||**

**madhvaḥ :**viṣṇor gṛhatvād bhūteṣu dayā kāryā vijānatā iti ca ||24||

**śrīdharaḥ : **yasmād evaṁ tasmāt sarveṣu bhūteṣu yathocitaṁ dayāṁ sauhṛdaṁ ca kuruta | yayā dayayā | unmucya santyajya ||24||

**krama-sandarbhaḥ : **tasmāt sarveṣv eva bhūteṣu na tv ātma-mātra-sambandhiṣu dayāṁ kuruta, bhagavata evādhiṣṭhānatvāt | sauhṛdam ātmīya-buddhiṁ kuruta ||24||

**viśvanāthaḥ :** yato bhakti-gamya eva bhagavān sā ca bhaktiḥ sarva-bhūteṣu dayā-sauhṛdābhyām susthirā nirvighnā bhavati, atas te vidhatte—tasmād iti | sauhṛdaṁ snehaṁ ca sarvāṇīmāni bhūtāni bhagavac-chakti-mayatvād bhagavad-rūpāṇy eva svarūpeṇāpi sarvatraivaiteṣu sa mat-prabhur virājata eva śrīmad-guru-vaiṣṇavaika-kṛpayā yadi māṁ bhakti-devī svīkariṣyati, tadā so’pi sākṣāt draṣṭavya iti buddhyeti bhāvaḥ | yayā dayayā sauhṛdena ca ||24||

—o)0(o—

**|| 7.6.25 ||**

**tuṣṭe ca tatra kim alabhyam ananta ādye**

**kiṁ tair guṇa-vyatikarād iha ye sva-siddhāḥ |**

**dharmādayaḥ kim aguṇena ca kāṅkṣitena**

**sāraṁ juṣāṁ caraṇayor upagāyatāṁ naḥ ||**

**madhvaḥ : **kāṅkṣate mokṣagam api sukhaṁ nākāṅkṣato yathā iti ca ||25||

**śrīdharaḥ : **tataḥ kim ? ata āha—**tuṣṭe** **ca tatra** tasmin **kim alabhyam** ? tathāpi **guṇa-pariṇāmād** daivād eva **sva-siddhā** ayatnataḥ siddhā **ye dharmādayaḥ,** taiḥ kim ? **aguṇena** ca mokṣeṇa **kāṅkṣitena kim** ? tam **upagāyatāṁ** **no**’smākam akāṅkṣitasyāpi tasya siddheḥ | yad vā, mā bhūn mokṣaḥ ! tasya **caraṇayoḥ sārañjuṣāṁ** sudhāṁ sevamānānāṁ, tenāpi kim ? ity arthaḥ ||25||

**krama-sandarbhaḥ : **pūrvānusāreṇaiva bhagavat-toṣasya brahma-siddhito’py utkṛṣṭaṁ phalam āha—tuṣṭe ||25||

**viśvanāthaḥ :** tataś ca tasmin tuṣṭe tair dharmādibhiḥ kāṅkṣitaiḥ kiṁ na kim api phalam ity arthaḥ | ye guṇānāṁ vyatikarāt pariṇāmāt iha jagati svata eva siddhāḥ | aguṇena mokṣeṇa ca kim ? yataḥ caraṇayoḥ sāraṁ juṣāṁ sevamānānām upa mokṣād apy ādhikyena gāyatām iti caraṇayoḥ kamalatvaṁ sārasya-saurabhya-mādhuryāditvaṁ tat-sevināṁ bhramaratvam āropitaṁ, bhramaratvena svābhāvikaṁ kāṅkṣitāntara-śūnyatvaṁ vyañjitam ||25||

—o)0(o—

**|| 7.6.26 ||**

**dharmārtha-kāma iti yo’bhihitas tri-varga**

**īkṣā trayī naya-damau vividhā ca vārtā |**

**manye tad etad akhilaṁ nigamasya satyaṁ**

**svātmārpaṇaṁ sva-suhṛdaḥ paramasya puṁsaḥ ||**

**śrīdharaḥ : **nanu ca dharmāder apuruṣārthatve kim ity ācāryābhyāṁ vedoktatvena satya evābhihitaḥ ? tatrāha—**dharmo’rthaḥ kāmaś** ceti yas **tri-vargas** tad-arthaṁ ca ya īkṣādyā abhihitāḥ | **īkṣā** ātma-vidyā, **trayī** karma-vidyā | **naya-damau** tarko daṇḍa-nītiś ca | **vividhā ca vārtā** jīvikā | tad etat sarvaṁ nigamasyārtha-jātaṁ **sva-suhṛdaḥ** svāntaryāmiṇaḥ **paramasya puṁsaḥsvātmārpaṇa**-sādhanaṁ cet, tarhi sarvaṁ **satyaṁ manye**, satya-paratvāt | anyathā tad asatyam eva | 

yad vā, tad etad akhilaṁ nigamasya traiguṇya-viṣayasya pratipādyaṁ manye | satyaṁ punar nistraiguṇya-lakṣaṇaṁ paramasya puṁsaḥ svātmārpaṇam evety arthaḥ | tad uktaṁ bhagavatā—traiguṇya-viṣayā vedā nistraiguṇyo bhavārjuna [gītā 2.45] iti ||26||

**krama-sandarbhaḥ : **aho naśvarāṇi phalāni tat-sādhanāny api yat-sambandhenānaśvaratva-phalāya kalpanta ity āha—dharmārtheti ||26||

**bhakti-sandarbhaḥ 55: **upasaṁharati—dharmārtha-kāma iti | **īkṣā** ātma-vidyā | **tad etat** sarvaṁ **nigamasya** artha-jātaṁ **sva-suhṛdaḥ** svāntaryāminaḥ **paramasya puṁsas** tasmai **svātmārpaṇa**-sādhanaṁ cet, tarhi **satyaṁ manye** satya-phalatvāt | yad vā, **satyam** artha-kriyā-kārakaṁ saphalam iti yāvat | anyathā dharmādīnāṁ niṣphalatvam eveti bhāvaḥ ||26||

**viśvanāthaḥ : **nanu ca dharmāder apuruṣārthatve kathaṁ sa eva guru-putrābhyām vedoktatvenoktaḥ ? tatrāha—dharmārtha iti | **īkṣā** ātma-vidyā | **trayī** karma-vidyā | **naya-damau** tarko daṇḍa-nītiś ca | **vividhā ca vārtā** jīvikā | tad etad **akhilaṁ** nigamasyaiva sambandhi vedoktam eva **manya** eva, na tu dūṣayāmi, tādṛśādhikāri-sammatatvād iti bhāvaḥ | **satyaṁ** sadbhyo’**bhihitaṁ** tu **paramasya puṁsaḥ**, parame puṁsi** svātmārpaṇaṁ** svasyātmanas tadīyatvenārpaṇam |  \
 \
śrī-svāmi-caraṇās tu—tad etad akhilaṁ nigamasya traiguṇya-viṣayasya pratipādyaṁ manye | satyaṁ punar nistraiguṇya-lakṣaṇaṁ paramasya puṁsaḥ svātmārpaṇam evety arthaḥ | tad uktaṁ bhagavatā—traiguṇya-viṣayā vedā nistraiguṇyo bhavārjuna [gītā 2.45] iti vyācakṣate sma ||26||

—o)0(o—

**|| 7.6.27 ||**

**jñānaṁ tad etad amalaṁ duravāpam āha **

**nārāyaṇo nara-sakhaḥ kila nāradāya |**

**ekāntināṁ bhagavatas tad akiñcanānāṁ **

**pādāravinda-rajasāpluta-dehināṁ syāt ||**

**śrīdharaḥ : **teṣāṁ punar viśvāsārthaṁ guru-sampradāyam āha—jñānam iti | yatra nāradaḥ śrotā, tatra kuto mādṛśānām adhikāraḥ ? iti māśaṅkīty āha—bhagavata ekānta-bhaktānāṁ yat pāda-rajas tenāplutānāṁ snātānāṁ dehināṁ sarveṣām api taj jñānaṁ syāt, na tūttamānām eveti niyamaḥ ||27||

**krama-sandarbhaḥ : **etādṛśa-jñānasya viralatvaṁ tad-bhakta-kṛpaika-labhyatvaṁ cāha—jñānam iti | nara-sakha iti tatra śrīman-narasya tad-bhakta-varasya kṛpā-māhātmyaṁ darśitaṁ yata evaikāntinām iti | sākṣāt tad-upadeśo’pi kṛpām apekṣate, kim utānyad eveti bhāvaḥ ||27||

**viśvanāthaḥ :** teṣāṁ viśvāsārthaṁ guru-sampradāyam āha—jñānam iti | yatra nāradaḥ śrotā, tatra mādṛśānāṁ nikṛṣṭānāṁ kuto’dhikāra iti nāśaṅkanīyam ity āha—bhagavata ekānta-bhaktānāṁ yat-pāda-rajas tenāplutānāṁ snātānāṁ dehināṁ sarveṣām api taj jñānaṁ syāt, na tūttamānām eveti niyamaḥ ||27||

—o)0(o—

**|| 7.6.28 ||**

**śrutam etan mayā pūrvaṁ jñānaṁ vijñāna-saṁyutam |**

**dharmaṁ bhāgavataṁ śuddhaṁ nāradād deva-darśanāt ||**

**śrīdharaḥ : **ata eva mayāpi pūrvaṁ nāradāc chrutam | vijñāna-sahitam anubhava-paryantaṁ jñānaṁ dharmaṁ ca śrutam ||28||

**krama-sandarbhaḥ : **tatraiva svasya darśayati—śrutam iti | jñānaṁ tat-pratipādakaṁ vākyaṁ yad eva khalv anubhava-paryantaṁ phalaṁ tat-sahāyatvena bhāgavataṁ dharmaṁ ca śrutam, tac ca śuddham eva, na tu jñāna-karmādi-miśram ||28|| \


**viśvanāthaḥ :_na vyākhyātam._**

—o)0(o—

**|| 7.6.29 ||**

**śrī-daitya-putrā ūcuḥ—**

**prahrāda tvaṁ vayaṁ cāpi narte’nyaṁ vidmahe gurum |**

**etābhyāṁ guru-putrābhyāṁ bālānām api hīśvarau ||**

**bālasyāntaḥpura-sthasya mahat-saṅgo duranvayaḥ |**

**chindhi naḥ saṁśayaṁ saumya syāc ced visrambha-kāraṇam ||**

**śrīdharaḥ : **tatrāti-vismitāḥ pṛcchanti, prahrādeti | he prahrāda, tvaṁ vayam etābhyāṁ śaṇḍāmarkābhyām ṛte’nyaṁ guruṁ na vidmaḥ | etad āgamanāt pūrvam evāhaṁ nārada-pārśvaṁ gata iti cet tatrāhuḥ—bālānām apy atiśiśūnām asmākam etāvīśvarau niyantārāvatastavānyatra gamanaṁ na saṁbhavati ||29||

sa evātrāgata ity api na saṁbhavatīty āhuḥ—vālasyeti | duranvayo durghaṭaḥ | viśrambha-kāraṇaṁ viśvāsa-hetuḥ ||30||

**krama-sandarbhaḥ : _na vyākhyātam._**

**viśvanāthaḥ :** sa-vismayaṁ pṛcchanti—prahlādeti | etābhyām amṛte’nyaṁ guruṁ na vidmaḥ | bālānām īśvarāv iti tvayāpy etad-dhastāt svam unmocya tat-pārśvaṁ gantum aśakyam iti | sa evātrāgata ity api na sambhavatīty āhuḥ—bālasyeti ||29-30||

—o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭho’dhyāyaḥ saptamasya saṅgataḥ saṅgataḥ satām ||

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyāṁ saṁhitāyāṁ vaiyāsikyāṁ saptama-skandhe 

prahlādānucarite

ṣaṣṭho’dhyāyaḥ ||

|| 7.6 ||

(7.7)


### atha saptamo’dhyāyaḥ


## bālānuśāsanaṁ nāma

**|| 7.7.1 ||**

**śrī-nārada uvāca—**

**evaṁ daitya-sutaiḥ pṛṣṭo mahā-bhāgavato’suraḥ |**

**uvāca tān smayamānaḥ smaran mad-anubhāṣitam ||**

**śrīdharaḥ :**

saptame mātṛ-garbha-sthe svasmin nārada-bhāṣitam |

prahrādo varṇayām āsa śiṣya-pratyaya-siddhaye ||

aśrāvi nāradād etan mayā garbha itīritum |

tat-prastāva-kathām āha padyaiḥ ṣoḍaśabhiḥ sudhīḥ ||1||

**krama-sandarbhaḥ : _na vyākhyātam._**

**viśvanāthaḥ :**

saptame nāradāt prāpa yaj jñānaṁ mātṛ-garbhagaḥ |

tad evopādiśad bālān bhaktiṁ prema ca tat-phalam ||1||

—o)0(o—

**|| 7.7.2 ||**

**śrī-prahrāda uvāca—**

**pitari prasthite'smākaṁ tapase mandarācalam |**

**yuddhodyamaṁ paraṁ cakrur vibudhā dānavān prati ||**

**śrīdharaḥ : **asmākaṁ pitari hiraṇyakaśipau | sva-kṛtenaiva pāpena pāpo’sāva-bhakṣi bhakṣita iti harṣeṇa vadanto yuddhodyamaṁ cakruḥ ||2||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.7.3-5 ||**

**pipīlikair ahir iva diṣṭyā lokopatāpanaḥ |**

**pāpena pāpo’bhakṣīti vadanto vāsavādayaḥ ||**

**teṣām atibalodyogaṁ niśamyāsura-yūthapāḥ |**

**vadhyamānāḥ surair bhītā dudruvuḥ sarvato diśam ||**

**kalatra-putra-vittāptān gṛhān paśu-paricchadān |**

**nāvekṣyamāṇās tvaritāḥ sarve prāṇa-parīpsavaḥ ||**

_na katamenāpi vyākhyātam._

—o)0(o—

**|| 7.7.6 ||**

**vyalumpan rāja-śibiram amarā jaya-kāṅkṣiṇaḥ |**

**indras tu rāja-mahiṣīṁ mātaraṁ mama cāgrahīt ||**

**śrīdharaḥ : **rājñaḥ śibiram āvāsaṁ vyalumpan sarvasvāpahāreṇa nāśitavantaḥ ||6||

**krama-sandarbhaḥ : _na vyākhyātam._**

**viśvanāthaḥ : **rājño hiraṇyakaśipoḥ śibiram āvāsaṁ vyalumpan sarvasvāpahāreṇa nāśitavantaḥ ||6||

—o)0(o—

**|| 7.7.7 ||**

**nīyamānāṁ bhayodvignāṁ rudatīṁ kurarīm iva |**

**yadṛcchayāgatas tatra devarṣir dadṛśe pathi ||**

_na katamenāpi vyākhyātam._

—o)0(o—

**|| 7.7.8 ||**

**prāha naināṁ sura-pate netum arhasy anāgasam |**

**muñca muñca mahā-bhāga satīṁ para-parigraham ||**

**śrīdharaḥ : **anāgasaṁ niraparādhām enāṁ netuṁ mārhasīti prāha ||8||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.7.9 ||**

**śrī-indra uvāca—**

**āste’syā jaṭhare vīryam aviṣahyaṁ sura-dviṣaḥ |**

**āsyatāṁ yāvat prasavaṁ mokṣye’rtha-padavīṁ gataḥ ||**

**śrīdharaḥ : **aviṣahyaṁ duḥsaham | ato’nayā prasava-paryantam atrāsyatām | tataś cārthasya padavīṁ mārgaṁ gataḥ prāptaḥ san | jātaṁ putraṁ hatvā mokṣyāmīty arthaḥ ||9||

**krama-sandarbhaḥ : _na vyākhyātam._**

**viśvanāthaḥ :** āsyatāṁ mat-kārāgāra eva prasava-paryantam anayā sthīyatāṁ, artha-padavīṁ svārtha-mārgaṁ gataḥ prāptaḥ san mokṣye jātaṁ putraṁ hatvā imāṁ mokṣyāmīty arthaḥ ||9||

—o)0(o—

**|| 7.7.10 ||**

**śrī-nārada uvāca—**

**ayaṁ niṣkilbiṣaḥ sākṣān mahā-bhāgavato mahān |**

**tvayā na prāpsyate saṁsthām anantānucaro balī ||**

**śrīdharaḥ : **sākṣāt sva-guṇair eva mahān na tu pitrādi-saṁbandhāt | tvayā hetu-bhūtena saṁsthāṁ mṛtyuṁ na yāsyati | tatra hetavaḥ—niṣkilbiṣa ity ādayaḥ ||10||

**krama-sandarbhaḥ : **anantānucara iti | tasya pūrvata eva bhakti-saṁskāro darśitaḥ ||10||

**viśvanāthaḥ :** tvayā hetu-bhūtena saṁsthāṁ mṛtyum ||10||

—o)0(o—

**|| 7.7.11 ||**

**ity uktas tāṁ vihāyendro devarṣer mānayan vacaḥ |**

**ananta-priya-bhaktyaināṁ parikramya divaṁ yayau ||**

**śrīdharaḥ : **anantasya priyo yo’haṁ, sa vā priyo yasya tasya mama bhaktyā enāṁ pradakṣiṇī-kṛtya ||11||

**krama-sandarbhaḥ : _na vyākhyātam._**

**viśvanāthaḥ :** ananta-priye mayi yā bhaktis tayā hetunā parikramya etad-garbhasthāya harer bhaktāya nama iti praṇamya ca ||11||

—o)0(o—

**|| 7.7.12 ||**

**tato me mātaram ṛṣiḥ samānīya nijāśrame |**

**āśvāsyehoṣyatāṁ vatse yāvat te bhartur āgamaḥ ||**

**śrīdharaḥ : **ihocyatām ity āheti śeṣaḥ ||12||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.7.13 ||**

**tathety avātsīd devarṣer antike sākuto-bhayā |**

**yāvad daitya-patir ghorāt tapaso na nyavartata ||**

**śrīdharaḥ : **anti samīpe ||13||

**krama-sandarbhaḥ : _na vyākhyātam._**

**viśvanāthaḥ :** anti antike ||13||

—o)0(o—

**|| 7.7.14 ||**

**ṛṣiṁ paryacarat tatra bhaktyā paramayā satī |**

**antarvatnī sva-garbhasya kṣemāyecchā-prasūtaye ||**

**śrīdharaḥ : **antarvatnī garbhiṇī | icchayā bhartur āgamanānantaraṁ prasūtaye | evam api sva-garbhasya kṣemāya ||14||

**krama-sandarbhaḥ : _na vyākhyātam._**

**viśvanāthaḥ :**bhartur āgamanānantaraṁ yā icchayā prasūtis tasyai ||14||

—o)0(o—

**|| 7.7.15 ||**

**ṛṣiḥ kāruṇikas tasyāḥ prādād ubhayam īśvaraḥ |**

**dharmasya tattvaṁ jñānaṁ ca mām apy uddiśya nirmalam ||**

**śrīdharaḥ : **tasyāḥ śoka-śāntyai dharmasya tattvaṁ bhakti-lakṣaṇaṁ, jñānam ātmānātma-vivekas tad ubhayaṁ prādāt | īśvaraḥ samarthaḥ ||15||

**krama-sandarbhaḥ : **ṛṣir iti | śoka-mātra-śāntyai dharmasya tattvaṁ sādhāraṇa-svarūpaṁ jñānaṁ cātma-viṣayaṁ prādāt tatraiva mām apy uddiśya nirmalaṁ yad dharmasyaitasya tattvaṁ bhāgavatākhyam—na śobhate jñānam alaṁ nirañjanaṁ [bhā.pu. 1.5.12] iti nyāyena jñānaṁ ca yat tad-ākhyaṁ tat-pradāt tat-kathane tat tad api pratipāditavān | kintu sā gṛhītuṁ na śaśāketi bhāvaḥ ||15||

**viśvanāthaḥ :** ubhayaṁ garbha-kṣemaṁ svecchā-prasavaṁ ca, nirmalamiti viśeṣaṇāt dharmasya tattvaṁ bhakti-yogaṁ bhāgavata-sammataṁ jñānaṁ ca | mām apīty api-kāreṇa man-mātaram api ||15||

—o)0(o—

**|| 7.7.16 ||**

**tat tu kālasya dīrghatvāt strītvān mātus tirodadhe |**

**ṛṣiṇānugṛhītaṁ māṁ nādhunāpy ajahāt smṛtiḥ ||**

**śrīdharaḥ : _na vyākhyātam._**

**krama-sandarbhaḥ : **tat tv iti tad apīty arthaḥ | tenaiva sva-mātari śrī-nāradasya samyag-anugraho nābhūd iti vyañjatam ||16||

**viśvanāthaḥ : **tarhi mātus te bhaktiḥ kathaṁ na dṛśyate ity ata āha—tat tv iti | tavāpi bālatvt kāla-dairghyāc ca kathaṁ na tirodadhe ? tatrāha—ṛṣiṇeti | tena manmātus tad-anugṛhītatvābhāvāt strītva-kāla-dairghye tatra prābhūtām iti bhāvaḥ ||16||

—o)0(o—

**|| 7.7.17 ||**

**bhavatām api bhūyān me yadi śraddadhate vacaḥ |**

**vaiśāradī dhīḥ śraddhātaḥ strī-bālānāṁ ca me yathā ||**

**śrīdharaḥ : **bhūyād bhavet | vaiśāradī | svārthe tad dhitaḥ | dehādy-ahaṅkāra-ccheda-nipuṇety arthaḥ ||17||

**krama-sandarbhaḥ : _na vyākhyātam._**

**viśvanāthaḥ : **bhūyād ity āśīrvādena svasmin vartamānaṁ śrī-nāradānugrahaṁ teṣv api bhakti-kāraṇatvenāśāste | yadi bhavantaḥ śraddadhate, tadā vaiśāradī viśārado bhagavāṁs tad-viṣayā śraddhā iti mad-anugrahāt śraddhā śraddhāto bhaktiḥ bhakteḥ premety agrima-granthād avagantavyam ||17||

—o)0(o—

**|| 7.7.18 ||**

**janmādyāḥ ṣaḍ ime bhāvā dṛṣṭā dehasya nātmanaḥ |**

**phalānām iva vṛkṣasya kāleneśvara-mūrtinā ||**

**madhvaḥ :**ṣaḍ-vikārāḥ śarīrasya na viṣṇos tad-gatasya ca |


    tad-adhīnaṁ śarīraṁ ca jñātvā tan mamatāṁ tyajet || iti ca |

hetutvād viṣṇadhīnatvaṁ śarīrasya ||18||

**śrīdharaḥ : **kāsau vaiśāradī dhīr ? ity apekṣāyāṁ nāradoktam eva dehātma-viveka-prakāram āha—janmeti daśābhiḥ | janmādyā jāyate asti vardhate vipariṇamate’pakṣīyate naśyatīty evaṁ-bhūtā ime ṣaḍ-bhāvā vikārā vṛkṣe saty eva yathā phalānāṁ dṛśyante tadvad ātmani tathaiva sthite dehasya dṛṣṭā ity arthaḥ | īśvarī vikāra-samarthā mūrtir yasya tena ||18||

**krama-sandarbhaḥ : **tatra dehādy-adhyāsa-parityāgārthaṁ sva-mātṛ-pratipannam ātma-jñāna-mātram āpātata āha—janmādyā ity ādibhiḥ ||18||

**viśvanāthaḥ :** keṣāñcin mumukṣu-bhaktānāṁ tu jñānam apekṣitam iti tad āha—janmādyā iti daśabhiḥ | jāyate asti vardhatevipariṇamate apakṣīyate naśyatīty evaṁ-bhūtā bhāvāḥ ṣaḍ-vikārāḥ sadā sthitasya vṛkṣasya prativarṣaṁ phalānām eva yathā, na tu vṛkṣasya tathaiva nitya-sthitasyaivātmano dehasyaiva ṣaḍ ime dṛṣṭāḥ na tv ātmanaḥ, īśvarasya mūrtiḥ samaṣṭi-vyaṣṭy-ātmakaṁ śarīraṁ yato bhavati tena ||18||

—o)0(o—

**|| 7.7.19 ||**

**ātmā nityo’vyayaḥ śuddha ekaḥ kṣetra-jña āśrayaḥ |**

**avikriyaḥ sva-dṛg hetur vyāpako’saṅgy anāvṛtaḥ ||**

**śrīdharaḥ : **tad evaṁ deha-dharmais tad vailakṣaṇyenātmano dehād bhedo darśitaḥ, idānīm ātma-dharmair eva bhedaṁ sphuṭayaṁs tad ahaṅkārādikaṁ tyājayati—ātmeti | ātmā nityaḥ, avināśī vāre’yam ātmā [bṛ.ā.u. 4.5.14] iti śruteḥ | avyayo’pakṣaya-śūnyaḥ, ṛco akṣare parame vyoman [ṛ.ve. 1.164.21] iti śruteḥ | śuddhaḥ, niravadyaṁ nirañjanam[śve.u. 6.19] iti śruteḥ | ekaḥ, ekam evādvitīyam [bṛ.ā.u. 3.8.8] iti śruteḥ | kṣetra-jñaḥ, vijñātāram are kena vijānīyāt [bṛ.ā.u. 2.4.14] iti śruteḥ | āśrayaḥ, yasmin dyauḥ pṛthivī cāntarikṣam [mu.u. 2.2.5] iti śruteḥ | avikriyaḥ, niṣkalaṁ niṣkriyaṁ śāntam[śve.u. 6.19] iti śruteḥ | sva-dṛk, ātma-jyotiḥ samrāḍ iti hovāca iti śruteḥ | hetuḥ, sa imāl lokān asṛjata [ai.u. 1.2] iti śruteḥ | vyāpakaḥ, satyaṁ jñānam anantam[tai.u. 2.1.1] iti śruteḥ | asaṅgī, asaṅgo hy ayaṁ puruṣaḥ[bṛ.ā.u. 4.3.15] iti śruteḥ | anāvṛtaḥ, pūrṇasya pūrṇam ādāya pūrṇam evāvaśiṣyate [ī.u. 1] iti śruteḥ ||19||

**krama-sandarbhaḥ : **eko na tu dehendriyādi-saghāta-rūpaḥ | kṣetrajño jñātṛtvādi-dharmakaḥ indriyādīnām āśrayaḥ svābhāvika-jñātṛtvād evāvikriyaḥ svadṛk svasmai svayaṁ prakāśaḥ hetuḥ sargāder nimittam | tad uktaṁ śrī-sūtena hetur jīvo’sya sargāder avidyā-karma-kārakaḥ [bhā.pu. 12.7.18] iti vyāpako vyāpta-śīlaḥ asaṅgī anāvṛtaś ca svataḥ sva-prakāśa-rūpatvāt ||19||

**viśvanāthaḥ : **jīvātmani ṣaḍ vikārābhāva-bhāvanā tvaṁ-padārtha-śuddhiḥ | sā ca tat-padārthasya paramātmanaś cintana-rūpayā bhaktyaiva syād ity ataḥ paramātma-svarūpam āha—ātmeti dvābhyām | ātmā paramātmā | nityaḥ, avināśī vāre’yam ātmā [bṛ.ā.u. 4.5.14] iti śruteḥ | avyayo’pakṣaya-śūnyaḥ, ṛco’kṣare parame vyoman [ṛ.ve. 1.164.21] iti śruteḥ | śuddhaḥ, niravadyaṁ nirañjanam[śve.u. 6.19] iti śruteḥ | ekaḥ, ekam evādvitīyam [bṛ.ā.u. 3.8.8] iti śruteḥ | kṣetra-jñaḥ, vijñātāram are kena vijānīyāt [bṛ.ā.u. 2.4.14] iti śruteḥ | āśrayaḥ, yasmin dyauḥ pṛthivī cāntarikṣam [mu.u. 2.2.5] iti śruteḥ | avikriyaḥ, niṣkalaṁ niṣkriyaṁ śāntam[śve.u. 6.19] iti śruteḥ | sva-dṛk, ātma-jyotiḥ samrāḍ iti hovāca iti śruteḥ | hetuḥ, sa imāl lokān asṛjata [ai.u. 1.2] iti śruteḥ | vyāpakaḥ, satyaṁ jñānam anantam[tai.u. 2.1.1] iti śruteḥ | asaṅgī, asaṅgo hy ayaṁ puruṣaḥ[bṛ.ā.u. 4.3.15] iti śruteḥ | anāvṛtaḥ, pūrṇasya pūrṇam ādāya pūrṇam evāvaśiṣyate [ī.u. 1] iti śruteḥ ||19||

—o)0(o—

**|| 7.7.20 ||**

**etair dvādaśabhir vidvān ātmano lakṣaṇaiḥ paraiḥ |**

**ahaṁ mamety asad-bhāvaṁ dehādau mohajaṁ tyajet ||**

**śrīdharaḥ : **etair dvādaśabhir ātmano lakṣaṇaiḥ paraiḥ śreṣṭhair viveka-samarthair dehād bhedaṁ vidvān asad-bhāvaṁ mithyā-buddhiṁ tyajet ||20||

**krama-sandarbhaḥ : **mohajaṁ tyajed iti | dehādy-adhikaraṇaka-mohajasyaiva tyāgo, na tu svarūpa-bhūtasyety aham-arthasya iti vyajyate | tad evaṁ jīvas tad-aṁśatvāt sūkṣmaḥ jyotī-rūpa ity eke | tathaiva hi kaustubhāṁśatvena vyañjitam | tathā ca skānde prabhāsa-khaṇḍe jīva-nirupaṇe, 


    na tasya rūpaṁ varṇo vā pramāṇaṁ dṛśyate kvacit | 


    na śakyaṁ kathituṁ vāpi sūkṣmaś cānanta-vigrahaḥ || 


    bālāgra-śata-bhāgasya śatadhā kalpitasya ca | 


    tasmāt sūkṣmataro devaḥ sa cānantyāya kalpate | 


    āditya-varṇaṁ sūkṣmābham ab-bindum iva puṣkare | 


    nakṣatram iva paśyanti yogino jñāna-cakṣuṣā || iti ||20||

**viśvanāthaḥ :**ātmanaḥ paramātmanaḥ parair jīvātma-lakṣaṇebhyo’py utkṛṣṭaiḥ nitya-cintitair iti śeṣaḥ | dehādau dehe daihikeṣu ca asad avāstava-bhāvaṁ paramātma-cintanaṁ vinā saty api viveke dig-bhrama iva moho na nivartata iti bhāvaḥ ||20||

—o)0(o—

**|| 7.7.21 ||**

**svarṇaṁ yathā grāvasu hema-kāraḥ**

**kṣetreṣu yogais tad-abhijña āpnuyāt |**

**kṣetreṣu deheṣu tathātma-yogair**

**adhyātma-vid brahma-gatiṁ labheta ||**

**śrīdharaḥ : **nanv evaṁ viviktātma-jñānino’py aparokṣānubhavena brahmatā-prāptiḥ kathaṁ syāt, yato’haṅkārādikaṁ tyajet ? ity apekṣāyāṁ tat-prāpti-prakāraṁ sa-dṛṣṭāntam āha—svarṇākara-kṣetreṣu sphurat svarṇa-kaṇeṣu grāvasu yogair dhamanādy-upāyais tad-abhijña upāyābhijño hema-kāro yathā svarṇaṁ prāpnuyāt | ātma-yogair ātma-prāpty-upāyaiḥ | brahma-gatiṁ brahmatām | adhyātma-vit ātmādhikṛta-kārya-kāraṇa-saṅghāta-jñātā ||21||

**krama-sandarbhaḥ : **tat-padārtha-jñānam apy āha—svarṇam iti ||21||

**viśvanāthaḥ : **nanv evaṁ paramātmā kva varteta iti cet sva-dehe’pīti tad upalabdhi-prakāraṁ sa-dṛṣṭāntam āha—svarṇam iti | grāvasu sphurat-svarṇa-kaṇa-pāṣāṇeṣu kṣetreṣu svarṇākara-sthāneṣu yogair dhamanādibhir guru-vaktra-śikṣitair evopāyais tam upāyābhijño hema-kāro yathā svarṇam āpnuyāt, tathaiva deha-rūpa-kṣetreṣu ātma-yogair ātma- ātma-prāpty-upāyaiś cintanādyaiḥ | brahma-gatiṁ brahmaṇaḥ paramātmano gatim upalabdhim ||21||

—o)0(o—

**|| 7.7.22 ||**

**aṣṭau prakṛtayaḥ proktās traya eva hi tad-guṇāḥ |**

**vikārāḥ ṣoḍaśācāryaiḥ pumān ekaḥ samanvayāt ||**

**madhvaḥ **abhimāny apekṣayā viṣṇuḥ pañcaviṁśa iti smṛtaḥ |


    jaḍādy-apekṣayā jīvaḥ samyag jñeyo hariḥ smṛtaḥ || iti ca ||22||

**śrīdharaḥ : **adhyātma-vivekam ātma-prāpty-upāyam āha—aṣṭāv iti tribhiḥ | mūla-prakṛtir mahad-ahaṅkārau pañca-tan-mātrāṇi cety aṣṭau | trayaḥ sattvādayas te ca prakṛti-guṇā eva, na tu bhinnāḥ | ekādaśendriyāṇi pañca-mahā-bhūtāni ceti ṣoḍaśa | pumān ātmā ekaḥ proktaḥ kapilādibhir ācāryaiḥ | 

ekatve hetuḥ—eṣu sākṣitvenānvayāt | tad uktaṁ—


    mūla-prakṛtir avikṛtir mahad-ādyāḥ prakṛti-vikṛtayaḥ sapta | 


    ṣoḍaśakas tu vikāro na prakṛtir na vikṛtiḥ puruṣaḥ ||iti ||22||

**krama-sandarbhaḥ : _na vyākhyātam._**

**viśvanāthaḥ : **adhyātmavid ity uktam ato’dhyātma-vastuny āha—aṣṭāv iti sārdhena | mūla-prakṛtir mahad-ahaṅkārau pañca tan-mātrāṇi cety aṣṭau | trayaḥ sattvādayo vikārāḥ | ekādaśendriyāṇi pañca mahā-bhūtāni ceti ṣoḍaśa | ācāryaiḥ kapilādibhir proktaḥ pumān ātmā ekaḥ | samanvayāt eṣa samyag anvayaṁ sambandhaṁ prāpya vartamānaḥ | yad vā, samanvayaṁ sambandham atati satataṁ prāpnoti | ataḥ sātatya-gamane kvib-antaḥ ||22||

—o)0(o—

**|| 7.7.23 ||**

**dehas tu sarva-saṅghāto jagat tasthur iti dvidhā |**

**atraiva mṛgyaḥ puruṣo neti netīty atat tyajan ||**

**śrīdharaḥ : **jagaj jaṅgamam | tasthuḥ sthāvaram | atraiva sarva-saṅghātātmake deha eva puruṣo mṛgyo’nveṣṭavyaḥ | suśakaṁ caitad ity āha—neti netīty anyāpohe kriyamāṇe svayam evātat tyajan | anātma-vargāt pṛthag upalabhyamāna ity arthaḥ ||23||

**krama-sandarbhaḥ : _na vyākhyātam._**

**viśvanāthaḥ : **sarva-saṅghāta ukta-lakṣaṇa-sarva-vastu-samūha-rūpaḥ jagat jaṅgamo manuṣyādiḥ, tasthuḥ sthāvaro vṛkṣādiḥ | atraiva deha eva puruṣaḥ paramātmā mṛgyo’nveṣṭavyaḥ | anveṣaṇa-prakāram āha—neti netīty etat tad-bhinnaṁ vastu tyajan tyajadbhir ity arthaḥ ||23||

—o)0(o—

**|| 7.7.24 ||**

**anvaya-vyatirekeṇa vivekenośatātmanā |**

**svarga-sthāna-samāmnāyair vimṛśadbhir asatvaraiḥ ||**

**śrīdharaḥ : **maṇiṣu sūtram iva sarvatrānusyūtatvenānvayaḥ | ata eva maṇibhyaḥ sūtrasyevaikaika-vyatirekaś ca | tayor dvandvaikyam | tena yo vivekaḥ pūrvokto vā tena uśatā śuddhenātmanā manasā | sarga-sthāna-samāmnāyaiḥ sṛṣṭi-sthiti-saṁhāraiḥ | yato vā imāni bhūtāni jāyante ity-ādi-śruty-ukta-sargādy-anusandhānenety arthaḥ | vimṛśadbhir vicārayadbhiḥ asatvarair avyagrair mṛgya iti pūrveṇānvayaḥ ||24||

**krama-sandarbhaḥ : _na vyākhyātam._**

**viśvanāthaḥ :** nanu tarhi deho’tanmaya eva atat-tyāge śūnyam evāvaśiṣyate ? ity ata āha—anvayeti | dehe paramātmano’nvayaḥ, paramātmani deha-vyatireko yaḥ prasiddhas tena jaḍānām api buddhyādīnāṁ yad anvayenaiva pravṛttiḥ | buddhyādi-vyatiriktaś ca yaḥ sa paramātmā dehastha iti yo vivekas tena tathā uśatā śuddhenātmanā manasā sarga-sthāna-samāmnāyaiḥ sṛṣṭi-sthiti-saṁhāraiḥ parāmṛṣṭair iti śeṣaḥ | yato vā imāni bhūtāni jāyante ity-ādi-śruty-ukta-sargādy-anusandhānenety arthaḥ | asatvarair avyagrair mṛgyaḥ ||24||

—o)0(o—

**|| 7.7.25 ||**

**buddher jāgaraṇaṁ svapnaḥ suṣuptir iti vṛttayaḥ |**

**tā yenaivānubhūyante so’dhyakṣaḥ puruṣaḥ paraḥ ||**

**madhvaḥ : **buddher jīvasya |


    sattva-buddhyādi-śabdais tu jīvo’pi kvacid īryate |


    jāgṛd-ādyaiḥ karma caiva sukha-duḥkhe ca tasya hi ||


    jāgṛd-ādeḥ paro draṣṭā sukha-niṣṭho hariḥ smṛtaḥ |


    sa jīvena saha sthānāt tat-svarūpaḥ pradṛśyate ||


    ajña-dṛṣṭy-anajña-dṛṣṭyā yathā gandha-yuto’nilaḥ |


    adṛṣṭe jīva-parayor bhedasyāpnoti saṁsṛtim |


    abheda-niścayād yāti tamo nāsty atra saṁśayaḥ || iti ca ||25||

**śrīdharaḥ : **vimarśa-prakāram āha—buddher iti dvābhyām | adhyakṣaḥ sākṣī ||25||

**krama-sandarbhaḥ : _na vyākhyātam._**

**viśvanāthaḥ :**vimarśa-prakāram āha—buddher iti dvābhyām | yad-anvitāyā eva buddhes tisro’vasthā udbhavanti, sa paraḥ puruṣaḥ paramātmā ||25||

—o)0(o—

**|| 7.7.26 ||**

**ebhis tri-varṇaiḥ paryastair buddhi-bhedaiḥ kriyodbhavaiḥ |**

**svarūpam ātmano budhyed gandhair vāyum ivānvayāt ||**

**madhvaḥ :** buddhi-bhedair jīvānāṁ tāratamya-jñāpakaiḥ ||26||

**śrīdharaḥ : **ata ebhir buddhi-bhedaiḥ pariṇāmaiḥ paryastaiḥ paritaḥ kṣiptair anātma-dharmatvena nirastaiḥ | buddhi-dharmatve hetuḥ—tri-varṇais tri-guṇātmakaiḥ | kriyodbhavaiḥ karma-janyaiḥ | buddher eva tri-guṇātmakatvāt karma-kartṛtvāc ca tasyā evaitā avasthāḥ | ātmā tu buddhy-anvayāt tad avasthāvān ivābhāti na tattvata ity ātmanaḥ svarūpaṁ budhyej jānīyād ity arthaḥ | atra dṛṣṭāntaḥ, kusuma-dharmair gandhais tad āśrayaṁ vāyum iva ||26||

**krama-sandarbhaḥ : _na vyākhyātam._**

**viśvanāthaḥ : **yas tv etad buddhy-avasthā-trayavān ābhāti, sa jīvātmety āha—ebhir buddhi-bhedaiḥ pariṇāmaiḥ jāgarādibhiḥ trivarṇais tri-guṇātmakaiḥ kriyodbhavaiḥ karma-janyaiḥ paryastaiḥ anātma-dharmatvena nirastair api ebhir eva | ātmano’śuddha-jīvasya svarūpaṁ buddhyet jānīyāt, yathānvayāt sambandha-mātrād eva gandhaiḥ puṣpādi-gandhair vāyuṁ gandhavantaṁ jānīyāt | yad-anvitā buddhiḥ pravartate, sa paramātmā, yo buddhy-anvitaḥ sa jīvātmeti bhedaḥ ||26||

—o)0(o—

**|| 7.7.27 ||**

**etad dvāro hi saṁsāro guṇa-karma-nibandhanaḥ |**

**ajñāna-mūlo’pārtho’pi puṁsaḥ svapna ivārpyate ||**

**madhvaḥ :**duḥkha-rūpo’pi saṁsāro buddhi-pūrvam avāpyate |


    yathā svapne śiraś-chedaṁ svayaṁ kāraṇno vaśaḥ |


    tato duḥkham avāpyeta tathā jāgarito’pi tu |


    jānan apy ātmano duḥkham avaśas tu pravartate || iti ca ||27||

**śrīdharaḥ : **nanu tarhi yathā kusumopādhiko’pi vāyor gandho viveka-jñānena nivartate evam ātmanaḥ saṁsāro na nivartata ity āśaṅkyāha—etad dvāro buddhi-dvārakas tad avasthā-dvārako vā saṁsāro na svataḥ | hi yasmād buddher ye guṇāḥ karāṇi ca tair nibadhyata iti | tathā sa cājñāna-mūlo’to’pārtho mithyā-bhūto’pi svapna iveṣyate | vāyos tu gandha-dravya-saṁbandhasya vāstavatvād viṣamo dṛṣṭāntaḥ ||27||

**krama-sandarbhaḥ : _na vyākhyātam._**

**viśvanāthaḥ : **eṣā buddhir eva dvāraṁ yasya saḥ | ata eva guṇa-karmābhyām tadīyābhyām nitarāṁ bandhanaṁ yatra saḥ | kiṁ ca, na jñānaṁ yasya tathābhūtaṁ mūlaṁ yasya saḥ | yasya mūlaṁ na jñāyata ity arthaḥ | apārthaḥ avastu-bhūto’pi jīvasya saṁsāro dehādhyāsa-rūpaḥ svapna iva arpyate, tasmin puṁsi parameśvara-śaktyaivety arthaḥ ||27||

—o)0(o—

**|| 7.7.28 ||**

**tasmād bhavadbhiḥ kartavyaṁ karmaṇāṁ tri-guṇātmanām |**

**bīja-nirharaṇaṁ yogaḥ pravāhoparamo dhiyaḥ ||**

**madhvaḥ :** dhiyaḥ pravāho’syāparamaḥ parameśvare ramaṇam ||28||

**śrīdharaḥ : **yasmād evaṁ nivṛttir ghaṭate tasmād bījam ajñānaṁ tasya nirharaṇaṁ dahanam | kiṁ tat ? yogaḥ | kathaṁ-bhūtaḥ ? dhiyaḥ pravāhaṁ jāgrad-ādi-rūpam uparamayatīti tathā ||28||

**krama-sandarbhaḥ : _na vyākhyātam._**

**viśvanāthaḥ :**tasmād tan-nivṛttaye yatitavyam ity āha—tasmād iti | bījaṁ prakṛtī buddhiḥ, tasya nirharaṇaṁ dahanam | dahanam eva kim ? tad āha—dhiyo buddheḥ pravāhānāṁ jāgarādy-avasthānām uparamaḥ sa eva | yogaḥ phalaṁ—yogo’pūrvārtha-samprāptau saṅgati-dhyāna-yuktiṣu iti medinī ||28||

—o)0(o—

**|| 7.7.29 ||**

**tatropāya-sahasrāṇām ayaṁ bhagavatoditaḥ |**

**yad īśvare bhagavati yathā yair añjasā ratiḥ ||**

**śrīdharaḥ : **tad evaṁ jñāna-prakāram uktvā tat sādhanaṁ dharmasya tattvaṁ nāradoktam evāha—tatreti pañcabhiḥ | yair dharmair yathā yathāvad anuṣṭhitair vā bhagavati śrī-nārāyaṇe ratir iti yad ayam upāyo bhagavatoktaḥ | tathā ca gītā-sūktam—


    yat karoṣi yad aśnāsi yaj juhoṣi dadāsi yat | 


    yat tapasyasi kaunteya tat kuruṣva mad arpaṇam || [gītā 9.27] iti |


    bhaktyā mām abhijānāti yāvān yaś cāsmi tattvataḥ [gītā 11.55] ity ādi ca ||29||

**krama-sandarbhaḥ : **atha sva-pratipattiṁ pratipādayati—tatropāyety ādibhiḥ | tatra pūrvokte triguṇātmaka-karmaṇāṁ bīja-nirharaṇe’pi upāya-sahasraiḥ siddhānāṁ madhye ayam eva upāyo bhagavatā śrī-nāradena māṁ pratyupadiṣṭaḥ yair upāya-sahasraiḥ siddhāt yady asmād upāyāt yathā yathāvat īśvare bhagavati añjasā vyavadhānāntaraṁ vinaiva ratiḥ prītir bhavati | ataḥ karma-bīja-nirharaṇam api tasyānuṣaṅgikam eva phalam iti bhāvaḥ | 

yad vā, tatra bīja-nirharaṇe nimitte yāny upāya-sahasrāṇi teṣām apy ayam evopāyo bhagavatā śrī-nāradenoditaḥ | anenaivopāyena kṛta-kṛtyāni bhavantīty arthaḥ | ko’sau ? tatrāha—yair upāyaiḥ siddhāt yady asmād upāyād īśvare bhagavati yathā yathāvad añjasā upāyāntara-vyavadhānaṁ vinā ratir bhavatīti ||29||

**viśvanāthaḥ :** tatra bīja-nirharaṇe viṣaye upāya-sahasrāṇāṁ madhye ayam upāyo bhagavatoditaḥ | anye tv anyair munibhir uditatvād asmāt te nikṛṣṭā eveti bhāvaḥ | ayam eva kaḥ ? tatrāha—yad iti | yair guru-śuśrūṣaṇādy-aṅgair utpannāt yad yasmād bhakti-yogād ratir bhavati | ayaṁ bhakti-yoga evopāya ity anvayaḥ | atra pañcamy-ana-yat-padāt añjasā-śabdāc ca ratir eva bhakti-yogasya mukhyaṁ phalaṁ, bīja-nirharaṇaṁ tv ānuṣaṅgikam ayatnata eva śuddha-bhaktānāṁ bhavet | yad uktaṁ—jaraty āśu yā koṣaṁ nigīrṇam analo yathā [bhā.pu. 3.25.30] iti ||29||

—o)0(o—

**|| 7.7.30 ||**

**guru-śuśrūṣayā bhaktyā sarva-labdhārpaṇena ca |**

**saṅgena sādhu-bhaktānām īśvarārādhanena ca ||**

**śrīdharaḥ : **tatraivāntaraṅgān dharmān āha—guroḥ śuśrūṣayā bhaktyā premṇā sarveṣāṁ labdhānām arpaṇena ca ||30||

**sanātanaḥ **[ha.bha.vi. 10.495]: guroḥ śuśrūṣayā tasyaiva bhaktyā premṇā, tasminn eva sarveṣāṁ labdhānāṁ lābhānām arpaṇena ca | sādhavaḥ sad-ācārā ye bhaktā vaiṣṇavāḥ, teṣāṁ saṅgena ||30||

**krama-sandarbhaḥ : **guru-śuśruṣayeti trikam ||30||

**viśvanāthaḥ :** dharmasya tattvaṁ jñānaṁ ceti dvayam upadeṣṭavyatvena yat prakrāntaṁ tatra jñānam uktvā dharma-tattvaṁ bhakti-yoga eveti dyotayan pūrvoktāni yat-pada-vācyāni tad-aṅgāny āha—gurv iti tribhiḥ | guroḥ śuśrūṣayā snapana-saṁvāhanādikayā, tathā sarveṣāṁ labdhānāṁ vastūnām arpaṇena ca tac cārpaṇaṁ bhaktyaiva, na tu pratiṣṭhādinā hetunā | sādhavaḥ sad-ācārā ye bhaktāḥ, teṣāṁ saṅgeneti durācārā bhaktāḥ sevyā vandyā darśanīyāś ca, na tu saṅgārtham upādeyā iti bhāvaḥ ||30-31||

—o)0(o—

**|| 7.7.31 ||**

**śraddhayā tat-kathāyāṁ ca kīrtanair guṇa-karmaṇām |**

**tat-pādāmburuha-dhyānāt tal-liṅgekṣārhaṇādibhiḥ ||**

**śrīdharaḥ : **tasya liṅgānāṁ mūrtīnām īkṣaṇam arhaṇam ādir yeṣāṁ vandanādīnāṁ taiś ca ||31||

**sanātanaḥ **[ha.bha.vi. 10.495]: tal-liṅgānāṁ śrī-mūrtīnām īkṣaṇam arhaṇaṁ cādir yeṣāṁ vandanādīnāṁ taiś ca ||31||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.7.32 ||**

**hariḥ sarveṣu bhūteṣu bhagavān āsta īśvaraḥ |**

**iti bhūtāni manasā kāmais taiḥ sādhu mānayet ||**

**sanātanaḥ **[ha.bha.vi. 10.496]: kāmaiś ca tat-tad-iṣṭa-dānaiḥ, evaṁ nirjita-ṣaḍ-vargaiḥ kriyate bhaktir ity anena sarveṣām evānvayaḥ | atra ca īśvarārādhanādīni bhakty-aṅgāni, tat-sādhanāni ca guru-śuśrūṣādīni jñeyāni ||32||

_anyair na vyākhyātam._

—o)0(o—

**|| 7.7.33 ||**

**evaṁ nirjita-ṣaḍ-vargaiḥ kriyate bhaktir īśvare |**

**vāsudeve bhagavati yayā saṁlabhyate ratiḥ**[^27]** ||**

**śrīdharaḥ : **nirjitaḥ ṣaṇāṁ kāma-krodha-lobha-moha-mada-matsarāṇām indriyāṇāṁ vā vargo yaiḥ ||33||

**sanātanaḥ **[ha.bha.vi. 10.522]: evam ukta-guru-śuśrūṣādi-prakāreṇa nirjitaḥ ṣaṇṇāṁ kāma-krodha-lobha-moha-mada-mātsaryāṇām indriyāṇāṁ vā vargo yais taiḥ | bhaktir īśvarārādhana-rūpaiva | yayā bhaktyā ratiḥ premā ||33||

**krama-sandarbhaḥ : **atha tasyaivopāyasyaivāṅgāny uktvānyāny āha—evam iti | evaṁ pūrvokta-guru-śuśrūṣādi-prakāreṇaiva, na tu tad-artha-pṛthak-yatnena nirjita-karma-bīja-lakṣaṇa-kāmādibhir janaiḥ punar api bhaktiḥ kriyata eva ||33||

**viśvanāthaḥ :** evam etat-prakārayā bhaktyaiva nirjitaḥ ṣaṇṇāṁ kāmādīnām indriyāṇāṁ vā vargo yais tair guru-śuśrūṣaṇādyair aṅgair bhaktir iti pūrvoktaṁ buddhi-pravāhoparama-rūpam ānuṣaṅgikaṁ phalam uktam | bhakter mukhya-phalam āha—yayeti | ratiṁ premāṇam ||33||

—o)0(o—

**|| 7.7.34 ||**

**niśamya karmāṇi guṇān atulyān**

**vīryāṇi līlā-tanubhiḥ kṛtāni |**

**yadātiharṣotpulakāśru-gadgadaṁ**

**protkaṇṭha udgāyati rauti nṛtyati ||**

**śrīdharaḥ : **bhagavad-rater liṅgāny āha—niśamyeti tribhiḥ | guṇān bhakta-vātsalyādīn | ati-harṣeṇodgatāḥ pulakā aśrūṇi ca tair gadgadaṁ yathā bhavati, evaṁ protkaṇṭho mukta-kaṇṭha udgāyati ||34||

**sanātana-gosvāmī : **guṇān bhakta-vātsalyādīn | vīryāṇi daitya-māraṇādīni parākramāṁś ca | atiharṣeṇodgatāh, pulakā aśrūṇi ca tair gadgadaṁ yathā bhavati, evaṁ sotkaṇṭha uccair gāyati ||34|| [ha.bha.vi. 11.637]

**krama-sandarbhaḥ : **niśamyeti trikam ||34||

**viśvanāthaḥ :** rateś cihnāny āha—niśamyeti | karmāṇi dadhi-payaś cauryādīni guṇān bhakta-vātsalyādīn vīryāṇi govardhanoddharaṇa-kaṁsa-vadhādīni ||34||

—o)0(o—

**|| 7.7.35 ||**

**yadā graha-grasta iva kvacid dhasaty**

**ākrandate dhyāyati vandate janam |**

**muhuḥ śvasan vakti hare jagat-pate**

**nārāyaṇety ātma-matir gata-trapaḥ ||**

**śrīdharaḥ, krama-sandarbhaḥ : _na vyākhyātam._**

**sanātana-gosvāmī : **ātmani bhagavatimatir yasya .tathā-bhūtaḥ san, ata eva gata-trapaḥ nirlajjaḥ san ||35|| [ha.bha.vi. 11.638]

**viśvanāthaḥ :** hare jagat-pate nārāyaṇa ! iti vācyaṁ vakti ātmanā manasā ca matir mananaṁ yasya saḥ ||35||

—o)0(o—

**|| 7.7.36 ||**

**tadā pumān mukta-samasta-bandhanas**

**tad-bhāva-bhāvānukṛtāśayākṛtiḥ |**

**nirdagdha-bījānuśayo mahīyasā**

**bhakti-prayogeṇa samety adhokṣajam ||**

**madhvaḥ :** tad-bhāva-bhāvaḥ tad yathā-svarūpaṁ bhaktiḥ | 


    kecid bhaktā vinṛtyanti gāyanti ca yathepsitam |


    kecit tūṣṇīṁ japanty eva kecic cobhaya-kāriṇaḥ || iti ca ||36||

**śrīdharaḥ : **tasya bhāvaś ceṣṭādis tasya bhāvo bhāvanā tenānukṛte āśayākṛtī manaḥ-śarīre yasya | nirdagdhaṁ bījam ajñānam anuśayo vāsanā ca yasya saḥ samyag eti prāpnoti ||36||

**sanātana-gosvāmī :**tasya bhāvaś ceṣṭādis tasya bhāvo bhāvanā, tenānukṛte | yad vā, tasmin harau bhāvaḥ, premā yeṣāṁ janānāṁ teṣāṁ bhāvo bāhyābhyantara-ceṣṭā, tasya anukṛtam anukāro yayos .tathā-bhūte āśayākṛtī manaḥ-śarīre yasya | nirdagdhaṁ bījam ajñānam anuśayo vāsanā ca yasya saḥ | samyag eti prāpnoti, nitya-saṅgī bhavatīty arthaḥ | iti bāhyāntara-vikriyā-rūpa-lakṣaṇaṁ māhātmyaṁ coktam | evam agre’py ūhyam ||36|| [ha.bha.vi. 11.639]

**krama-sandarbhaḥ : _na vyākhyātam._**

**viśvanāthaḥ :** tasmin bhāvā dāsya-sakhyādayas teṣāṁ bhāvanā dāso’haṁ sakhāham ity ādyātmano mananaṁ tena anukṛte anurūpīkṛte āśayākṛtī manaḥ-śarīre yena saḥ | na ca śarīra-sadbhāva eva saṁsāra āśaṅkya ity āha—nirdagdhaṁ pūrvam eva vinaṣṭaṁ bījaṁ prākṛtī buddhiḥ anuśayo viṣaṇṇa-vāsanā ca yasya saḥ | mahīyasā rāga-mārgavatā sā matir adhokṣaja-saṁyogaṁ prāpnoti ||36||

—o)0(o—

**|| 7.7.37 ||**

**adhokṣajālambham ihāśubhātmanaḥ**

**śarīriṇaḥ saṁsṛti-cakra-śātanam |**

**tad brahma-nirvāṇa-sukhaṁ vidur budhās**

**tato bhajadhvaṁ hṛdaye hṛd-īśvaram ||**

**madhvaḥ :** brahma-nirvāṇa-sukhaṁ brahma-nimitta-nirvāṇa-sukham ||37||

**śrīdharaḥ : **tataḥ kim ? ata āha—adhokṣajasyālambhaṁ manasā sparśam | pāṭhāntare tasyāśrayaṇam | aśubhātmanaḥ aśubho rāgādi-yukta ātmā mano yasya | saṁsṛti-cakra-śātanaṁ tan-nivartakaṁ budhā viduḥ | tad eva brahmaṇi nirvāṇaṁ layo mokṣas tad-ātmakaṁ sukhaṁ viduḥ | hṛd-īśvaram antaryāmiṇam ||37||

**krama-sandarbhaḥ : **nanv adhokṣajālambhe sati saṁsāro vidyate na vā ? tatrāha—adhokṣajeti | śātanam iti śīlārthe lyuṭ | tat-svabhāvataḥ svata eva so’pi yātīti bhāvaḥ ||37||

**viśvanāthaḥ : **nanu brahma-nirvāṇa-sukham eva puruṣārtha-sāra iti prasiddhiḥ ? satyaṁ, tad api adhokṣaja-saṁyoga-sukha evāntarbhavatīty āha—adhokṣajasyālambhaṁ manasā īṣat sparśam sākṣāt prāptiṁ vā saṁsṛti-cakrasya śātanaṁ nivartakaṁ vidur jānanti | tad eva brahma-nirvāṇa-sukhaṁ ca adhokṣajasyaiva brahmatvāt tac-caraṇa-mādhuryānubhavasyaiva paramānanda-rūpatvena nirvāṇa-sukha-rūpatvāt, tatra dāsyādi-bhāvatvena mamatā-viśeṣotthaṁ tu sukham adhikam apāram eva yathā sarva-jana-subhage paramāhlādake candre dśrīe yaḥ svābhāvika ānandaḥ, tasmāt koṭi-guṇita ānandaḥ sva-putre khoḍāndha-vadhire’pi sarva-jana-durbhage’pi mamatotthaḥ syād ito bhagavati dāsyādi-bhāvavattve para-brahmaṇi svarūpottha eva paramānandāvadhis tatraiva yadi mamatotthe’pi syāt, tadā kiṁ vaktavyam ānanda-pārāvāra-paraḥ-sahasra-sammarda-madhya-pātitva-saubhāgyotkarṣaḥ mahā-mahattvam | ata evoktaṁ—yā nirvṛtis tanu-bhṛtāṁ [bhā.pu. 4.9.10] ity-ādi | anyatra ca—


    brahmānando bhaved eṣa cet parārdha-guṇīkṛtaḥ |


    naiti bhakti-sukhāmbodheḥ paramāṇu-tulām api || iti |

adhokṣajālambam iti pāṭhe adhokṣja ālambo viṣayālambano yatra tam arthād dāsya-sakhyādi-rasam | hṛdīśvaraṁ hṛdaya-nātham iti dāsyādi-bhāva-viśiṣṭā bhaktir vyañjitā o||37||

—o)0(o—

**|| 7.7.38 ||**

**ko’tiprayāso’sura-bālakā harer**

**upāsane sve hṛdi chidravat sataḥ |**

**svasyātmanaḥ sakhyur aśeṣa-dehināṁ**

**sāmānyataḥ kiṁ viṣayopapādanaiḥ ||**

**madhvaḥ :** aśeṣa-dehināṁ sāmānyato hṛdi-sthatvena ||38||

**śrīdharaḥ : **bhaktir aśakyeti ca na mantavyam ity āha—ka iti | chidra-vad ākāśa-vad dhṛdi tiṣṭhataḥ | viṣayāṇām upapādanair arjanaiḥ kim ? tatra hetuḥ, sarva-dehinā sāmānyataḥ viṣaya-niṣṭhatve sūkarādi-sādhāraṇyāpatter ity arthaḥ | nacaivam ādau paunar ukty-adoṣaḥ, nāradoktānuvāda-rūpatvād asya prakaraṇasya ||38||

**krama-sandarbhaḥ : **sāmānyataḥ sakhyuḥ, sayujau sakhāyau [mu.u. 3.1.1] ity ukteḥ ||39||

**viśvanāthaḥ : **sarva-śreṣṭhayāpi bhakteḥ sukha-sādhyatvam āha—ko’tīti | chidravat ākāśavat ātmano jīvasya sakhyuḥ—sayujau sakhāyau [mu.u. 3.1.1] iti śruteḥ | na hi sakhyur upāsane kiñcit kaṣṭam iti bhāvaḥ | upāsyasya svato vidyamānatvāt priyatvāc ca upāsanasya ca caraṇāravindādi-rūpatvāt tat-sādhanānāṁ śrotrādīnāṁ ca svata eva vidyamānātvān na hi kutaścana kācana tat-sāmagrī ānetavyeti bhāvaḥ | varaṁ naraka-sādhane’pi śramo’stīti vyañjayan vaiṣayika-sukha-pravṛttiṁ nindati | viṣayāṇāṁ srak-candana-vanitādīnām upapādanair dravyādinopārjanaiḥ kim ? tatra hetuḥ—sarva-dehināṁ sāmānyataḥ viṣaya-niṣṭhatve śūkarādi-sādhāraṇyāpatter iti bhāvaḥ ||38||

—o)0(o—

**|| 7.7.39 ||**

**rāyaḥ kalatraṁ paśavaḥ sutādayo**

**gṛhā mahī kuñjara-kośa-bhūtayaḥ |**

**sarve’rtha-kāmāḥ kṣaṇa-bhaṅgurāyuṣaḥ**

**kurvanti martyasya kiyat priyaṁ calāḥ ||**

**śrīdharaḥ : **anarthakaṁ viṣayārjanam ity āha—rāyo’rthāḥ kṣaṇa-bhaṅguram āyur yasya tasyaite kiyat priyaṁ kurvanti | tad uktam itihāseṣu—


    dhanaṁ hi puruṣo loke puruṣaṁ dhanam eva vā | 


    avaśyam ekaṁ tyajati tasmāt kiṁ dhana-tṛṣṇayā || iti ||39||

**krama-sandarbhaḥ : _na vyākhyātam._**

**viśvanāthaḥ :** na ca kāmināṁ vaiṣayika-sukham api vastot’stīty āha—rāyo dhanāni | arthāś ca kāmāś ca ||39||

—o)0(o—

**|| 7.7.40 ||**

**evaṁ hi lokāḥ kratubhiḥ kṛtā amī**

**kṣayiṣṇavaḥ sātiśayā na nirmalāḥ |**

**tasmād adṛṣṭa-śruta-dūṣaṇaṁ paraṁ**

**bhaktyoktayeśaṁ bhajatātma-labdhaye ||**

**śrīdharaḥ : **


    yan na duḥkhena saṁbhinnaṁ na ca grastam anantaram | 


    abhilāṣopapannaṁ ca sukhaṁ svarga-padāspadam || 

ity evaṁ-bhūtāḥ svargādi-bhogā api na sevārhā ity āha—evaṁ hīti | kṣayiṣṇutve hetuḥ—kratubhiḥ kṛtā iti, tad yatheha karma-cito lokaḥ kṣiyata evam evāmutra puṇya-cito lokaḥ kṣīyate [chā.u. 8.1.6] iti śruteḥ | ata eva puṇya-tāratamyena sātiśayāḥ na ca nirmalāḥ, spardhādi-mattvāt | na vidyate dṛṣṭaṁ śrutaṁ ca dūṣaṇaṁ yasmin ||40||

**krama-sandarbhaḥ : **ātma-labdhaye ātmanaḥ svasyaiveśasya labdhaye | yad vā, ātmano labdhaye bhajata | anyathātmānaṁ nāśayiṣyatha iti bhāvaḥ ||40||

**viśvanāthaḥ : **svargādi-bhogā api na sevārhā ity āha—evaṁ hīti | kṣayiṣṇavaḥ—tad yatheha karma-cito lokaḥ kṣiyata evam evāmutra puṇya-cito lokaḥ kṣīyate || [chā.u. 8.1.6] iti śruteḥ | puṇya-tāratamyena sātiśayāḥ spardhādimayatvāc ca na nirmalāḥ | ātma-labdhaye ātma-kartṛka-hari-prāptaye paramātma-prāptaye vā | yad vā, ātma-rūpa-ratnasya prāptyai | anyathā tat-svarga-narakādi-kardame kṣiptaṁ naṣṭam eva jānīteti bhāvaḥ ||40||

—o)0(o—

**|| 7.7.41 ||**

**yad-artha iha karmāṇi vidvan-māny asakṛn naraḥ |**

**karoty ato viparyāsam amoghaṁ vindate phalam ||**

**śrīdharaḥ : **kiṁ ca, yad adhyarthya yat saṅkalpya | ataḥ saṅkalpitād viparyāsaṁ viparītaṁ phalam amogham avaśyaṁ prāpnoti ||41||

**krama-sandarbhaḥ : _na vyākhyātam._**

**viśvanāthaḥ : **yad-arthe yat saṅkalpyam | ataḥ saṅkalpitād viparyāsaṁ viparītaṁ phalam amogham avaśyaṁ prāpnoti ||41||

—o)0(o—

**|| 7.7.42 ||**

**sukhāya duḥkha-mokṣāya saṅkalpa iha karmiṇaḥ |**

**sadāpnotīhayā duḥkham anīhāyāḥ sukhāvṛtaḥ ||**

**madhvaḥ :** aprayāsena karaṇam anīhā procyate budhaiḥ iti ca ||42||

**śrīdharaḥ : **tad eva darśayati, sukhāyeti | īhayā icchayā kriyayā vā | yaḥ pūrvam anīhāyā hetoḥ sukhenāvṛto vyāpta āsīt sa īhayā duḥkham āpnoty eva ||42||

**krama-sandarbhaḥ : _na vyākhyātam._**

**viśvanāthaḥ : **anīhāyā hetoḥ sukhāvṛtaḥ sukha-paripūrṇaḥ syāt ||42||

—o)0(o—

**|| 7.7.43 ||**

**kāmān kāmayate kāmyair yad-artham iha pūruṣaḥ |**

**sa vai dehas tu pārakyo bhaṅguro yāty upaiti ca ||**

**śrīdharaḥ : **kiṁ ca, kāmān bhogān | kāmyair viṣayaiḥ karmabhir vā | pārakyaḥ śvādi-bhogyo na tv ātmīyo bhaṅguraś ca ||43||

**krama-sandarbhaḥ : _na vyākhyātam._**

**viśvanāthaḥ : **kāmyaiḥ karmabhiḥ | apaiti naśyati | upaiti punar api duḥkha-dānārtham utpādayati ||43||

—o)0(o—

**|| 7.7.44 ||**

**kim u vyavahitāpatya- dārāgāra-dhanādayaḥ |**

**rājya-kośa-gajāmātya- bhṛtyāptā mamatāspadāḥ ||**

**śrīdharaḥ : **kim u dehādy-avahitā apatyādayo mamatā-viṣayāḥ pārakyā iti vaktavyam ||44||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.7.45 ||**

**kim etair ātmanas tucchaiḥ saha dehena naśvaraiḥ |**

**anarthair artha-saṅkāśair nityānanda-rasodadheḥ ||**

**śrīdharaḥ : **kiṁ ca, svayaṁ puruṣārtha-rūpasya kim etair ati-tucchair ity āha—kim etair iti ||45||

**krama-sandarbhaḥ : _na vyākhyātam._**

**viśvanāthaḥ : **ātmanaḥ svasya nityo bhajana-rūpa ānanda-rasodadhir yasya tasya bhakta-janasya ||45||

—o)0(o—

**|| 7.7.46 ||**

**nirūpyatām iha svārthaḥ kiyān deha-bhṛto’surāḥ |**

**niṣekādiṣv avasthāsu kliśyamānasya karmabhiḥ ||**

**śrīdharaḥ : **bhogāvasarābhāvāc caitaiḥ ka upayoga ity āha—nirūpyatām iti | prācīnaiḥ karmabhiḥ kliśyamānasya | karmabhiḥ kiyān svārtha iti vā’nvayaḥ ||46||

**krama-sandarbhaḥ : _na vyākhyātam._**

**viśvanāthaḥ : **kliśyamānasyeti | bhogāvasara eva nāstīti bhāvaḥ ||46||

—o)0(o—

**|| 7.7.47 ||**

**karmāṇy ārabhate dehī dehenātmānuvartinā |**

**karmabhis tanute deham ubhayaṁ tv avivekataḥ ||**

**śrīdharaḥ : **nanu karmasu samāpteṣu bhogāvasaraḥ syāt ? tatrāha—karmāṇīti | na cedaṁ karma tasya phalaṁ dehādikaṁ ca paramārtha ity āha—ubhayaṁ karma ca dehaṁ ca | avivekato’jñānenaiva tanute ||47||

**krama-sandarbhaḥ : _na vyākhyātam._**

**viśvanāthaḥ : **dehena mānuṣa-śarīreṇa karma-sādhakena dehaṁ svargi-śarīram ubhayaṁ tad-deha-dvayam avivekataḥ tad-ubhayasyāhaṁ karma kurve iti ahaṁ karma-phalaṁ svargam upabhuñja ity abhimāna-mūlatvāt tad-abhimānasyāviveka-mūlatvāt ātmanaś ca deha-dvayātiriktatvāt ||47||

—o)0(o—

**|| 7.7.48 ||**

**tasmād arthāś ca kāmāś ca dharmāś ca yad-apāśrayāḥ |**

**bhajatānīhayātmānam anīhaṁ harim īśvaram ||**

**śrīdharaḥ : **arthādayo **yad-apāśrayā** yad-adhīnāḥ ||48||

**krama-sandarbhaḥ : **anīhayā nirūpādhikayā anīhaṁ tathaiva nirūpādhi-kṛpā-karam | ahaṁ tv akāmas tvad-bhaktas tvaṁ ca svāmy anapāśrayaḥ [bhā.pu. 7.10.6] iti vakṣyamāṇāt ||48||

**viśvanāthaḥ : **tarhi viveka eva kaḥ ? tatrāha—tasmād iti | **yad-apāśrayā** yad-adhīnā anuḍuhāṁ vṛṣāṇāṁ kartṛtva-bhoktṛtvādayaḥ svāmy-adhīnā ity arthaḥ | anīhayā kāmanā-rāhityena | anīhaṁ nirapekṣam ||48||

—o)0(o—

**|| 7.7.49 ||**

**sarveṣām api bhūtānāṁ harir ātmeśvaraḥ priyaḥ |**

**bhūtair mahadbhiḥ sva-kṛtaiḥ kṛtānāṁ jīva-saṁjñitaḥ ||**

**madhvaḥ :** vyañjanāj jagato viṣṇur bījaṁ na parimāṇataḥ iti ca ||49||

**śrīdharaḥ : **bhūtānāṁ prāṇinām | jīva-saṁjñito’ntaryāmī ||49||

**krama-sandarbhaḥ : _na vyākhyātam._**

**viśvanāthaḥ : **yataḥ sarveṣāṁ dehaś ca jīvaś ca paramātmā ca priyaś ca vastuto harir eva, tasmāt taṁ bhajatety āha—sarveṣāṁ deva-tiryag-ādīnām api ātmā paramātmā sa eveśvaraḥ | svenaiva kṛtaiḥ kṛtānām iti doho’pi tat-kāraṇatvāt sa eva jīva-saṁjñā sañjātā yasya saḥ | jīvasya tadīya-taṭastha-śakti-rūpatvāt | yad vā, sarveṣāṁ priyatvād api tam eva bhajatety āha—sarveṣāṁ bhūtānāṁ yā jīva-saṁjñā jīva-nāmā tato’pi priyaḥ ||49||

—o)0(o—

**|| 7.7.50 ||**

**devo’suro manuṣyo vā yakṣo gandharva eva vā |**

**bhajan mukunda-caraṇaṁ svastimān syād yathā vayam ||**

**śrīdharaḥ : **asurāṇām asmākam atrānadhikāra ity api na vācyam ity āha—deva iti pañcabhiḥ ||50||

**krama-sandarbhaḥ : _na vyākhyātam._**

**viśvanāthaḥ : **yasmād evaṁ, tasmāt sarva eva bhaktiṁ kuryur ity āha—deva iti ||50||

—o)0(o—

**|| 7.7.51-52 ||**

**nālaṁ dvijatvaṁ devatvam ṛṣitvaṁ vāsurātmajāḥ |**

**prīṇanāya mukundasya na vṛttaṁ na bahu-jñatā ||**

**na dānaṁ na tapo nejyā na śaucaṁ na vratāni ca |**

**prīyate’malayā bhaktyā harir anyad viḍambanam ||**

**śrīdharaḥ : amalayā** niṣkāmayā | anyad **viḍambanaṁ** naṭana-mātram ||52||

**sanātana-gosvāmī :** he **asurātmajāḥ** ! devatvādikaṁ mukundasya prīṇanāya nālaṁ na samartham | **vṛttaṁ** sad-ācāraḥ || **amalayā** niṣkāmayā viśuddhayā vā | viḍambanaṁ naṭana-mātram, na tu tāttvikam ity arthaḥ ||51-52|| [ha.bha.vi. 11.590-591]

**krama-sandarbhaḥ : **nālam iti yugmakam ||51-52||

**bhakti-sandarbhaḥ (168): amalayā** niṣkāmayā | **viḍambanaṁ** naṭana-mātram | ataḥ sakāma-bhaktasyāpi bhakter naṭana-mātra-tātparyeṇa bhakty-anukaraṇa-mātratvāt | yathā pareṣām api naṭānāṁ kvacit tad-anukaraṇaṁ tathaiveti | 

tatra sakāmatvam aihikaṁ pāralaukikaṁ ceti dvividham | tat sarvam eva niṣidhyate śrī-nāgapatnī-vacanādau—na pārameṣṭhyaṁ na mahendra-dhiṣṇyam [bhā.pu. 10.16.37] ity-ādinā | tasmād vaivasvata-manu-putrasya pṛṣadhrasya tu mumukṣor api ekāntitva-vyapadeśo gauṇa eva boddhavyaḥ |


    mā māṁ pralobhayotpattyā saktaṁkāmeṣu tair varaiḥ |


    tat-saṅga-bhīto nirviṇṇo mumukṣus tvām upāśritaḥ || [bhā.pu. 7.10.2]

ity atra śrī-prahlāda-vākye mumukṣā tu kāma-tyāgecchaiva |


    yadi dāsyasi me kāmān varāṁs tvaṁ varadarṣabha |


    kāmānāṁ hṛdy asaṁrohaṁ bhavatas tu vṛṇe varam || [bhā.pu. 7.10.7] iti vakṣamāṇāt |

bhakti-yogasya tat sarvam antarāyatayārbhakaḥ [bhā.pu. 7.10.1] iti śrī-nāradena prāg uktatvāc ca[^28] | evaṁ śrīmad-ambarīṣasya yajña-vidhānam api loka-saṅgrahārthakam eva[^29] jñeyam | tam uddiśyāpy ekānta-bhakti-bhāvenety uktam asti | tatra caihikaṁ niṣkāmatvaṁ bhaktyā jīvikā-pratiṣṭhādy-upārjanaṁ[^30] yat tad-abhāva-mayam api boddhavyam | viṣṇuṁ yo nopajīvati iti gāruḍe śuddha-bhakta-lakṣaṇāt[^31] | 


    mauna-vrata-śruta-tapo-'dhyayana-sva-dharma-


    vyākhyā-raho-japa-samādhaya āpavargyāḥ |


    prāyaḥ paraṁ puruṣa te tv ajitendriyāṇāṁ


    vārtā bhavanty uta na vātra tu dāmbhikānām || [bhā.pu. 7.9.46]

iti śrī-prahlāda-vākyavat | **maunādaya evājitendriyāṇāṁ vārtā** jīvanopāyā bhavanti | **dāmbhikānāṁ tu vārtā** api **bhavanti na vā** dambhasyāniyata-phalatvād ity arthaḥ | ata evoktaṁ—


    ārādhanaṁ bhagavata īhamānā nirāśiṣaḥ |


    ye tu necchanty api paraṁ te svārtha-kuśalāḥ smṛtāḥ || [bhā.pu. 6.18.74] iti |

**paraṁ** mokṣam api iti ṭīkā ca | tasmāt sādhūktaṁ—nālaṁ dvijatvam [7.7.51] ity-ādi ||51-52||

**viśvanāthaḥ : **prīṇanāya nālaṁ na samartham ity arthaḥ ||51|| **viḍambanaṁ** puṁsaḥ pratyuta tiraskāra-kāraṇam ity arthaḥ ||52||

—o)0(o—

**|| 7.7.53 ||**

**tato harau bhagavati bhaktiṁ kuruta dānavāḥ |**

**ātmaupamyena sarvatra sarva-bhūtātmanīśvare ||**

**śrīdharaḥ : _na vyākhyātam._**

**krama-sandarbhaḥ : **tat iti sarvatra sarvasmin deśe kāle ca ātmaupamyena ātmani yathā ānukūlyena kāya-mano-vacana-vṛtti-rūpaṁ bhajanaṁ kuruta, tadvad api kuruteti ||53||

**viśvanāthaḥ : **ātmaupameyenety atra sukha-duḥkhādi-dṛṣṭyeti śeṣaḥ ||53||

—o)0(o—

**|| 7.7.54 ||**

**daiteyā yakṣa-rakṣāṁsi striyaḥ śūdrā vrajaukasaḥ |**

**khagā mṛgāḥ pāpa-jīvāḥ santi hy acyutatāṁ gatāḥ ||**

**madhvaḥ :** acyutatāṁ cyuti-varjanam ||54||

**śrīdharaḥ : **acyutatām amṛtatvam ||54||

**krama-sandarbhaḥ : **vrajaukaso’tra nīc-saha-pāṭhāt, kirāta-hūṇāndhra-pulinda-pulkasā ābhīra-kaṅkā yavanaḥ khasādayaḥ [bhā.pu. 2.4.18] ity ādāv iva bhavopajīvanā nīca-jāti-viśeṣā eva ābhīrā jñeyāḥ | na tu 


    kṛṣi-vāṇijya-gorakṣāḥ kusīdaṁ turyam ucyate | 


    vārtā caturvidhā tatra vayaṁ go-vṛttayo’niśam || [bhā.pu. 10.24.21]

itivad vaiśya-bhedā iti viśeṣaḥ pratipattavyaḥ ||54||

**viśvanāthaḥ :** na ca bhaktiḥ sajjāty-ādikam apekṣata ity āha—daiteyā iti | acyutatāṁ cinmaya-śarīratvena acyuta-tulyatvam | yad vā, acyutatām acyutiṁ gatāḥ karmiṇa iva na cyutā bhavantīty arthaḥ | yad uktaṁ kāśī-khaṇḍe—


    na cyavante ca mad-bhaktā mahatyāṁ pralayāpadi |


    ato’cyuto’khile loke vidvadbhir parigīyate ||54||

—o)0(o—

**|| 7.7.55 ||**

**etāvān eva loke’smin puṁsaḥ svārthaḥ paraḥ smṛtaḥ |**

**ekānta-bhaktir govinde yat sarvatra tad-īkṣaṇam ||**

**śrīdharaḥ : **adhyāya-dvayoktam upasaṁharati—etāvān iti | tad īkṣaṇaṁ govinda-dṛṣṭyā sammānanam ||55||

**krama-sandarbhaḥ : **tasya bhāgavata eva īkṣaṇaṁ sphūrtiḥ | sarva-bhūteṣu yaḥ paśyet [bhā.pu. 11.2.45] ity ādeḥ ||55||

**viśvanāthaḥ : **ekānta-bhaktir ananyā bhaktir yat yasyāṁ bhaktau satyāṁ sarvatraiva sthāvara-jaṅgama-vastuṣu tad-īkṣaṇaṁ bhagavato bhāvanā-paripākena bhagavad-īkṣaṇam | yad uktaṁ—


    nārāyaṇa-mayaṁ dhīrāḥ paśyanti paramārthinaḥ |


    jagad dhana-mayaṁ lubdhāḥ kāmukāḥ kāminī-mayam || iti |

yathāyaṁ prahlādaḥ stambhe’pi bhagavantam apaśyat ||55||

—o)0(o—

iti sārārtha-darśinyāṁ harṣiṇyāṁ bhakta-cetasām |

saptame saptamo’dhyāyaḥ saṅgataḥ saṅgataḥ satām ||

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyāṁ saṁhitāyāṁ vaiyāsikyāṁ saptama-skandhe 

bālānuśāsanaṁ nāma

saptamo’dhyāyaḥ ||

|| 7.7 ||

(7.8)


### athāṣṭamo’dhyāyaḥ


## hiraṇyakaśipu-vadhaḥ

**|| 7.8.1 ||**

**śrī-nārada uvāca—**

**atha daitya-sutāḥ sarve śrutvā tad-anuvarṇitam |**

**jagṛhur niravadyatvān naiva gurv-anuśikṣitam ||**

**śrīdharaḥ :**

aṣṭame’tiruṣā sūnuṁ nighnan daityo hataḥ svayam |

āvirbhūya nṛsiṁhena sa ca brahmādibhiḥ stutaḥ ||

antaḥ kṛpā-sudhā-pūrṇo bahiḥ-krodho nṛ-kesari |

daityendram ari-bhāvena bhajantaṁ samabhāvayat ||

**krama-sandarbhaḥ : **ṭīkā-padye ari-bhāvena bhajantam iti tad-ājñā-kṛtatvād bahiraṅgenaiva tena bhajantaṁ svaṁ prati abhāvayat prāpayat ||1||

**viśvanāthaḥ :**

aṣṭame sva-sutaṁ hantum ahan stambhaṁ ruṣāsuraḥ |

stambhotthas tam ahan sākṣān nṛsiṁho daivataiḥ stutaḥ ||1||

—o)0(o—

**|| 7.8.2 ||**

**athācārya-sutas teṣāṁ buddhim ekānta-saṁsthitām |**

**ālakṣya bhītas tvarito rājña āvedayad yathā ||**

**śrīdharaḥ : **ekānta-saṁsthitāṁ pratyaṅ niṣṭhām | yathā yathāvat ||2||

**krama-sandarbhaḥ : _na vyākhyātam._**

**viśvanāthaḥ :** eko mukhyaś cāsāv antaṁ sarveṣāṁ cety ekānto viṣṇu-bhakti-yogo vā tatra saṁsthitām ||2||

—o)0(o—

**|| 7.8.3 ||**

**śrutvā tad apriyaṁ daityo duḥsahaṁ tanayānayam |**[^32]

**kopāveśa-calad-gātraḥ putraṁ hantuṁ mano dadhe |**

**kṣiptvā paruṣayā vācā prahrādam atad-arhaṇam ||**

**śrīdharaḥ : **sa ca putraṁ hantuṁ mano dadhe | kathaṁ-bhūtaḥ ? kopasyāveśenodrekeṇa calad gātraṁ vapur yasya saḥ ||3||

**krama-sandarbhaḥ : **śrutveti padyārdhaṁ gauḍa-mithilayor nāsti svāmy-asammataṁ ca, sa ca ity adhyāhārasya vaiyarthyāt ||3||

**viśvanāthaḥ :_na vyākhyātam._**

—o)0(o—

**|| 7.8.4 ||**

**āhekṣamāṇaḥ pāpena tiraścīnena cakṣuṣā |**

**praśrayāvanataṁ dāntaṁ baddhāñjalim avasthitam |**

**sarpaḥ padāhata iva śvasan prakṛti-dāruṇaḥ ||**

**śrīdharaḥ : **kṣiptvā tiraskṛtya | pāpena sa-roṣeṇa | tiraścīnena vakreṇa ||4||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.8.5 ||**

**śrī-hiraṇyakaśipur uvāca—**

**he durvinīta mandātman kula-bheda-karādhama |**

**stabdhaṁ mac-chāsanodvṛttaṁ neṣye tvādya yama-kṣayam ||**

**śrīdharaḥ : **he mandātman ! alpa-buddhe ! mad-ājñātilaṅghinaṁ tvām adya yamālayaṁ neṣyāmi ||6||

**krama-sandarbhaḥ : _na vyākhyātam._**

**viśvanāthaḥ :** durvinīteti ! vastv-arthaś cāyaṁ—duṣṭeṣv api viśiṣṭaṁ nītaṁ kṛpā-lakṣaṇaṁ yasya, para-duḥkhāsahiṣṇutvāt mandānām apy ātmā mano yatra | sarva-cittākarṣakatvāt kula-bheda-karāḥ kula-viśeṣa-sraṣṭāraḥ prajāpatayo’py adhamā yasmāt, mahā-vibhūtimattvāt stabdham asureṣu pūjya-buddhitvābhāvāt | mac-chāsanodvṛttaṁ mad-ājñā-laṅghinam | yad akṣayaṁ yamālayaṁ, pakṣe yamānām aṣṭāṅga-yogānāṁ kṣayaṁ nivāsa-bhūtaṁ tvāṁ neṣye sva-trāyakatvenāṅgīkariṣyāmīty arthaḥ ||6||

—o)0(o—

**|| 7.8.6 ||**

**kruddhasya yasya kampante trayo lokāḥ saheśvarāḥ |**

**tasya me’bhītavan mūḍha śāsanaṁ kiṁ-balo’tyagāḥ ||**

**śrīdharaḥ : **abhītavat | kiṁ balaṁ kiṁ balaḥ ||7||

**krama-sandarbhaḥ : _na vyākhyātam._**

**viśvanāthaḥ : **abhītavat | kiṁ-balaṁ yasya saḥ ||7||

—o)0(o—

**|| 7.8.7-8 ||**

**śrī-prahrāda uvāca—**

**na kevalaṁ me bhavataś ca rājan**

**sa vai balaṁ balināṁ cāpareṣām |**

**pare’vare’mī sthira-jaṅgamā ye**

**brahmādayo yena vaśaṁ praṇītāḥ ||**

**sa īśvaraḥ kāla urukramo’sāv**

**ojaḥ sahaḥ sattva-balendriyātmā |**

**sa eva viśvaṁ paramaḥ sva-śaktibhiḥ**

**sṛjaty avaty atti guṇa-trayeśaḥ ||**

_na katamenāpi vyākhyātam._

—o)0(o—

**|| 7.8.9 ||**

**jahy āsuraṁ bhāvam imaṁ tvam ātmanaḥ**

**samaṁ mano dhatsva na santi vidviṣaḥ |**

**ṛte ñjitād ātmana utpathe sthitāt**

**tad dhi hy anantasya mahat samarhaṇam ||**

**madhvaḥ : **dviṣaḍ-guṇa-yutāt—


    jñānaṁ ca satyaṁ ca damaḥ śamaś ca 


    hy amātsaryaṁ hrīs titikṣānasūyā |


    dānaṁ ca yajñaś ca tapaḥ śrutaṁ ca


    mahā-vratā dvādaśa brāhmaṇasya || [bhā. 5.43.12]iti bhārate ||9||

**śrīdharaḥ : **vaśaṁ praṇītā ity atra hetuḥ—sa īśvara iti | uravaḥ kramāḥ pāda-vikṣepā yasya | bahu-parākrama iti vā | oja-ādi-rūpaḥ | sattvaṁ dhairyaṁ buddhir vā ||10||

**krama-sandarbhaḥ : _na vyākhyātam._**

**viśvanāthaḥ : **jahi tyaja | ātmanaḥ svasya manaḥ samaṁ svasminn iva sarvatra tulyaṁ kuru | nanu śatruṣu sva-samaṁ manaḥ kathaṁ karomi ? tatrāha—vidviṣaḥ śatravo naiva santi | ajitād avaśīkṛtātmano manasaḥ ṛte manasaḥ sarvatra sva-tulya-darśana-lakṣaṇaṁ sāmyam eva vaśībhāvas tasmin sati śātravādarśanān na ke’pi śatrava iti bhāvaḥ | tad eva sarvatra sāmyam eva samarhaṇam ārādhanam ||9||

—o)0(o—

**|| 7.8.10 ||**

**dasyūn purā ṣaṇ na vijitya lumpato**

**manyanta eke sva-jitā diśo daśa |**

**jitātmano jñasya samasya dehināṁ**

**sādhoḥ sva-moha-prabhavāḥ kutaḥ pare ||**

**śrīdharaḥ : **nanu mac-chatrur asau kathaṁ mamāpi sa eva balaṁ syāt ? ata āha—jahīti | ātmanaḥ svasya bhāvaṁ svabhāvaṁ tyaja | yato’jitād ātmano manasa ṛte vina’nye vidviṣo na santi | kiṁ ca, tad dhi tad eva hi sāmyena manaso dhāraṇam eva samarhaṇam ārādhanam |

nanu mayā dig-vijaye sarve ripavo jitā ataḥ sāmprataṁ vidviṣo na santīti cet satyaṁ, tatrāha—dasyūn iti | eke bhavādṛśā mandāḥ purā ādau lumpataḥ sarvasvaṁ harataḥ ṣaḍ-indriya-lakṣaṇān śatrūnn avijityājitvā daśa diśaḥ svayaṁ jitā manyante | sādhos tu jita-cittasya | dehinā samasya jñasya viduṣaḥ svājñāna-kalpitāḥ pare śatravaḥ kutaḥ syuḥ ||10||

**krama-sandarbhaḥ : _na vyākhyātam._**

**viśvanāthaḥ : **eke yuṣmādṛśā mandā dasyūn kāmādīn lumpataḥ sarvasvaṁ haraḥ sva-saṅge sthitān api avijitya ajitvā daśa-diśaḥ sva-jitā svena jitā manyante | jita-cittasya cittajayenaiva vijita-ṣaṭ-sapatnasya jñasya viduṣaḥ pare śatravaḥ kuto hetor api tu naiva ity arthaḥ | yataḥ sva-moha-prabhavāḥ ||10||

—o)0(o—

**|| 7.8.11 ||**

**śrī-hiraṇyakaśipur uvāca—**

**vyaktaṁ tvaṁ martu-kāmo’si yo’timātraṁ vikatthase |**

**mumūrṣūṇāṁ hi mandātman nanu syur viklavā giraḥ ||**

**śrīdharaḥ : **vyaktaṁ niścitam | viplavā ananvitā ity arthaḥ ||11||

**krama-sandarbhaḥ : _na vyākhyātam._**

**viśvanāthaḥ :** vikatthase hari-bhaktatvād aham eva vijita-ṣaḍ-mitro na tu mamāyaṁ janaka ity ātma-ślāghāṁ karoṣīty arthaḥ | viklavā ananvitāḥ ||11||

—o)0(o—

**|| 7.8.12 ||**

**yas tvayā manda-bhāgyokto mad-anyo jagad-īśvaraḥ |**

**kvāsau yadi sa sarvatra kasmāt stambhe na dṛśyate ||**

**śrīdharaḥ : **he manda-bhāgya, mad-anyo jagadīśvaro yady asti, tarhy asau kvāsti ? prahrāda āha—sa sarvatrāsti | hiraṇyakaśipur āha—tarhi kasmāt stambhe nāsti ? prahrādas tu taṁ stambhaṁ nirīkṣamāṇo namasyann āha—dṛśyata iti ||12||

**krama-sandarbhaḥ : _na vyākhyātam._**

**viśvanāthaḥ :** he manda-bhāgyeti | yathā jagad-aiśvaryaṁ mama tathaiva mat-putratvāt tavāpi tan-nyāya-prāptam iti tvayā tyajyata iti bhāvaḥ | yady asāv asti tarhi kvāsti ? prahlāda āha—sarvatrāsti | hiraṇyakaśipur āha—stambhe kasmāt nāsti ? prahlādas tu sa-praṇāmaṁ paśyann āha—dṛśyata iti ||12||

—o)0(o—

**|| 7.8.13 ||**

**so’haṁ vikatthamānasya śiraḥ kāyād dharāmi te |**

**gopāyeta haris tvādya yas te śaraṇam īpsitam ||**

**śrīdharaḥ : **hiraṇyakaśipus tu tatra tam apaśyann āha—so’ham iti | vikatthamānasya viparītaṁ bruvāṇasya te śiraḥ kāyād dharāmi pṛthak karomi ||13||

**krama-sandarbhaḥ : **vikatthamānasyeti, tat-tad-ukter ātma-ślāghāyām eva paryavasānāt ||13||

**viśvanāthaḥ :** hiraṇyakaśipus tatra tam apaśyann āha—so’ham iti ||13||

—o)0(o—

**|| 7.8.14 ||**

**evaṁ duruktair muhur ardayan ruṣā**

**sutaṁ mahā-bhāgavataṁ mahāsuraḥ |**

**khaḍgaṁ pragṛhyotpatito varāsanāt**

**stambhaṁ tatāḍātibalaḥ sva-muṣṭinā ||**

**śrīdharaḥ : **prahrādena mūrdhni baddhāñjalinā nirīkṣyamāṇaṁ stambhaṁ muṣṭinā tāḍitavān ||14||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.8.15 ||**

**tadaiva tasmin ninado’tibhīṣaṇo**

**babhūva yenāṇḍa-kaṭāham asphuṭat |**

**yaṁ vai sva-dhiṣṇyopagataṁ tv ajādayaḥ**

**śrutvā sva-dhāmātyayam aṅga menire ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** asphuṭa-devety arthaḥ | yat ninadam | atyayaṁ nāśam ||15||

—o)0(o—

**|| 7.8.16 ||**

**sa vikraman putra-vadhepsur ojasā**

**niśamya nirhrādam apūrvam adbhutam |**

**antaḥ-sabhāyāṁ na dadarśa tat-padaṁ**

**vitatrasur yena surāri-yūtha-pāḥ ||**

**śrīdharaḥ : **tat padaṁ tasya dhvaner āśrayam | yena nādena ||16||

**krama-sandarbhaḥ : _na vyākhyātam._**

**viśvanāthaḥ : **tat tasya dhvaner padam āśrayam ||16||

—o)0(o—

**|| 7.8.17 ||**

**satyaṁ vidhātuṁ nija-bhṛtya-bhāṣitaṁ**

**vyāptiṁ ca bhūteṣv akhileṣu cātmanaḥ |**

**adṛśyatātyadbhuta-rūpam udvahan**

**stambhe sabhāyāṁ na mṛgaṁ na mānuṣam ||**

**śrīdharaḥ : **bhagavāṁs tadā stambhaṁ vidāryādṛśyata dṛśyo babhūva | kim artham | nija-bhṛtyena prahrādena yad bhāṣitaṁ dṛśyata iti tat satyaṁ vidhātuṁ kartum | tathā’khileṣu bhūteṣv ātmano vyāptiṁ ca satyāṁ kartuṁ stambhe’dṛśyata | tat kim-artham ? bhautikeṣu ca bhāveṣu bhūteṣv atha mahatsu ca bhagavān āste iti tenaiva bhṛtyena yad bhāṣitaṁ, tat satyaṁ kartum | tathātyadbhutaṁ daitya-ghātakam atighoraṁ rūpam udvahan dadhat | 

tat kim-artham ? nija-bhṛtyaiḥ sanakādibhiḥ śāpānantaram anutaptair bhāṣitaṁ yat, tribhir janmabhiḥ śāpa-mokṣo bhavatu iti tat satyaṁ kartum | tathātyadbhutaṁ rūpaṁ brahma-sṛṣṭāv adṛṣṭam aśrutaṁ ca rūpam udvahan | tac ca na mṛgākāraṁ na ca manuṣyākāram udvahan | sabhāyāṁ madhye’dṛśyata tat kim-artham ? nija-bhṛtyena hiraṇyakaśipunā brahmāṇaṁ prati yad bhāṣitam, bhūtebhyas tvad-visṛṣṭebhyo mṛtyur mā bhūn mama prabho[bhā.pu. 7.3.35] iti, tathā nāntar bahiḥ iti, na narair na mṛgair api [bhā.pu. 7.3.36] iti ca | brahmaṇā ca nija-bhṛtyena tathāstv iti yad bhāṣitaṁ, tad ubhayor vākyaṁ satyaṁ kartum | 

na hi tad brahma-sṛṣṭaṁ bhūtaṁ na ca naro vā mṛgo vā na ca sabhā-gṛhasyāntaḥ na ca prāṅgaṇavad bahiḥ evaṁ tābhyāṁ yad bhāṣitaṁ tat satyaṁ kartum | yac ca hiraṇyakaśipunā bhāṣitam, nūnam etad-virodhena mṛtyur me bhavitā iti, akutaścid-bhayo’maraḥ[bhā.pu. 7.5.47] iti ca | yac ca nāradena nija-bhṛtyena bhāṣitam indraṁ prati, ayaṁ mahāṁs tvayā saṁsthāṁ na prāpsyati, anantānucaraḥ [bhā.pu. 7.7.10] ity anena sva-bhakta-pakṣa-pātitvaṁ ca yad bhāṣitaṁ tac ca satyaṁ kartuṁ tathā adṛśyata | cakārān nija-bhāṣitaṁ ca | kiṁ tat ? kaunteya pratijānīhi na me bhaktaḥ praṇaśyati [gītā 9.31] iti, tathā teṣām ahaṁ samuddhartā mṛtyu-saṁsāra-sāgarāt [gītā 12.7] ity-ādi | tac ca satyaṁ kartum adṛśyateti draṣṭavyam | alam ativistareṇa ||17||

**krama-sandarbhaḥ : _na vyākhyātam._**

**viśvanāthaḥ :** nija-bhṛtyasya prahlādasya bhāṣitaṁ dṛśyata iti vacanaṁ satyaṁ vidhātuṁ satyam eva tal-loke’pi satyatvena prakaṭīkartum ity arthaḥ | tathaivākhileṣu ātmano nṛsiṁhādyākārasya vyāptiṁ ca satyāṁ kartuṁ stambhe adṛśyata dṛṣṭo babhūva | kīdṛśaḥ ? na mṛgaṁ na mṛga-sambandhi nāpi mānuṣaṁ rūpaṁ sabhāyām udvahan, atrāpi hetuḥ—satyam iti | nija-bhṛtyasya hiraṇyakaśipor bhāṣitaṁ, bhūtebhyas tvad-visṛṣṭebhyo mṛtyur mā bhūn mama prabho[bhā.pu. 7.3.35] iti, tathā nāntar bahiḥ iti, na narair na mṛgair api [bhā.pu.7.3.36] iti prārthitaṁ satyaṁ kartuṁ, yato na hi tad brahma-sṛṣṭāṁ bhūtaṁ na ca naro vā mṛgo vā na ca sabhā-gṛhasyāntaḥ, nāpi prāṅgaṇavad bahir iti | evaṁ ca kecit nijasya bhṛtyānāṁ nāradādīnām api bhāṣitaṁ satyaṁ vidhātum iti vyācakṣate | tathāpi kaunteya pratijānīhi na me bhaktaḥ praṇaśyati [gītā 9.31] iti nijoktam, ayaṁ mahān saṁsthāṁ na prāpsyati [bhā.pu. 7.7.10] indraṁ prati nāradoktaṁ, nūnam etad-virodhena mṛtyur me bhavitā [bhā.pu. 7.5.47] iti hiraṇyakaśipūktaṁ, hiraṇyakaśipunā vriyamāṇe vare tathāstv iti brahmoktaṁ ca ||17||

—o)0(o—

**|| 7.8.18 ||**

**sa sattvam enaṁ parito vipaśyan**

**stambhasya madhyād anunirjihānam |**

**nāyaṁ mṛgo nāpi naro vicitram**

**aho kim etan nṛ-mṛgendra-rūpam ||**

**śrīdharaḥ : **sa daitya evam adbhutaṁ dhvaniṁ śrutvā tad-āśrayaṁ sattvaṁ prāṇi-viśeṣaṁ sarvato vilokayan stambha-madhyān nirgacchat nṛ-mṛgendrayor miśraṁ rūpam aho kim etad iti mīmāṁsitavān iti śeṣaḥ ||18||

**krama-sandarbhaḥ : _na vyākhyātam._**

**viśvanāthaḥ : **tad alam atiśayena bhayānakaṁ nṛ-mṛgendra-rūpam ||18||

—o)0(o—

**|| 7.8.19 ||**

**mīmāṁsamānasya samutthito’grato**

**nṛsiṁha-rūpas tad alaṁ bhayānakam ||**

**śrīdharaḥ : **tasyaivam alaṁ bhayānakaṁ tan nṛsiṁha-rūpaṁ mīmāṁsa-mānasyāgrato nrsiṁha-rūpo hariḥ samutthitaḥ | 

**krama-sandarbhaḥ : **mīmāṁseti sārdha-trikaṁ tatra mīmāṁsety ardhakam ||19||

**viśvanāthaḥ : **mīmāṁsamānasya tasyāgrata eva nṛṣiṁha-rūpaḥ samutthita ity anvayaḥ ||19|| 

—o)0(o—

**|| 7.8.20 ||**

**pratapta-cāmīkara-caṇḍa-locanaṁ**

**sphurat saṭā-keśara-jṛmbhitānanam |**

**karāla-daṁṣṭraṁ karavāla-cañcala-**

**kṣurānta-jihvaṁ bhrukuṭī-mukholbaṇam ||**

**śrīdharaḥ : **bhayānakatvam eva darśayaṁs tad-rūpam anuvarṇayati—prataptety-ādinā vidrāvita-daitya-dānavam ity antena | prataptaṁ cāmīkaraṁ suvarṇaṁ tadvat piṅgāni caṇḍāni locanāni yasmin | saṭā jaṭāḥ, kesarāḥ kaṇṭha-romāṇi, sphuradbhiḥ saṭākesarair jṛmbhitaṁ sāṭopamānanaṁ yasmin | karālās tuṅgā daṁṣṭrā yasmin | karavālaḥ khaḍgas tadvac cañcalā kṣurāntavat tīkṣṇā ca jihvā yasmin | bhrukuṭī-yuktena mukhenolbaṇam ||20||

**krama-sandarbhaḥ : _na vyākhyātam._**

**viśvanāthaḥ : **bhayānakatvaṁ vivṛṇvan rūpaṁ viśinaṣṭi tribhiḥ | pratapteti cāmīkaraṁ suvarṇam | saṭā jaṭāḥ, kesarāḥ kaṇṭha-romāṇi | karavālaḥ khaḍgaḥ | bhrukuṭi-yuktena mukhena ulbaṇam ||20||

—o)0(o—

**|| 7.8.21 ||**

**stabdhordhva-karṇaṁ giri-kandarādbhuta-**

**vyāttāsya-nāsaṁ hanu-bheda-bhīṣaṇam |**

**divi-spṛśat kāyam adīrgha-pīvara-**

**grīvoru-vakṣaḥ-sthalam alpa-madhyamam ||**

**śrīdharaḥ : **stabdhāv unnatau śaṅku-vad-ūrdhvau karṇau yasmin | giri-kandara-vad-adbhutaṁ vyāttaṁ prasṛta-māsyaṁ nāse ca yasmin | hanū kapola-prāntau tayor bhedena vidāraṇena bhīṣaṇam | karṇānta-mukha-vistāram ity arthaḥ | divi-spṛśan kāyo yasmin, aluk-samāsaḥ | adīrgha hrasvā pīvarā ca sthūlā grīvā yasmin, uru viśālaṁ vakṣaḥ-sthalaṁ yasmiṁs tac ca tac ca | alpaṁ madhyamam udaraṁ yasmin ||21|| 

**krama-sandarbhaḥ : _na vyākhyātam._**

**viśvanāthaḥ : **hanū kapola-prāntau tayor bhedena vidāraṇena bhīṣaṇam | adīrghā pīvarā ca grīvā yasmin | uru viśālaṁ vakṣaḥ-sthalaṁ yasmin tat | alpa-madhyaṁ kṣīṇa-madhya-deśam | candrāṁśuvad gauraiḥ śvetaiḥ viṣvag sarva-dikṣu sthitānāṁ bhujānīkānāṁ śatāni yasmiṁs tan nakhāny āyudha-tulyāni yasmiṁs tat ||21||

—o)0(o—

**|| 7.8.22 ||**

**candrāṁśu-gauraiś churitaṁ tanūruhair**

**viṣvag bhujānīka-śataṁ nakhāyudham |**

**durāsadaṁ sarva-nijetarāyudha-**

**praveka-vidrāvita-daitya-dānavam ||**

**śrīdharaḥ : **candrāṁśu-vad-gaurais tanūruhair lomabhiś churitaṁ vyāptam | viṣvañcaḥ sarvataḥ prasṛtā bhujās teṣām anīkāni stomās teṣāṁ śatāni yasmin | nakhāny evāyudhāni yasmin | durāsadaṁ prāptum aśakyam | sarvāṇi ca nijāni cakrādīnītarāṇi vajrādīni | ta evāyudha-pravekāḥ śastrottamās tair vidrāvitā daitya-dānavā yena tad rūpaṁ mīmāṁsa-mānasyāgrataḥ samutthita iti pūrveṇaivānvayaḥ ||23||

**krama-sandarbhaḥ : **candre | bhujā evānīkāni senāḥ ||22||

**viśvanāthaḥ : **sarvāṇi nijāni cakrādīni itarāṇi vajrādīni | tāny evāyudha-pravekāḥ śastrottamais tair vidrāvitā daitya-dānavā yatra tat ||22||

—o)0(o—

**|| 7.8.23 ||**

**prāyeṇa me’yaṁ hariṇorumāyinā**

**vadhaḥ smṛto’nena samudyatena kim ||**

**evaṁ bruvaṁs tv abhyapatad gadāyudho**

**nadan nṛsiṁhaṁ prati daitya-kuñjaraḥ |**

**śrīdharaḥ : **tad-āvirbhāva-prayojana-vimarśa-pūrvakaṁ tena saha daityasya yuddham āha saptabhiḥ | prāyeṇa mahā-māyinā hariṇā me’yam evaṁ-bhūto vadho mṛtyu-hetuḥ smṛtaś cintitaḥ, tathāpy anena samudyatena kiṁ na kiñcit syād ity evaṁ bruvann abhyapatad ity anvayaḥ ||23||

**krama-sandarbhaḥ : _na vyākhyātam._**

**viśvanāthaḥ : **tad adbhutaṁ dṛṣṭvā tasya mānasaṁ vācikaṁ ca vyavahāram āha—prāyeṇeti | vadhaḥ smṛta iti prāk cikīrṣita evāsīt | samprati saṁsmṛti-viṣayīkṛta ity arthaḥ | tad apy anena hariṇā samudyatena, tad-arthaṁ kṛtodyamenāpi kiṁ na kiñcid apīty arthaḥ | mad-balasyānena duṣpāratvād iti bhāvaḥ ||23||

—o)0(o—

**|| 7.8.24 ||**

**alakṣito’gnau patitaḥ pataṅgamo**

**yathā nṛsiṁhaujasi so’suras tadā |**

**na tad vicitraṁ khalu sattva-dhāmani**

**sva-tejasā yo nu purāpibat tamaḥ ||**

**śrīdharaḥ : **tadā so’suro nṛsiṁhasyaujasi dīptau patitaḥ sann alakṣito’dṛṣṭo’bhūt | sattva-dhāmani sattva-prakāśe harau patitasya tamo-mayasyādarśanaṁ, tad vicitraṁ na bhavati | tatra hetuḥ—yo hariḥ purā sṛṣṭy-ādau pralaya-kālīnaṁ tamaḥ nu aho apibat tasmin ||24||

**krama-sandarbhaḥ : _na vyākhyātam._**

**viśvanāthaḥ :** sa nṛsiṁhasyaujasi dīptau patitaḥ sanna-lakṣito’dṛṣṭo’bhūt | sattva-dhāmani śuddha-sattva-prakāśe harau tat tasya tamo-mayasyādarśanaṁ na vicitram | yataḥ purā sṛṣṭy-ādau pralaya-kālīnaṁ tamo’pibat mahat-tattvam adhiṣṭhāyaiva nāśayāmāsa | samprati sākṣāt svarūpa-bhūtatvena kim uteti bhāvaḥ ||24||

—o)0(o—

**|| 7.8.25 ||**

**tato’bhipadyābhyahanan mahāsuro**

**ruṣā nṛsiṁhaṁ gadayoru-vegayā |**

**taṁ vikramantaṁ sagadaṁ gadādharo**

**mahoragaṁ tārkṣya-suto yathāgrahīt ||**

**śrīdharaḥ : **vikramantaṁ tatas tataḥ praharantam | hastād utkalito niḥsṛtaḥ ||25||

**krama-sandarbhaḥ : _na vyākhyātam._**

**viśvanāthaḥ :** tatas tasmāt pṛthag-bhūya abhipadya abhimukham āgatya ||25||

—o)0(o—

**|| 7.8.26 ||**

**sa tasya hastotkalitas tadāsuro**

**vikrīḍato yadvad ahir garutmataḥ |**

**asādhv amanyanta hṛtaukaso’marā**

**ghana-cchadā bhārata sarva-dhiṣṇya-pāḥ ||26||**

**śrīdharaḥ : **tadā amarā devāḥ sarve dhiṣṇya-pā asādhv amanyanta | hṛtāny okāṁsi sthānāni yeṣāṁ te | tad-bhiyā ghana-cchadā meghāntaritāḥ santaḥ ||26||

**krama-sandarbhaḥ : _na vyākhyātam._**

**viśvanāthaḥ :** hastād utkalitaḥ niḥsṛtaḥ | ghana-cchadā mad-vadham ete didṛkṣanta iti daitya-kopa-bhayān meghāntaritāḥ | hṛtaukaso’sādhvamanyanteti okāṁsy apahṛtavān eva samprati yady ayaṁ jīviṣyati tad asmākam avaśiṣṭān prāṇān api hariṣyatīti bhāvaḥ ||26||

—o)0(o—

**|| 7.8.27 ||**

**taṁ manyamāno nija-vīrya-śaṅkitaṁ**

**yad-dhasta-mukto nṛhariṁ mahāsuraḥ |**

**punas tam āsajjata khaḍga-carmaṇī**

**pragṛhya vegena gata-śramo mṛdhe ||**

**śrīdharaḥ : **yasya hastāt svayaṁ muktas taṁ nṛ-hariṁ sva-vīryāc chaṅkitaṁ manyamānaḥ khaḍga-carmaṇī pragṛhya punas tam āsajjatābhyapadyatety anvayaḥ ||27||

**krama-sandarbhaḥ : _na vyākhyātam._**

**viśvanāthaḥ :** nija-vīryāc chaṅkitaṁ manyamānaḥ | yad yasmāt hastān muktaḥ ||27||

—o)0(o—

**|| 7.8.28 ||**

**taṁ śyena-vegaṁ śata-candra-vartmabhiś**

**carantam acchidram upary-adho hariḥ ||**

**kṛtvāṭṭa-hāsaṁ kharam utsvanolbaṇaṁ**

**nimīlitākṣaṁ jagṛhe mahā-javaḥ ||**

**śrīdharaḥ : **śyenasyeva vego yasya tam | śata-candra-vartmabhiḥ khaḍga-carma-mārgair acchidraṁ yathā bhavaty evam upary adhaś carantam | aṭṭahāsam evāha—kharaṁ tīvram | utsvanena mahā-śabdenolbaṇaṁ bhayaṅ-karam | tad bhayena hares tejasā ca nistejasā ca nimīlite ākṣiṇī yasya ||28||

**krama-sandarbhaḥ : _na vyākhyātam._**

**viśvanāthaḥ :** śata-candra-vartmabhiḥ khaḍga-carma-mārgaiḥ aṭṭa-hāsa-śabdottha-bhayena nimīlite akṣiṇī yena tam ||28||

—o)0(o—

**|| 7.8.29 ||**

**viṣvak sphurantaṁ grahaṇāturaṁ harir**

**vyālo yathākhuṁ kuliśākṣata-tvacam |**

**dvāry ūrum āpatya dadāra līlayā**

**nakhair yathāhiṁ garuḍo mahā-viṣam ||**

**śrīdharaḥ : **grahaṇe dṛṣṭāntaḥ—vyālo yathā ākhuṁ mūṣakam | vidāraṇe dṛṣṭāntaḥ—ahiṁ garuḍa iveti | viṣvak sarvataḥ sphurantaṁ niḥsarantam | grahaṇenāturaṁ vivaśam | indreṇa saha yuddhe tat-prayuktena kuliśena na kṣatā tvag api yasya | dvāri sabhāyāṁ nāntar na bahiḥ | ūre ūrau nipātya, na bhūmau na cāmbare | nakhair na vyasubhir asumadbhir vā | evaṁ divā-nakta-parihārāya sandhyāyām iti draṣṭavyam ||29||

**krama-sandarbhaḥ : _na vyākhyātam._**

**viśvanāthaḥ : **vyālo yathā mūṣikam iti grahaṇe dṛṣṭāntaḥ | garuḍo yathāhim iti vidāraṇe | kuliśenākṣatā tvag api yasya tam | līlayāvahelayaiva dadāra, dvāri sabhāyāṁ nāntar na bahiḥ | ūram ūrau nipātya, na bhūmau nāmbare | nakhair na vyasubhir asumadbhir vā | evaṁ divā-naktaṁ parihāya sandhyāyām iti jñeyam ||29||

—o)0(o—

**|| 7.8.30 ||**

**saṁrambha-duṣprekṣya-karāla-locano**

**vyāttānanāntaṁ vilihan sva-jihvayā |**

**asṛg-lavāktāruṇa-keśarānano**

**yathāntra-mālī dvipa-hatyayā hariḥ ||**

**śrīdharaḥ : **daitya-vadham uktvā tad bhṛtya-vadham āha dvābhyām | saṁrambheṇa duṣprekṣyāṇi karālāni locanāni yasya | asṛjo raktasya lavair bindubhī raktāḥ siktā ata evāruṇāḥ desarā ānanaṁ ca yasya saḥ | ka iva ? dvipa-hatyayā gaja-vadhena hariḥ siṁho yathā evaṁ-bhūtas tasyānucarān ahann ity uttareṇānvayaḥ | antrāṇāṁ mālā kaṇṭhe vidyate yasya ||30||

**krama-sandarbhaḥ : _na vyākhyātam._**

**viśvanāthaḥ :** asṛjo raktasya lavair bindubhir āktāḥ siktāḥ | ata evāruṇāḥ keśarā ānanaṁ ca yasya | astra-mālī mālā-rūpeṇāstraṁ dadhāna ity arthaḥ | dvipahatyayā hasti-vadhenānvito hariḥ siṁha iva ||30||

—o)0(o—

**|| 7.8.31 ||**

**nakhāṅkurotpāṭita-hṛt-saroruhaṁ**

**visṛjya tasyānucarān udāyudhān |**

**ahan samastān nakha-śastra-pāṇibhir**

**dordaṇḍa-yūtho’nupathān sahasraśaḥ ||**

**śrīdharaḥ : **nakhāṅkurair utpāṭitaṁ hṛt-saroruhaṁ yasya tam | dor-daṇḍānāṁ yūthāni samūhā yasya saḥ | taṁ daityendram anu panthā yeṣāṁ tān anyān api tat pakṣa-pātina ity arthaḥ ||31||

**krama-sandarbhaḥ : _na vyākhyātam._**

**viśvanāthaḥ :**nakhāṅkurair utpāṭitaṁ hṛt-saroruhaṁ yasyeti yatrāham eva pratikṣaṇaṁ sukham avasaṁ tatra sampraty ayaṁ manda-bhāgyaḥ krodha-matsarādikaṁ tāmasaṁ kathaṁ vāsayati sma ? iti draṣṭum ivety utprekṣā saroruha-rūpakeṇa vyajyate | ata evāṅkura-rūpakaṁ saroruha-bhaṅgābhāvāyaiva buddhyate | dordaṇḍānāṁ yūthāni yasya saḥ | anupathān anuvartinaḥ ||31||

—o)0(o—

**|| 7.8.32 ||**

**saṭāvadhūtā jaladāḥ parāpatan**

**grahāś ca tad-dṛṣṭi-vimuṣṭa-rociṣaḥ |**

**ambhodhayaḥ śvāsa-hatā vicukṣubhur**

**nirhrāda-bhītā dig-ibhā vicukruśuḥ ||**

**śrīdharaḥ : **daitya-vadha-vyagrasya nṛ-harer āṭopam āha dvābhyām | saṭābhir avadhūtāḥ prakampitā jala-dā meghāḥ parāpatan vyaśīryanta | (anena ye meghāntaritā devās te spaṣṭaṁ paśyantv ity ājñāṁ dattavān ity arthaḥ) | tasya dṛṣṭyā vimuṣṭaṁ rocir yeṣāṁ grahāṇāṁ te tiraskṛta-prabhā abhavann iti śeṣaḥ | dig-ibhā dig-gajāḥ ||32||

**krama-sandarbhaḥ : _na vyākhyātam._**

**viśvanāthaḥ :** tat-pratāpān āha—saṭety-ādi ||32||

—o)0(o—

**|| 7.8.33 ||**

**dyaus tat-saṭotkṣipta-vimāna-saṅkulā**

**protsarpata kṣmā ca padābhipīḍitā |**

**śailāḥ samutpetur amuṣya raṁhasā**

**tat-tejasā khaṁ kakubho na rejire ||**

**śrīdharaḥ : **tasya saṭābhir utkṣiptāni vimānāni taiḥ saṅkulā vyāptā satī protsarpata sva-sthānāt prakarṣeṇodasarpac calitā ||33||

**krama-sandarbhaḥ : _na vyākhyātam._**

**viśvanāthaḥ :** saṭābhir ūrdhvaṁ kṣiptaiś cālitair vimānaiḥ saṅkulā vyāptā kṣmā ca protsarpata aḍ-āgamābhāva-taṅāv ārṣaḥ, tiryag-ūrdhvādho-bhāvenātiṣṭhat ||33||

—o)0(o—

**|| 7.8.34 ||**

**tataḥ sabhāyām upaviṣṭam uttame**

**nṛpāsane sambhṛta-tejasaṁ vibhum |**

**alakṣita-dvairatham atyamarṣaṇaṁ**

**pracaṇḍa-vaktraṁ na babhāja kaścana ||**

**śrīdharaḥ : **sva-bhṛtyaiśvaryam āścaryam iva matvā kautūhalena tasyāsane upaviṣṭaṁ bhayāt ko’pi na babhāja nāsevata | na lakṣito dvairathaḥ pratiyoddhā yena ||34||

**krama-sandarbhaḥ : _na vyākhyātam._**

**viśvanāthaḥ :** nṛpāsane upaviṣṭam iti yena yaḥ parābhūyate tena tad-adhikāraḥ svīkriyate iti rājanītiṁ pradarśayantam iva | yad vā, śāpa-graste’pi sva-bhṛtye svābhimāna-tyāgābhāvo vyañjitaḥ | yaḥ kila ṛṣibhir api samarpitān anyān upahatān mantra-pūtān apy āsanādy upahārān sākṣān nāṅgīkaroti, sa eva bhagavān sva-bhaktenāsura-bhāva-grastena śāpa-bhraṣṭenāpy adattam api tad-upabhuktam api siṁhāsanaṁ yat svayam evādhyāsta, tad-bhakta-saubhāgyam eva sarvān darśayāmāseti tattvam | sambhṛta-tejasaṁ sampūrṇa-prakāśaṁ, na lakṣito dvairathaḥ pratiyoddhā yena tam | na babhāja bhayād vyajanādinā bhakto’pi ko’pi nāsevate ||34||

—o)0(o—

**|| 7.8.35 ||**

**niśāmya loka-traya-mastaka-jvaraṁ**

**tam ādi-daityaṁ hariṇā hataṁ mṛdhe |**

**praharṣa-vegotkalitānanā muhuḥ**

**prasūna-varṣair vavṛṣuḥ sura-striyaḥ ||**

**śrīdharaḥ : **loka-trayasya mastaka-jvaraṁ śiro-vyatheva duḥsaham | praharṣasya vegenotkalitāni vikasitāny ānanāni yāsāṁ tāḥ suras triyaḥ puṣpa-varṣair nṛ-hariṁ vavṛṣuḥ ||35||

**krama-sandarbhaḥ : _na vyākhyātam._**

**viśvanāthaḥ :** niśāmya dṛṣṭvā mastakasya jvaram iva duḥsaham ||35||

—o)0(o—

**|| 7.8.36 ||**

**tadā vimānāvalibhir nabhastalaṁ**

**didṛkṣatāṁ saṅkulam āsa nākinām |**

**surānakā dundubhayo’tha jaghnire**

**gandharva-mukhyā nanṛtur jaguḥ striyaḥ ||**

**śrīdharaḥ : **nākināṁ devānāṁ vimānāvalibhir nabhas talaṁ saṅkīrṇam āsa | surāṇām ānakāḥ paṭahās tair jaghnire vāditāḥ | striyo’psaraso nanṛtuḥ | gandharvā jaguḥ ||36||

**krama-sandarbhaḥ : _na vyākhyātam._**

**viśvanāthaḥ : **nākināṁ svargiṇām āsa babhūva ||36||

—o)0(o—

**|| 7.8.37-39 ||**

**tatropavrajya vibudhā brahmendra-giriśādayaḥ |**

**ṛṣayaḥ pitaraḥ siddhā vidyādhara-mahoragāḥ ||**

**manavaḥ prajānāṁ patayo gandharvāpsara-cāraṇāḥ |**

**yakṣāḥ kimpuruṣās tāta vetālāḥ saha-kinnarāḥ ||**

**te viṣṇu-pārṣadāḥ sarve sunanda-kumudādayaḥ |**

**mūrdhni baddhāñjali-puṭā āsīnaṁ tīvra-tejasam |**

**īḍire nara-śārdulaṁ nātidūracarāḥ pṛthak ||**

**śrīdharaḥ : **gandharvāpsarasaś cāraṇaś cety arthaḥ ||38|| nara-śārdūlaṁ puruṣottamam ||39||

**krama-sandarbhaḥ : _na vyākhyātam._**

**viśvanāthaḥ : **apsarasaś cāraṇaś ity ārṣam ||38||

—o)0(o—

**|| 7.8.40 ||**

**śrī-brahmovāca—**

**nato’smy anantāya duranta-śaktaye **

**vicitra-vīryāya pavitra-karmaṇe |**

**viśvasya sarga-sthiti-saṁyamān guṇaiḥ **

**sva-līlayā sandadhate’vyayātmane ||**

**śrīdharaḥ : **

brahmādayo nṛsiṁhasya śaṅka-yākula-cetasaḥ |

ārādevāstuvan sapta- daśa-ślokaiḥ pṛthak pṛthak ||

anantāyānantaṁ tvāṁ prasādayituṁ nato’smi | anantatve hetuḥ, durantāḥ śaktayo yasya | tat kutaḥ ? vicitrāṇi vīryāṇi prabhāvā yasya | tat kim artham | pavitrāṇi śravaṇa-mātreṇa śodhakāni karmāṇi yasya | vicitra-vīryatvam evāha—viśvasyeti | sandadhate samyak kurvate | evam apy avyayātmane’pracyuta-svarūpāya ||40||

**krama-sandarbhaḥ : _na vyākhyātam._**

**viśvanāthaḥ :** sanakādīn kopayasi sva-bhaktau bhraṁśayasi mayā varān dāpayasi daitya-gṛhe bhakta-rājam āvirbhāvayasi | daityaṁ prerya bhaktaṁ jighāṁsayasi bhakta-rakṣarthaṁ svayam evam āvirbhavasīti tava vidhitsitaṁ na ko’pi vettīty āha—nato’smīti | anantāya na jñātuṁ śakyo’nto yasya tasmai anantaṁ tvāṁ prasādayitum duranta-śaktaye durjñeyo’nto yāsāṁ tathābhūtāḥ śaktayo yasya tasmai vicitra-vīryāya kṣaṇa-mātreṇa sarvājeya-daitya-nihantre | krodha-ceṣṭitatve’pi śuddha-sattva-mayatvāt pavitraṁ karma yasya tasmai | sandadhate kurvate ||40||

—o)0(o—

**|| 7.8.41 ||**

**śrī-rudra uvāca—**

**kopa-kālo yugāntas te hato’yam asuro’lpakaḥ |**

**tat-sutaṁ pāhy upasṛtaṁ bhaktaṁ te bhakta-vatsala ||**

**śrīdharaḥ : **rudras tu tat-kopa-kālābhijño nāyaṁ kopāvasara iti taṁ prārthayate**—**kopeti | sahasra-yugāntas tava kopasya kālaḥ | kopāyogyaś cāyam ity āha—alpako’ty-alpaḥ | ataḥ kopānivṛttyā prahrādaṁ mā hiṁsīr ity āha—tat sutam iti | yad vā, akāle’py ayaṁ kopo’sya bhaktasya rakṣaṇārtham iti cet tarhīdānīṁ kopaṁ tyaktvemaṁ pāhīty arthaḥ ||41||

**krama-sandarbhaḥ : _na vyākhyātam._**

**viśvanāthaḥ :** tava ghora-svarūpam ālakṣya pralaya-śaṅkayā sarve bibhyati na tv aham ity āha—kopeti | yugāntaḥ pralayaḥ | tava kopasya kālaḥ pralayaḥ, tatra saṁhāre karmaṇi aham eva tvad-aṁśo varta eveti bhāvaḥ | bhakta-vātsalyārtham ayaṁ kopa iti cet alpakas tvad-apekṣayā atyalpo’yam asuro hata eva | atas tat-sutaṁ prahlādam upasṛtam anugatam ||41||

—o)0(o—

**|| 7.8.42 ||**

**śrī-indra uvāca—**

**pratyānītāḥ parama bhavatā trāyatā naḥ sva-bhāgā**

**daityākrāntaṁ hṛdaya-kamalaṁ tvad-gṛhaṁ pratyabodhi |**

**kāla-grastaṁ kiyad idam aho nātha śuśrūṣatāṁ te **

**muktis teṣāṁ na hi bahumatā nārasiṁhāparaiḥ kim ||**

**śrīdharaḥ : **indras tu nāsmākaṁ havir bhāgādi-lābhaḥ puruṣārthaḥ, kintu tvat-paricaryaiva | bhavatā punar anena saṁrambheṇa sva-kāryam eva sādhitaṁ, tasya ca siddhatvād upasaṁharainaṁ krodham ity āśayenāha—he **parama** ! **no**’smāṁs **trāyatā** rakṣatā **bhavatā** **svīyā** eva **bhāgā** daityāt **pratyāhṛtāḥ**, antaryāmiṇas tavaiva yajñeṣu bhoktṛtvāt | asmadīyaṁ **hṛdaya-kamalaṁ tvad-gṛham** evaitāvat-paryantaṁ bhaya-hetutvenāsmat-smṛti-pathe nityaṁ sthitena **daityena** **ākrāntaṁ** vyāptaṁ sat **pratyabodhi** bhayāpākaraṇena vikāsaṁ nītam | 

nanu tava trailokyaiśvarya-sādhanārthamayam udyama iti cet tatrāha—**kāla-grastam** iti | **te** tvām | he **nārasiṁha** ! narasya siṁhasya cākārābhyām āvirbhūta ! **aparaiḥ** svargādibhiḥ **kim** ? ||42||

**krama-sandarbhaḥ : **indras tu svopakāra-viśeṣānumodanena taṁ prasādayati—pratyeti | **svabhāgā** asmad-rūpa-sevaka-vargāḥ **pratyānītāḥ** punāna-kaṭa eva prātitāḥ, tathā **daityākrāntam** iti tāv etāv eva paramopakārau trailokya-rājya-dānaṁ tu yat kiñcid evety āha—kāleti ||42||

**viśvanāthaḥ : **etāvad dina-paryantaṁ tvac-caraṇa-smaraṇa-vimukha evāhaṁ varte ity āha—he **parama** ! **no**’smāṁs **trāyatā** rakṣatā **bhavatā** **svīyā** eva **bhāgā** **daityāt** **pratyānītāḥ** pratyāhṛtāḥ, indrādīnāṁ tad-dāsānām asmākaṁ vastuṣu prabhos tavaiva svatvaucityāt | kiṁ cāsmākaṁ **hṛdayaṁ** khalu **kamalaṁ,** tatra śaśvat tavaiva dhyātatvāt **tvad-gṛham** | tac ca kamalaṁ yathā niḥśrīkaṁ rātrau tamasākrāntaṁ malinaṁ nidritaṁ bhavet, tathaiva daitya-janmārabhya etāvad-dina-paryantaṁ bhayād daityasyaiva dhyātatvād daityākrāntaṁ sad vyakasad ity arthaḥ | yad vā, tad-gṛhaṁ vaikuṇṭhaṁ **prati abodhi** tac-caraṇa-sevārthaṁ buddhiṁ prāpety arthaḥ | 

nanu bhaktābhimāninn indra-padaṁ gṛhāṇeti tatra satyam ahaṁ sakāmo bhakti-śūnyo grahīṣyāmīty āha—tvan-niṣkāma-bhaktānāṁ tu **kāla-grastam** iti | **idam** indra-padam | **aparair** yogaiśvaryādibhiḥ ||42||

—o)0(o—

**|| 7.8.43 ||**

**śrī-ṛṣaya ūcuḥ—**

**tvaṁ nas tapaḥ paramam āttha yad ātma-tejo**

**yenedam ādi-puruṣātma-gataṁ sasarktha |**

**tad-vipraluptam amūn ādya śaraṇya-pāla**

**rakṣā-gṛhīta-vapuṣā punar anvamaṁsthā ||**

**śrīdharaḥ : **ṛṣayas tu tapaḥ-pravartanenāsmākaṁ mahān anugrahaḥ kṛta ity āhuḥ, tvaṁ no yadāttha paramaṁ dhyāna-lakṣaṇaṁ tapaḥ | paramatve hetuḥ, ātmanas tava tejaḥ prabhāva-rūpam | tad evāhuḥ, yena tapasātmani līnam idaṁ viśvaṁ sasarja sṛṣṭavān asi tad amunā daityena vipraluptaṁ kuṇṭhitaṁ sat | he śaraṇya-pāla, adya rakṣārthaṁ gṛhītenānena vapuṣā punar api tapaḥ kurutety anujñātavān asi tasmai te nama ity uttara-śloka-caturtha-pādasyānuṣaṅgaḥ ||43||

**krama-sandarbhaḥ : _na vyākhyātam._**

**viśvanāthaḥ :** etāvad-dina-paryantam asmābhir na tapas taptam ity āhuḥ—tvaṁ no’smākaṁ paramaṁ yuṣmad-dhyāna-mayaṁ yat tapas tat ātmanaḥ svasya tejaḥ āttha asmāsu tapaḥ pravartanārtham iti bhāvaḥ | yena tejasā tapo-rūpeṇa ātmani līnam idaṁ viśvaṁ sasarktha asrākṣīḥ | sasarjety api pāṭhaḥ | sṛjāmi tapasaivedam iti tad-ukteḥ | tat tapaḥ amunā daityena sauraṁ tejo rāhuṇeva vipraluptaṁ tat samprati raksārthaṁ gṛhītenānena vapuṣā nṛsiṁhākāreṇa anvamaṁsthāḥ punar apy asmat-kartavyatvena anumataṁ sammatam akaroḥ ||43||

—o)0(o—

**|| 7.8.44 ||**

**śrī-pitara ūcuḥ—**

**śrāddhāni no’dhibubhuje prasabhaṁ tanūjair**

**dattāni tīrtha-samaye’py apibat tilāmbu |**

**tasyodarān nakha-vidīrṇa-vapād ya ārcchat**

**tasmai namo nṛharaye’khila-dharma-goptre ||**

**śrīdharaḥ : **pitaras tu śrāddhoddharaṇena paramopakāriṇaṁ śrī-nṛsiṁhaṁ praṇamanti | śrāddhāni śraddhā-yuktāni piṇḍādīni no’smabhyaṁ putrair dattāni prasabhaṁ balādyaḥ svayam adhikṛtya bubhuje | kiṁ ca, tīrtha-snāna-samaye dattaṁ tilodakam apy apibat | tāni ca tasyodarādya ārcchadāhṛtavān | kathaṁ-bhūtāt ? nakhair vidīrṇā vapā yasya tasmāt | vapā-vidāraṇasya tad gata-piṇdoraṇam eva phalam iti bhāvaḥ ||44||

**krama-sandarbhaḥ : **samaye’py apibat tilāmbu iti pāṭhaḥ svāmi-sammataḥ | māyā nṛsiṁham iti kṛpā-pradhānaṁ nṛsiṁham ity arthaḥ ||44||

**viśvanāthaḥ :** vayam etāvad-dina-paryantam upavāsa-parā evābhūmety āhuḥ | śrāddhāni śrāddha-piṇḍādīni | tīrtha-snāna-samaye tilāmbu tila-tarpaṇodakaṁ tāni tac ca | tasya udarād ya ārcchat āhṛtavān | kīrtanbhāvāt nakhari vidīrṇā vapā medo yasya 

—o)0(o—

**|| 7.8.45 ||**

**śrī-siddhā ūcuḥ—**

**yo no gatiṁ yoga-siddhām asādhur**

**ahārṣīd yoga-tapo-balena |**

**nānā darpaṁ taṁ nakhair vidadāra**

**tasmai tubhyaṁ praṇatāḥ smo nṛsiṁha ||**

**śrīdharaḥ : **yoga-siddhāṁ gatim aṇimādi-siddhim | nānā aneke darpā yasya tam | tasmai tubhyaṁ taṁ tvām uddiśya ||45||

**krama-sandarbhaḥ : _na vyākhyātam._**

**viśvanāthaḥ : **yogaiśvarya-sampatti-hīnā raṅkā eva vayam etaṁ kālaṁ pratīkṣāmahe ity āhuḥ—yo no gatim aṇimādi-siddhim | nānā-darpanam aneka-darpavantaṁ tam asuram ||45||

—o)0(o—

**|| 7.8.46 ||**

**śrī-vidyādharā ūcuḥ—**

**vidyāṁ pṛthag dhāraṇayānurāddhāṁ**

**nyaṣedhad ajño bala-vīrya-dṛptaḥ |**

**sa yena saṅkhye paśuvad dhatas taṁ**

**māyā-nṛsiṁhaṁ praṇatāḥ sma nityam ||**

**śrīdharaḥ : **vidyām antar dhānādi-lakṣaṇām | anurāddhāṁ samprāptām | saṅkhye yuddhe ||46||

**krama-sandarbhaḥ : _na vyākhyātam._**

**viśvanāthaḥ :** vayam apy etāvad-dina-paryantaṁ vidyā-rahitā evāsmety āhuḥ—vidyām antardhānādi-lakṣaṇāṁ, rāddhāṁ siddhām, saṅkhye yuddhe, māyā-nṛsiṁhaṁ kṛpā-pradhānaṁ nṛsiṁham ||46||

—o)0(o—

**|| 7.8.47 ||**

**śrī-nāgā ūcuḥ—**

**yena pāpena ratnāni strī-ratnāni hṛtāni naḥ |**

**tad-vakṣaḥ-pāṭanenāsāṁ dattānanda namo’stu te ||**

**śrīdharaḥ : **ratnāni phaṇāsu sthitāni tathā strī-ratnāni cottamāḥ striyaḥ | āsāṁ strīṇāṁ datta ānando yena tat saṁbodhanam | pāṭhāntare’smākaṁ datta ānando yeneti ||47||

**krama-sandarbhaḥ : _na vyākhyātam._**

**viśvanāthaḥ : **hṛta-dhanā hṛta-strīkā eva vayam etāvad-dina-paryantaṁ santaptā evety āhuḥ—yeneti | tad-vakṣasaḥ pāṭanena vidāraṇena āsāṁ strīṇām | he dattānanda ||47||

—o)0(o—

**|| 7.8.48 ||**

**śrī-manava ūcuḥ—**

**manavo vayaṁ tava nideśa-kāriṇo**

**ditijena deva paribhūta-setavaḥ |**

**bhavatā khalaḥ sa upasaṁhṛtaḥ prabho**

**karavāma te kim anuśādhi kiṅkarān ||**

**śrīdharaḥ : **nṛsiṁhenāvalokitāḥ santo mūrdhni baddhāñjalayo manavaḥ procuḥ, manavo vayaṁ dharma-pālakāḥ | paribhūtāḥ setavo varṇāśrama-dharma-maryādā yeṣāṁ te | anuśādhy anuśikṣaya ||48||

**krama-sandarbhaḥ : **manavo’tra vartamānam anusahitās tapaḥ-sthitāḥ atītā ity arthaḥ te ca bhāvino’py ātmānam enaṁ matvā nivedayanti smeti manava ūcur ity uktam ||48||

**viśvanāthaḥ : **nṛsiṁhenākasmād avalokyamānā manavo mūrdhni baddhāñjalayo vayaṁ tvad-ājñā-kāriṇo manavo bhavāmety āhuḥ—evam agre’py avatārikā jñeyā manava iti | setavo varṇāśrama-dharma-maryādāḥ ||48||

—o)0(o—

**|| 7.8.49 ||**

**śrī-prajāpataya ūcuḥ—**

**prajeśā vayaṁ te pareśābhisṛṣṭā**

**na yena prajā vai sṛjāmo niṣiddhāḥ |**

**sa eṣa tvayā bhinna-vakṣā nu śete**

**jagan-maṅgalaṁ sattva-mūrte’vatāraḥ ||**

**śrīdharaḥ : **prajā-patayo’pi tad avalokitāḥ procuḥ**—**he pareśa, te tvayā abhisṛṣṭā vayaṁ prajeśā yena niṣiddhāḥ santaḥ prajā na sṛjāmaḥ sa eṣa bhinnaṁ vakṣo yasya nu niścitaṁ śete mṛtaḥ | ataḥ paraṁ prajāḥ sṛjāma iti hṛṣy-antaḥ prāhuḥ**—**he sattva-mūrte, tavāyam avatāro jagato maṅgalam ||49||

**krama-sandarbhaḥ : _na vyākhyātam._**

**viśvanāthaḥ : **he pareśa, he parameśvara ! niṣiddhāḥ, are mā prajāḥ sṛjatety ājñaptāḥ | he sattva-mūrte ! tavāvatāro jagan-maṅgalam ||49||

—o)0(o—

**|| 7.8.50 ||**

**śrī-gandharvā ūcuḥ—**

**vayaṁ vibho te naṭa-nāṭya-gāyakā**

**yenātmasād vīrya-balaujasā kṛtāḥ |**

**sa eṣa nīto bhavatā daśām imāṁ**

**kim utpathasthaḥ kuśalāya kalpate ||**

**madhvaḥ :** naṭanaṁ tu kathā-bandho na;tyakaṁ bhāva-darśanam iti gāndharve ||50||

**śrīdharaḥ : **gandharvā api tad avalokitāḥ procuḥ—he vibho ! vayaṁ te tvadīyā naṭā nartakā nāṭye nṛtye gāyakāś ca yena svādhīnāḥ kṛtāḥ | kathaṁ-bhūtena ? vīryaṁ śauryaṁ balaṁ śaktis tābhyām ojaḥ prabhāvo yasya tena | sa eṣa bhavatā imāṁ daśāṁ mṛtiṁ nītaḥ | ucitaṁ caitad ity āhuḥ—kim iti ||50||

**krama-sandarbhaḥ : _na vyākhyātam._**

**viśvanāthaḥ : **yenadaityenātma-sātkṛtāḥ santas tasyaiva naṭā nāṭye tasyaiva gāyakāś cābhūmety arthaḥ ||50||

—o)0(o—

**|| 7.8.51 ||**

**śrī-cāraṇā ūcuḥ—**

**hare tavāṅghri-paṅkajaṁ bhavāpavargam āśritāḥ |**

**yad eṣa sādhu-hṛc-chayas tvayāsuraḥ samāpitaḥ ||**

**śrīdharaḥ : **bhavāpavargaṁ saṁsāra-nivartakam | āśrayaṇe hetuḥ, yady asmāt sādhūnāṁ hṛdi bhaya-janakatvena śete tiṣṭhatīti tathā sa eṣo’suras tvayā samāpito’ntaṁ nītaḥ ||51||

**krama-sandarbhaḥ : **hare iti pūrvam anāśrayaṇe hetuḥ sādhu-hṛc-chaya iti | sampraty āśrayaṇe hetuḥ samāpita iti ||51||

**viśvanāthaḥ :** sādhūnāṁ hṛdi tvac-chayāyām api śete iti saḥ | ata eva tad asahiṣṇuneva tvayā samārpitaḥ antaṁ nītaḥ | ata evādyārabhya teṣāṁ hṛdi tvam eva śeṣveti bhāvaḥ ||51||

—o)0(o—

**|| 7.8.52 ||**

**śrī-yakṣā ūcuḥ—**

**vayam anucara-mukhyāḥ karmabhis te mano-jñais |**

**ta iha diti-sutena prāpitā vāhakatvam |**

**sa tu jana-paritāpaṁ tat-kṛtaṁ jānatā te**

**narahara upanītaḥ pañcatāṁ pañca-viṁśa ||**

**śrīdharaḥ : **mano-jñaiḥ karmabhis tavānucareṣu mukhyās te vayaṁ diti-sutena śivikāvāhakatvaṁ prāpitāḥ | pañcatāṁ mṛtyum | he pañca-viṁśa catur-viṁśati-tattva-niyāmaka ||52||

**krama-sandarbhaḥ : **he narahare! te tava manojñaiḥ karmabhir anucarā ye śiva-kuberādayaḥ te mukhyāḥ svāmino yeṣāṁ te vayam ||52||

**viśvanāthaḥ :** te tava manojñaiḥ karmabhir anucareṣu mukhyāḥ | yad vā, anucarās tvad-bhaktā eva mukhyā yeṣāṁ te vayam api śivikā-vāhakatvaṁ prāpitāḥ | tena diti-sūtena kṛtaṁ jana-paritāpaṁ jānatā tvayā pañcatāṁ mṛtyuṁ, he pañcaviṁśa, caturviṁśati-tattva-niyāmaka ||52||

—o)0(o—

**|| 7.8.53 ||**

**śrī-kimpuruṣā ūcuḥ—**

**vayaṁ kimpuruṣās tvaṁ tu mahā-puruṣa īśvaraḥ |**

**ayaṁ kupuruṣo naṣṭo dhik-kṛtaḥ sādhubhir yadā ||**

**śrīdharaḥ : **kiṁ puruṣās tu tvāṁ stotuṁ ke vayaṁ varākāḥ ? ity āhuḥ**—**vayam iti | vayaṁ kimpuruṣās tuccha-prāṇinaḥ, tvaṁ tu mahān adbhuta-prabhāvaḥ puruṣaḥ | nanv ayaṁ mahān daityo hata iti kiṁ na varṇyata ity āśaṅkya, kiyad etat ? ity ahuḥ**—**ayam iti | yadā sādhubhir bhagavad-bhaktais tiraskṛtaḥ, tadaiva naṣṭaḥ ||53||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.8.54 ||**

**śrī-vaitālikā ūcuḥ—**

**sabhāsu satreṣu tavāmalaṁ yaśo**

**gītvā saparyāṁ mahatīṁ labhāmahe |**

**yas tām anaiṣīd vaśam eṣa durjano**

**dviṣṭyā hatas te bhagavan yathāmayaḥ ||**

**śrīdharaḥ : **satreṣu yajñeṣu | te tvayā hataḥ, etad-diṣṭyā bhadraṁ kṛtam ||54||

**krama-sandarbhaḥ : _na vyākhyātam._**

**viśvanāthaḥ :** tām asmat-sampradānaka-saparyāṁ vaśaṁ svādhīnatāṁ viśeṣeṇa ānaiṣīt nītavān ||54||

—o)0(o—

**|| 7.8.55 ||**

**śrī-kinnarā ūcuḥ—**

**vayam īśa kinnara-gaṇās tavānugā**

**ditijena viṣṭim amunānukāritāḥ |**

**bhavatā hare sa vṛjino’vasādito**

**narasiṁha nātha vibhavāya no bhava ||**

**śrīdharaḥ : **amunā diti-jena viṣṭiṁ nirmūlyaṁ karmānu nirantaraṁ kāritāḥ, ataḥ paraṁ no vibhavāya samṛddhaye bhava ||55||

**krama-sandarbhaḥ : _na vyākhyātam._**

**viśvanāthaḥ : **viṣṭiṁ nirmūlyaṁ karma anu nirantaraṁ kāritāḥ | vṛjino duḥkhadaḥ ||55||

—o)0(o—

**|| 7.8.56 ||**

**śrī-viṣṇu-pārṣadā ūcuḥ—**

**adyaitad dhari-nara-rūpam adbhutaṁ te**

**dṛṣṭaṁ naḥ śaraṇada sarva-loka-śarma |**

**so’yaṁ te vidhikara īśa vipra-śaptas**

**tasyedaṁ nidhanam anugrahāya vidmaḥ ||**

**śrīdharaḥ : **no’smākaṁ bhaktānāṁ he śaraṇa-da āśraya-prada, sarveṣāṁ lokānāṁ śarma maṅgalam etad adbhutaṁ rūpam adyaiva dṛṣṭaṁ, na tu pūrvam | vidhi-karaḥ kiṅkaraḥ |

**krama-sandarbhaḥ : **ete viṣṇu-pārṣadāḥ śrī-vikuṇṭhānandana-sambandhino jñeyāḥ śrī-nṛsiṁha-devenaikībhūya tasyāvataraṇāt ||56||

**viśvanāthaḥ : **so’yaṁ hiraṇyakaśipus te vidhikaro dāsa eva vipraiḥ sanakādibhiḥ śaptaḥ ||56||

—o)0(o—

iti sārārtha-darśinyāṁ harṣiṇyāṁ bhakta-cetasām |

saptame prathamo’dhyāyaḥ saṅgataḥ saṅgataḥ satām ||

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyāṁ saṁhitāyāṁ vaiyāsikyāṁ saptama-skandhe 

yudhiṣṭhira-nārada-saṁvāde 

hiraṇyakaśipu-vadhaḥ

aṣṭamo’dhyāyaḥ ||

|| 7.8 ||


### atha navamo’dhyāyaḥ


## prahlādānucarite

**|| 7.9.1 ||**

**śrī-nārada uvāca—**

**evaṁ surādayaḥ sarve brahma-rudra-puraḥ sarāḥ |**

**nopaitum aśakan manyu- saṁrambhaṁ sudurāsadam ||**

**śrīdharaḥ :**

navame brahmaṇā bhītyā codito’sura-bālakaḥ |

kopaṁ praśamayan astaun nṛsiṁham atibhīṣaṇam ||

ugro’py anugra evāyaṁ svabhaktānāṁ nṛkesarī |

kesarīva sva-potānām anyeṣām ugra-vigrahaḥ ||

ity ādy āgamoktāṁ bhaktānukampitām āha—evam iti saptabhiḥ | evaṁ dūrata eva sthitvā stuvantaḥ manyunā saṁrambham āveśo yasya tam | upa samīpe gantuṁ nāśaknuvan ||1||

**krama-sandarbhaḥ : _na vyākhyātam._**

**viśvanāthaḥ :**

sarve bibhyus tadāgantum antikaṁ navame hareḥ |

prahlādo brahmaṇādiṣṭas tuṣṭāva sannidhiṁ gataḥ ||

ramāpi yatra na prābhūd anyeṣāṁ tatra kā kathā |

vātsalyaṁ mūrtimat kintu prahlādo’nubabhūva tam ||

nanu sva-sva-duḥkham āvedayanto dūrata eva stuvānā devādayaḥ kim iti samīpam etya nopāsate sma ? tatrāha evam iti | manyunā saṁrambha āveśo yasya tam ||1||

—o)0(o—

**|| 7.9.2 ||**

**sākṣāt śrīḥ preṣitā devair dṛṣṭvā taṁ mahad adbhutam |**

**adṛṣṭāśruta-pūrvatvāt sā nopeyāya śaṅkitā ||**

**madhvaḥ:**adṛṣṭāśruta-pūrvatvād anyaiḥ sādhāraṇair janaiḥ |


    nṛsiṁhaṁ śaṅkiteva śrīr loka-mohāyano yayau ||


    prahlāde caiva vātsalya-darśanāya harer api |


    jñātvā manas tathā brahmā prahlādaṁ preṣayat tadā ||


    ekatraikasya vātsalyaṁ viśeṣād darśayed dhariḥ |

avarasyāpi mohāya krameṇaivāpi vatsalaḥ || iti brahmāṇḍe ||2-3||

**śrīdharaḥ :** śrīr lakṣmīr devī preṣitāpi mahad adbhutaṁ tad-rūpaṁ dṛṣṭvā śaṅkitā satī taṁ nopajagāma | adbhutatve hetuḥ—adṛṣṭeti ||2||

**krama-sandarbhaḥ : **sākṣāt śrīr iti sāpi tasyaiva preyasī adṛṣṭāśruta-pūrvatvād iti | atrādṛṣṭāśruta-pūrvatvaṁ sambhramād eva jātam ivety ūhyam ||2||

**viśvanāthaḥ :** adṛṣṭāśruta-pūrvatvād iti nṛsiṁha-rūpasya pūrva-kalpa-dṛṣṭatve’pi nṛsiṁhasya vaikuṇṭhe sadaiva dṛṣṭatve’pi tadānīm adṛṣṭvāśrutatva-pratīti-līlā-śaktyaiva kāritā | adbhuta-rasāsvāda-prāpaṇārtham ity āhuḥ ||2||

—o)0(o—

**|| 7.9.3-4 ||**

**prahrādaṁ preṣayām āsa brahmāvasthitam antike |**

**tāta praśamayopehi sva-pitre kupitaṁ prabhum ||3 ||**

**tatheti śanakai rājan mahā-bhāgavato’rbhakaḥ |**

**upetya bhuvi kāyena nanāma vidhṛtāñjaliḥ ||4 |||**

**śrīdharaḥ :** upehy upagaccha ||3-4||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.9.5 ||**

**sva-pāda-mūle patitaṁ tam arbhakaṁ**

**vilokya devaḥ kṛpayā pariplutaḥ |**

**utthāpya tac-chīrṣṇy adadhāt karāmbujaṁ**

**kālāhi-vitrasta-dhiyāṁ kṛtābhayam ||**

**śrīdharaḥ :** kāla evāhitas tasmād vitrastā dhīr yeṣāṁ teṣāṁ kṛtam abhayaṁ yena tat karāmbujam ||5||

**krama-sandarbhaḥ : _na vyākhyātam._**

**viśvanāthaḥ :** kṛtam abhayaṁ yena tat ||5 ||

—o)0(o—

**|| 7.9.6 ||**

**sa tat-kara-sparśa-dhutākhilāśubhaḥ**

**sapady abhivyakta-parātma-darśanaḥ |**

**tat-pāda-padmaṁ hṛdi nirvṛto dadhau**

**hṛṣyat-tanuḥ klinna-hṛd aśru-locanaḥ ||**

**śrīdharaḥ :** **tasya** śrī-nṛsiṁhasya **kara-sparśena dhutaṁ** nirastam **akhilam aśubhaṁ** yasya | **sapadi** tat-kṣaṇam **evābhivyaktam** aparokṣībhūtaṁ **parātma-darśanaṁ** brahma-jñānaṁ yasya | **nirvṛtaḥ** san **hṛdi dadhau** | **hṛṣyantī** romāñcitā **tanur** yasya | **klinnaṁ** premārdraṁ **hṛt** yasya | **aśrūṇi locanayor** yasya | parama-puruṣārthatayā **dadhau**, na sādhanatvenety arthaḥ ||6||

**krama-sandarbhaḥ : **atha prahlādasya śrī-bhagavat-sākṣāt-kāra-kṛta-sarvāgha-dhūnana-pūrvakaṁ brahma-sākṣāt-kārānantaraṁ bhagavat-sākṣāt-kāra-viśeṣātmaka-nirvṛtiṁ paramābhīṣṭatvenāha—sa tad- iti ||6|| [prīti-sandarbha 7]

**viśvanāthaḥ :** asura-jātitvāt tadīya-sparśādi-prāpty-asambhāvanā-lakṣaṇam **aśubhaṁ** yat pūrvam āsīt, tat **dhutaṁ** nirastaṁ yasya saḥ | **tat-kara-sparśa**-prabhāvād abhivyaktaṁ pūrva-siddham eva tadānīṁ sarvato-bhāvena vyaktībhūtaṁ **parātma-darśanaṁ** paramātmānubhavo yasya saḥ ||6||

—o)0(o—

**|| 7.9.7 ||**

**astauṣīd dharim ekāgra- manasā susamāhitaḥ |**

**prema-gadgadayā vācā tan-nyasta-hṛdayekṣaṇaḥ ||**

**śrīdharaḥ :** susamādhim evāha—**tasminn** eva **nyastaṁ hṛdayam** **īkṣaṇam** ca yeneti ||7||

**krama-sandarbhaḥ : _na vyākhyātam._**

**viśvanāthaḥ :** susamādhim āha—**tasminn** eva **nyastaṁ hṛdayam īkṣaṇaṁ** ca yena saḥ ||7||

—o)0(o—

**|| 7.9.8 ||**

**śrī-prahrāda uvāca—**

**brahmādayaḥ sura-gaṇā munayo’tha siddhāḥ**

**sattvaikatāna-matayo**[^33]** vacasāṁ pravāhaiḥ |**

**nārādhituṁ puru-guṇair adhunāpi pipruḥ**

**kiṁ toṣṭum arhati sa me harir ugra-jāteḥ ||**

**śrīdharaḥ :**

svasminn iva samasteṣu tat-kṛpāmṛta-dṛṣṭaye |

prahrādaḥ stauti sat-padyair dvicatvāriṁśatā harim || iti |

tatra tāvad ātmano bhagavat-stutāv anadhikāram ivāśaṅkyādhikāraṁ sambhāvayann āha—brahmādaya iti pañcabhiḥ | **munayo** manana-śīlāḥ | **siddhā** jñānino’pi | kathambhūtāḥ ? **sattva** eva **ekasmiṁs tāno** vistāro yasyāḥ sā **matir** yeṣāṁ, tathāvidhā api **vacasāṁ** **pravāhair** api, tathā bahubhir vakṣyamāṇair **guṇair** api yam **ārādhayituṁ na** **piprur** na pūrṇāḥ, na śaktā ity arthaḥ | **sa harir me** mama kathaṁ **toṣaṁ** prāptum **arhati** | tatra hetuḥ—**ugra-jāteḥ** ugrā ghorā āsurī jātir yasya ||8||

**krama-sandarbhaḥ : **tatra tāvan nijāyogyatāyāṁ kaimutyaṁ vyañjayati—brahmādaya iti | **vacasāṁ** karma-yoga-jñāna-pradhānānāṁ śabdānāṁ **pravāhair** nirantarābhyāsaiḥ ||8||

**viśvanāthaḥ :** bho duravagamāścarya-prabho ! mayi kaṁ guṇam ālambya kṛpayasīty āha—brahmādaya iti | sāttvikatvam api na te kṛpāyāḥ kāraṇaṁ, kiṁ punas tāmasatvam ity āha—**sattveṣu** dharma-jñāna-tapaḥsv eva **ekatānā** ananya-vartinī **matir** yeṣāṁ te | kiṁ punar adharmājñāna-viṣaya-bhogaikatāna-matayo vayam iti bhāvaḥ | ekatāno’nanya-vṛttiḥ ity amaraḥ | na ca kevalaṁ stuti-vādānām eva tvat-prasādakatvam ity āha—**vacasāṁ pravāhaiḥ puru-guṇair** dhvani-guṇālaṅkāra-yuktaiḥ | pravāha-pakṣe svacchatva-śaitya-mādhurya-pāvitrādyaiḥ | **ārādhayituṁ** sveṣu santoṣayitum ity arthaḥ | **na pipruḥ** nāśaknuvann ity arthaḥ | **me** mayīty arthaḥ | **ugrajāter** mahā-tāmasa-jāteḥ ||8 ||

—o)0(o—

**		|| 7.9.9 ||**

**manye dhanābhijana-rūpa-tapaḥ-śrutaujas-**

**tejaḥ-prabhāva-bala-pauruṣa-buddhi-yogāḥ |**

**nārādhanāya hi bhavanti parasya puṁso**

**bhaktyā tutoṣa bhagavān gaja-yūtha-pāya ||**

**śrīdharaḥ :** evaṁ hari-toṣaṇe svasyāyogyatām āśaṅkya yogyatāṁ sambhāvayati—manya iti dvābhyām | **abhijanaḥ** sat-kule janma | **rūpaṁ** saundaryam | **śrutaṁ** pāṇḍityam | **oja** indriya-naipuṇyam | **tejaḥ** kāntiḥ | **prabhāvaḥ** pratāpaḥ | **pauruṣam** udyamaḥ | **buddhiḥ** prajñā | **yogo**’ṣṭāṅgaḥ | ete dhanādayo dvādaśāpi guṇāḥ **parasya puṁsaḥ ārādhanāya na bhavanti** | **hi** yataḥ | kevalayā **bhaktyaiva gajendrāya tuṣṭo**’bhavat ||9||

**sanātana-gosvāmī : abhijanaḥ** sat-kule janma | **rūpaṁ** saundaryam | **tapaḥ** sva-dharmācaraṇam | **śrutaṁ** pāṇḍityam | **oja** indriya-naipuṇyam | **tejaḥ** kāntiḥ | **prabhāvaḥ **pratāpaḥ | **balaṁ** śarīra-śaktiḥ | **pauruṣam** udyamaḥ | **buddhiḥ** prajñā | **yogo**’ṣṭāṅgaḥ | ete dhanādayo dvādaśāpi guṇāḥ **parasya puṁsaḥ** tava **ārādhanāya** sādhanāya bhajanopakaraṇāyāpi **nabhavanti**, kim uta tvat-tuṣṭyai | **hi** yataḥ | kevalayā **bhaktyaiva gajendrāyatuṣṭo**’bhavat ||9|| [ha.bha.vi. 11.592]

**krama-sandarbhaḥ : **tasmād evaṁ dṛṣṭatvād evaṁ nirṇīya ity āha—manya iti caraṇa-trayeṇa | dhanādayas tat-tac-chāstrābhyāsa-phala-rūpās te’pi **nārādhanāya**, na paritoṣāya | tarhi kena toṣaḥ syāt ? ity apekṣāyāṁ dṛṣṭānta-dvāraiva tad darśayati—bhaktyeti | brahmādiṣu brahmādi-katipayānāṁ bhaktatve’pi tena tena tu teṣām api sa parituṣṭo na bhavatīti vivakṣayoktam ||9||

**viśvanāthaḥ :** na ca bahu-dhana-pradānādibhis tvaṁ tuṣyasīty āha—manya iti | **abhijanaḥ** sat-kule janma | **oja** indriya-naipuṇyam | **tejaḥ** kāntiḥ | **prabhāvaḥ** pratāpaḥ | **pauruṣam** udyamaḥ | **yogo**’ṣṭāṅgaḥ karma-yogo jñāna-yogaś ca | **nārādhanāya** na santoṣaṇāya | tarhi kenāhaṁ santuṣyāmi ? ity ata āha—bhaktyeti | **tutoṣeti** bhūta-nirdeśena nātra kāpy anyā yuktir anveṣṭavyā, kintu bhavataḥ svabhāva evāyaṁ bhakter vā kāpy adbhutā śaktir iti dyotate | tena ca tvat-santoṣānyathānupapattyā mayy api śrī-nārada-kṛpādbhuto bhakti-gandho vartata iti vyañjitam ||9||

—o)0(o—

**|| 7.9.10 ||**

**viprād dvi-ṣaḍ-guṇa-yutād aravinda-nābha-**

**pādāravinda-vimukhāt śvapacaṁ variṣṭham |**

**manye tad-arpita-mano-vacanehitārtha-**

**prāṇaṁ punāti sa kulaṁ na tu bhūri-mānaḥ ||**

**madhvaḥ : **dviṣaḍ-guṇa-yutāt—


    jñānaṁ ca satyaṁ ca damaḥ śamaś ca 


    hy amātsaryaṁ hrīs titikṣānasūyā |


    dānaṁ ca yajñaś ca tapaḥ śrutaṁ ca


    mahā-vratā dvādaśa brāhmaṇasya || [ma.bhā. 5.43.12] iti bhārate ||10||

**śrīdharaḥ :** evaṁ bhaktyaiva kevalayā hares toṣaḥ sambhavatīty uktam idānīṁ bhaktiṁ vinā nānyat kiñcit tat-toṣa-hetur ity āha—viprād iti | pūrvoktā dhanādayo **dvi-ṣaṭ** dvādaśa guṇās tair **yuktād viprād api śvapacaṁ variṣṭhaṁ manye** | 

yad vā, sanat-sujātoktādvādaśa dharmādayo guṇā draṣṭavyāḥ—


    dharmaś ca satyaṁ ca damas tapaś ca


    hy amātsaryaṁ hrīs titikṣānasūyā |


    yajñaś ca dānaṁ ca dhṛtiḥ śrutaṁ ca


    vratāni vai dvādaśa brāhmaṇasya ||[ma.bhā. 5.43.12] iti |

yad vā, 


    śamo damas tapaḥ śaucaṁ kṣānty-ārjava-viraktatāḥ |


    jñāna-vijñāna-santoṣāḥ satyāstikye dviṣad-guṇāḥ || iti |

kathambhūtād viprāt ? **aravinda-nābhasya pādāravindād vimukhāt** | katham-bhūtaṁ śvapacam ? tasminn aravinda-nābhe’**rpitā mana**-ādāya yena tam | **īhitaṁ** karma | variṣṭhatve hetuḥ—sa evambhūtaḥ śvapacaḥ sarva-**kulaṁpunāti** | **bhūrir māno** garvo yasya sa **tu** vipra ātmānam api **na** punāti, kutaḥ kulam ? yato bhakti-hīnasyaite guṇā garvāyaiva bhavanti, na tu śuddhaye | ato hīna iti bhāvaḥ ||10||

**sanātanaḥ **[ha.bha.vi. 10.192]: manye dhanābhijana-rūpa-tapaḥ-śrutaujas-tejaḥ-prabhāva-bala-pauruṣa-buddhi-yogāḥ [bhā.pu. 7.9.9] iti pūrvoktā me dhanādayaḥ dviṣaṭ dvādaśa guṇās tair yuktād viprād api śvapacaṁ variṣṭhaṁ manye | yad vā, udyoga-parvaṇi sanat-sujātoktādvādaśa dharmādayo guṇā draṣṭavyāḥ | tathā hi—


    dharmaś ca satyaṁ ca damas tapaś ca


    hy amātsaryaṁ hrīs titikṣānasūyā |


    yajñaś ca dānaṁ ca dhṛtiḥ śrutaṁ ca


    vratāni vai dvādaśa brāhmaṇasya ||[ma.bhā. 5.43.12] iti |

kathambhūtād viprāt ? **aravinda-nābhasya pādāravindād vimukhāt** | katham-bhūtaṁ śvapacam ? tasminn aravinda-nābha-padāravinde’rpitā mana-ādāya yena tam | īhitaṁ karma | variṣṭhatve hetuḥ—sa evambhūtaḥ śvapacaḥ sva-kulaṁ punāti | bhūrir māno garvo yasya, sa **tu** vipra ātmānam api **na** punāti, kutaḥ kulam ? yato bhakti-hīnasyaite guṇā garvāyaiva bhavanti, ato hīna iti bhāvaḥ |

yad vā, tāḍrśād viprāt śvapacam evāhaṁ manye ādriye, bhagavad-vimukhatvena viprasya śvapaco’py adhamatvāt | śvapacasya ca jātyādi-svabhāvena bhagavaj-jñānādy-asambhavāt, kevalaṁ bhagavaty ābhimukhyābhāvaḥ, na tu vaimukhyam | atas tasmāt apy ayam eva sādhuḥ | ata eva taṁ manye iti | tad-arpita-mano-vacanehitārtha-prāṇaṁ santaṁ variṣṭhaṁ sarvotkṛṣṭāṁ manye | tatra hetuḥ—punātīti | 

yad vā, ādito viprasya sandhopāsanādau svata eva nityaṁ bhagavad-ābhimukhyam asty eva, paścāc cādhyanādinā tāḍrśa-dvādaśa-guṇāḥ sampannāḥ, ato’dhunābhimukhya-viśeṣas tāvad dūre’stu | atha ca “aham eva satyaṁ paraṁ brahma nārāyaṇaḥ, matto’nyac ca dṛṣṭa-śrutaṁ sarvaṁ man-māyā-kalpitaṁ mayy adhyastam eva” ity ādi mithyābhimānena satā bhagavat-pādāravindād vaimukhyaṁ gatād iti | anyat samānam ||10||

**krama-sandarbhaḥ : **nanu bhakti-vyatiriktā api kecit te guṇā variṣṭhatayodghuṣyante, tatrāsahamāna āhuḥ—viprād iti ||10||

**viśvanāthaḥ : **kim anyad vaktavyaṁ bhakty-abhāva-sadbhāvābhyām evaṁ vivicyata ity āha—bhakti-hīnāt **viprād api śvapacaṁ variṣṭhaṁ manye**, kim uta kṣatriyādibhyaḥ | tatrāpi **dvi-ṣaṭ** pūrvoktā dhanādayo dvādaśa-**guṇās** tair **yuktā**, kim uta saptāṣṭa-tri-catur-ādi-guṇa-yuktāt, kim utatarāṁ tat-tad-guṇa-hīnāt, tatrāpi variṣṭham atiśayenādhikam eva | sanat-sujātoktā dvādaśa vā guṇā draṣṭavyāḥ | tad uktam—


    jñānaṁ ca satyaṁ ca damaḥ śamaś ca 


    hy amātsaryaṁ hrīs titikṣānasūyā |


    dānaṁ ca yajñaś ca tapaḥ śrutaṁ ca


    mahā-vratā dvādaśa brāhmaṇasya || [ma.bhā. 5.43.12] iti |

**aravinda**- iti tena jñāna-yogādi-sattve vipro bhagavad-vimukho nocyate iti mataṁ parāstam | śvapacaṁ kīdṛśam ? **tasminn** aravinda-nābhe **arpitā mana**-ādayo yena tam | īhitaṁ karma artho dhanam | viprād variṣṭhatve hetuḥ—sa śvapacaḥ **kulaṁ** svīyaṁ sarvam eva **punāti** | **bhūri-māno **lokeṣv ādaro yasya tathā-bhūto’pi, sa tu vipra ātmānam api na punāti, kutaḥ kulam iti bhāvaḥ | bhakti-hīnasyaite guṇā garvāyaiva bhavanti, na tu śuddhaye iti svāmi-caraṇāḥ ||10||

—o)0(o—

**|| 7.9.11 ||**

**naivātmanaḥ prabhur ayaṁ nija-lābha-pūrṇo**

**mānaṁ janād aviduṣaḥ karuṇo vṛṇīte |**

**yad yaj jano bhagavate vidadhīta mānaṁ**

**tac cātmane prati-mukhasya yathā mukha-śrīḥ ||**

**śrīdharaḥ : **tarhi kiṁ dhanādy-arpaṇena saṁmānaṁ prākṛta iva bhagavān apekṣate ? nety āha—naiveti | **ayaṁ prabhur** īśvaro’**viduṣo**’lpakāj janātmānaṁ pūjām ātmano’rthe **na vṛṇīte **necchati, yato **nija-lābhenaiva pūrṇaḥ** | tarhi pūjāṁ necchaty eva ? tatrāha—**karuṇaḥ** kṛpālur ato **vṛṇīte** ca | tatra hetuḥ—yad yad iti | **yaṁ yaṁ mānam** | yad vā, **yad** yasmād **yad** yena dhanādinā **bhagavate mānaṁ vidadhīta, tad** eva **ātmane** bhavati, nānyat | **yathā mukhe** kṛtaiva tilakādi-**śrīḥ** śobhā pratibimbasya bhavati, na tu sākṣāt tasyaiva kartuṁ śakyate, tadvat ||11||

**krama-sandarbhaḥ : **bhaktās tu śrī-bhagavato’pi svata eva paramābhīṣṭa-rūpāḥ, bhaktir eva ca bhaktānāṁ sukha-rūpeti bhaktyā tutoṣa ity evotkarṣayan sva-kartavyatvena tām eva nigamayitum āha—naivātmana iti | 

**ayaṁ prabhur ātmano mānaṁ** pūjāṁ **janān** nija-bhaktān **na vṛṇīte** necchati | tatra hetuḥ—**nijasya** bhaktasyaiva **lābhenaiva pūrṇaḥ** parama-santuṣṭaḥ | hetv-antaraṁ—**karuṇaḥ** pūjārthaṁ tat-prayāsādāv asahiṣṇuḥ | kathambhūtāt ? **janād aviduṣaḥ** | pitur agre bālakavat tasyāgre na kiñcid api jānataḥ | eṣā svasya janaika-vargatvena dainyoktiḥ | yad vā, tad-āveśenānyat kiñcid api na jānata ity arthaḥ | ubhayatra pakṣe’pi tac ca tasya kāruṇya-hetur iti bhāvaḥ | 

tarhi kiṁ janas tasya pūjāṁ na kurute ? ity āśaṅkyāha—yad iti | sa ca **jano yad yad** yaṁ yaṁ **mānaṁ** bhagavate **vidadhīta** sampādayati, sa sarvo’py ātmārtham eva | tat-sammāna-mātreṇaiva sva-sammānanābhimananāt sukhaṁ manyamānas tan-mānaṁ karoty evety arthaḥ |  \


tat-sammāna-mātreṇa sva-sammānaś ca tad-eka-jīvanasya taj-janasya yukta eveti dṛṣṭāntam āha—**yathā mukhe** yā śobhā kriyate, tan-mātram eva **pratimukhasya** śobhāyai bhavati, nānyad iti ||11|| [bhakti-sandarbha 167]

**viśvanāthaḥ :** nanu tarhi śravaṇa-kīrtanārhaṇādibhir mat-sammānanaṁ hi bhaktis tayaiva tuṣyāmi, na tu tapaḥ-śrutādibhiḥ puṁ-niṣṭhair guṇair iti cen mama svārtha-paratvaṁ prasaktam ? tatra nahi nahīty āha—naiveti | 

**ayaṁ prabhur** īśvaro bhagavān **ātmanaḥ** svasya **mānaṁ** sammānanaṁ **janāt** jana-mātrāt **na vṛṇīte** | kīdṛśāt ? **aviduṣaḥ** | tad-apekṣayā brahmādi-stamba-paryantaḥ sarva eva jano hy avidvān evety arthaḥ | na hi śāstrādi-vidyā-jñāna-śūnya-jana-kṛtaṁ sammānanaṁ bhavyaḥ kaścit gṛhṇātīti mānāgrahaṇe jana-niṣṭho'jñāna-lakṣaṇo dharmo hetur uktaḥ | 

tatra tvan-niṣṭho [jñāna-lakṣaṇo] dharmo'pi hetur astīty āha—**nija-lābhena pūrṇaḥ** kintu **karuṇaḥ** kṛpāluḥ san vṛṇīte ca | yat kutaścid vṛṇīte iti dṛśyate, tat tam anugrahītum eveti māna-grahaṇe’pi karuṇatva-lakṣaṇas tvan-niṣṭho dharma eva hetur astīti bhāvaḥ | 

na ca prākṛta-jana-dattena mānena tava kaścid utkarṣo bhavet, api tu māna-pradātur evety āha—yad yad yāṁ yāṁ **mānaṁ** pūjāṁ bhagavatevidadhīta kuryāt, **tat** saṁmāna **ātmane** svasmai svotkarṣāyaiva bhavet | **yathā mukha-śrīḥ** mukhe kṛtaiva tilakādi-śobhā **pratimukhasya** pratibimbasya bhavet, na tu pratibimbe kṛtā pratibimbasyety arthaḥ ||11||

—o)0(o—

**|| 7.9.12 ||**

**tasmād ahaṁ vigata-viklava īśvarasya**

**sarvātmanā mahi gṛṇāmi yathā manīṣam |**

**nīco'jayā guṇa-visargam anupraviṣṭaḥ**

**pūyeta yena hi pumān anuvarṇitena ||**

**śrīdharaḥ : **yasmād evaṁ bhagavān bhaktyaiva tuṣyati, **tasmād ahaṁ** nīco’pi **vigata-viklavo** gata-śaṅkaḥ sann **īśvarasya mahi** mahimānaṁ sarva-prayatnena sva-**manīṣā**nusāreṇa anuvarṇayāmi | ajānato’pi stuti-karaṇe hetum āha—**yenaiva** mahimnānuvarṇitenāvidyayā saṁsāram **anupraviṣṭaḥ** **pumān pūyeta** śuddhyeta, tan mahi anyasya tathā śodhakatvābhāvād ity arthaḥ ||12||

**krama-sandarbhaḥ : **nigamayati—tasmād iti ||12||

**viśvanāthaḥ : **yasmād evaṁ bhavān bhaktyaiva tuṣyati, na tu sajjāty-ādibhiḥ, yasmāc ca tvat-sammānanaṁ khalv ātmane eva phalati, **tasmād ahaṁ** nīco’pi **mahi**mānaṁ **gṛṇāmi** staumi, **yena** tvan-mahimnā **anuvarṇitena** **guṇa-visargaṁ** saṁsāra-vyādhim **anupraviṣṭo** janaḥ **pūyeta** | tasmān mucyetety arthaḥ ||12||

—o)0(o—

**|| 7.9.13 ||**

**sarve hy amī vidhi-karās tava sattva-dhāmno**

**brahmādayo vayam iveśa na codvijantaḥ |**

**kṣemāya bhūtaya utātma-sukhāya cāsya**

**vikrīḍitaṁ bhagavato rucirāvatāraiḥ ||**

**śrīdharaḥ : **tad evam ātmanaḥ stutāv anadhikāraṁ parihṛtyedānīṁ taṁ stuvan kopopasaṁhāraṁ prārthayate—sarve hīti dvābhyām | bho **īśa** ! **amī udvijanto** bibhyataḥ **sarve** **brahmādayaḥ** **sattva**-mūrtes **tava vidhi-karās** tvan-niyoga-kartāro bhaktā eva, nānye | **na ca vayam** asurā **iva** vaira-bhāvenaite bhaktāḥ, kintu śraddhayaiva | tava **rucirair avatārair** **vi**vidhaṁ **krīḍanam** **asya** viśvasya **kṣemādi**-prayojanāya, na tu bhayotpādanāya ||13||

**krama-sandarbhaḥ : **nanv evaṁ brahmādyā bhaktā na bhavanti, bhavān eva tu bhakta ity āśaṅkyāsura-kula-janmatvāt dainyenātmānam api tat-svabhāvatvena nirdiśan brahmādīn prasāda-viṣayīkārayituṁ vyatireka-dṛṣṭāntena teṣāṁ bhaktatvam eva dṛḍhayati—sarva iti | **na ca** na tu **vayam** **iva** asurā iva **udvijantaḥ,** tvad-asamordha-vaibhava-darśanenodvegam īrṣyādi-bhāvaṁ prāpnuvanto bhavanti | **bhavāṁs tu** sarva-maṅgala-carita evety āha—**kṣemāyeti** ||13||

**viśvanāthaḥ :** vayam asurā evāsmin jagaty abhaktā manda-bhāgyāḥ, anye tu sarve tava bhaktā bhūri-bhāgā evety āha—**sarve vidhikarās** tvan-niyoga-kartāro dāsā eva, **na ca vayam** asurā **iva** vaira-bhāvavattvād **udvijantaḥ,** svato bhītāḥ | ato’**sya** sva-bhakta-rūpasya viśvasya **kṣemāya bhūtaye** sampattyai ca uta **ātmanaḥ** svasya ca **sukhārthaṁ** tavedam asura-vadhādi **vikrīḍitaṁ** bhavet ||13||

—o)0(o—

**|| 7.9.14 ||**

**tad yaccha manyum asuraś ca hatas tvayādya**

**modeta sādhur api vṛścika-sarpa-hatyā |**

**lokāś ca nirvṛtim itāḥ pratiyanti sarve**

**rūpaṁ nṛsiṁha vibhayāya janāḥ smaranti ||**

**śrīdharaḥ : tat** tasmād eṣāṁ bhaya-parihārāya **manyuṁ** **yaccha** upasaṁhara | yad artham ayaṁ manyuḥ, sa cāsuraḥ sādhūnāṁ santoṣārtham adya hataḥ | ataḥ paraṁ krodhena kāryābhāvāt taṁ niyaccha | nanv anyeṣāṁ vadhena sādhuḥ kiṁ modeta ? tatrāha—**vṛścikādeḥ **paropadrava-kāriṇo’nyato jātayā **hatyā** vadhena tasyaiva tad bhadraṁ jātam iti **sādhur api modetaiva** | tarhi bahūnāṁ sukhāvahatvād amuṁ krodhaṁ na tyajāmīti cet, tatrāha—**lokāś ca** **nirvṛtim itāḥ** prāptāḥ santaḥ pratiyanti krodhopasaṁhāraṁ pratīkṣante, tarhi janānāṁ punar bhayābhāvāya manyuṁ dhārayāmīti cet, tatrāha—rūpam iti | **vibhayāya** bhaya-nivṛttyai | etad rūpa-smaraṇād eva bhaya-nivṛtter na manyu-dhāraṇena kṛtyam astīty arthaḥ ||14||

**krama-sandarbhaḥ : **nanu, parama-sādhos tava hiṁsako’yam iti mahā-prāṇino’py asya mayā hananaṁ sādhavo’py etat-tattvānabhijñā ete brahma-marīcyādayo na saheran | ata evaiteṣv api prasādo na yukta ity āśaṅkyāha—modeteti | ahaṁ ko varākaḥ, kintu vṛścikāder iva sarva-hiṁsakasyāsya hananaṁ sādhu-jano’py anumodeta, kim utaita ity arthaḥ | kiṁ vaktavyaṁ, ta eva modaṁ labdhvā iti | yato lokāś ceti ato viśva-sukhadatvāt sādhv evānuṣṭhitam iti | prasādasyāvasaro’yaṁ, na tu manyor iti bhāvaḥ | kiṁ ca, **rūpam** iti ||14||

**viśvanāthaḥ :** yasmād viśvasya kṣemādy abhūt tasmān manyuṁ yaccha dūrīkuru | nanu para-duḥkhena sukhitvāt katham asya viśvasya sādhutvam ? tatrāha—sādhur api parodvejaka-vṛścika-sarpādīnāṁ hatyayā hiṁsayā anya-kṛtayā modeteti vidher nāsādhutvam ity arthaḥ | pratiyanti tava duṣṭa-nigraha-śiṣṭa-pālana-kartṛtve pratītiṁ prāpnuvanti | na cātaḥ paraṁ tavaitādṛśāvatārāpekṣāpīty āha—he nṛsiṁha ! **tava rūpam** evedaṁ **vibhayāya** bhayābhāvāya smaranti | tavaitad-rūpa-smaraṇenaivātaḥ paraṁ bhītāḥ asurā naṅkṣyantīti bhāvaḥ ||14||

—o)0(o—

**|| 7.9.15 ||**

**nāhaṁ bibhemy ajita te’tibhayānakāsya-**

**jihvārka-netra-bhrukuṭī-rabhasogra-daṁṣṭrāt |**

**āntra-srajaḥ-kṣataja-keśara-śaṅku-karṇān**

**nirhrāda-bhīta-digibhād ari-bhin-nakhāgrāt ||**

**śrīdharaḥ : **tvaṁ ced bibheṣi, tarhi tyajāmīti cet, tatrāha—nāham iti | bho **ajita** ! **te**’smād rūpād ahaṁ **na bibhemi **| kathaṁ-bhūtāt ? **āsyaṁ** ca **jihvā** **cārka**-sadṛśa-**netrāṇi** ca **bhrū-kuṭīnāṁ** **rabhasa** āṭopaś ca **ugrā daṁṣṭrāś** ca, etāny **atibhayānakāni **yasmiṁs tasmāt | antra-mayyaḥ srajo yasmiṁs tad **āntra-srak**, tasmāt | **kṣatajāktāḥ kesarā** yasmin, **śaṅkuvad** unnatau stabdhau **karṇau** yasmin, tac ca tac ca tasmāt | nirhrādena bhītā dig-ibhā yasmāt | arīn bhindantīty ari**-bhinditāni nakhāgrāṇi** yasmin | evaṁ-bhūtād api te rūpād ahaṁ na bibhemi ||15||

**krama-sandarbhaḥ : _na vyākhyātam._**

**viśvanāthaḥ :** asura-jātitve’py anyeṣām asurāṇām iva tvatto na me bhayam ? ity āha—nāham iti | **te**’smad-rūpād **ahaṁ na bibhemi** | kīdṛśāt ? **atibhayānakam āsyaṁ jihvā**, arka-tulya-netrāṇi bhrūkuṭyā rabhasa āṭopa ugra-daṁṣṭrāś ca yatra tasmāt | antra-mayyaḥ srajo yatra tad āntra-srak, tasmāt | kṣatajāktāḥ kesarā yasmin, śaṅkuvad unnatau stabdhau karṇau yasmin, tac ca tac ca tasmāt | nirhrādena bhītā dig-ibhā yasmāt | arīn bhindantīty ari-bhinditāni nakhāgrāṇi yasmin, tasmāt ||15||

—o)0(o—

**|| 7.9.16 ||**

**trasto’smy ahaṁ kṛpaṇa-vatsala duḥsahogra-**

**saṁsāra-cakra-kadanād grasatāṁ praṇītaḥ |**

**baddhaḥ sva-karmabhir uśattama te’ṅghri-mūlaṁ**

**prīto’pavarga-śaraṇaṁ hvayase kadā nu ||**

**śrīdharaḥ : **mahad-bhayaṁ tv anyad astīty āha—trasto’smīti | **duḥsahaṁ** yad **ugraṁ** **saṁsāra-cakre** **kadanaṁ** duḥkhaṁ, tasmād ahaṁ **trasto’smi **| tatra ca **grasatāṁ** hiṁsrāṇāṁ madhye **sva-karmabhir baddhaḥ** san praṇīto nikṣipto’smi | he **kṛpaṇa-vatsala** ! he **uśattama** ! **kadā nu** tvaṁ prītaḥ sann **apavarga**-bhūtaṁ **śaraṇaṁ** tava **aṅghri**-kamalaṁ prati **hvayase** mām āhvayasi ||16||

**krama-sandarbhaḥ : **duḥsaheti tad-bahir-mukhatā-mayatvād iti bhāvaḥ | tatrāpi grasatāṁ tvad-bhakteḥ sarvaṅgilānām asurāṇāṁ madhye, tato he uśattam! te tavāṅghri-mūlaṁ caraṇāravindayoḥ nityādhiṣṭhānaṁ śrī-vaikuṇṭhaṁ prati **kadā nu hvayase** ||16||

**prīti-sandarbhaḥ (49): **evaṁ sadyo jahur bhagavat-pārśva-kāmāḥ [bhā.pu. 1.19.20] ity atra tat-sāmīpya-kāmanāpi vyākhyeyā | tat-prīti-viśeṣātiśayavatāṁ hi teṣāṁ tat-kṛtārti-bhareṇaiva tat-sphūrtāv apy atṛptau satyāṁ, tat-sāmīpya-prāpteś ca tat-prāpti-vighātaka-saṁsāra-bandhana-troṭanasya ca prārthanaṁ dṛśyate | pitṛ-mātṛ-prīty-eka-sukhināṁ vidūra-baddhānāṁ bālakānām iva | yathāha—trasto'smīti |

tvad-bahirmukha-vyāpāra-mayatvād **duḥkha-saham** anuśīlayitum aśakyam | tvad-bhakti-virodhi-vyākāra-[^34]mayatvāt tu **ugraṁ** bhayānakaṁ yat **saṁsāra-cakraṁ**, tasmād yat **kadanaṁ** lokānāṁ mano-dauḥsthyaṁ, tasmād ahaṁ **trasto’smi**, tvad-abhimukhībhavituṁ na pāraya ity arthaḥ | evam eva vakṣyate—


    śrī-nārada uvāca—


    bhakti-yogasya tat sarvam antarāyatayārbhakaḥ |


    manyamāno hṛṣīkeśaṁ smayamāna uvāca ha ||


    śrī-prahrāda uvāca—


    mā māṁ pralobhayotpattyā saktaṁ kāmeṣu tair varaiḥ |


    tat-saṅga-bhīto nirviṇṇo mumukṣus tvām upāśritaḥ || [bhā.pu. 7.10.1-2] ity anena |

yadyapy evaṁ trasto’smi, tathāpy aho grasatāṁ bhagavad-virodhitvena mādṛśa-sarvaṅgilānām eṣām asurāṇāṁ madhye **sva-karmabhir baddhaḥ** san **praṇīto** nikṣipto’smi | tatas tava viraha-dūnatayā idaṁ yāce | **kadā nu prītaḥ san apavarga-bhūtam araṇaṁ** śaraṇaṁ **tavāṅghri-mūlaṁ **tvat-samīpaṁ prati mām āhvāsyasīti ||16||

**viśvanāthaḥ : **kintu tvad-vaimukhya-pradāyaka-duḥsaṅgādibhya eva bhīto’smīty āha—trasto’smīti | yat tvan-nindā-dveṣādi-mayatvād **ugraṁ** **saṁsāra-cakra-kadanaṁ** tasmād eva **trasto’smi**, na tu sādhāraṇa-saṁsārād iti prahlādābhiprāyo vyākhyeyaḥ | 


    naivodvije para duratyaya-vaitaraṇyās


    tvad-vīrya-gāyana-mahāmṛta-magna-cittaḥ [bhā.pu. 7.9.43] ity-agrima-tad-ukteḥ |

yataḥ **grasatāṁ** tvad-bhaktaṁ māṁ bhakṣitum ivecchatām asurāṇāṁ madhye **praṇīto** nikṣiptaḥ | nanu tvaṁ kiṁ mayā nikṣiptaḥ ? tatra nahi nahīty āha—**baddhaḥ** san **sva-karmabhir** eva | tasmāt **kadā nu prītaḥ** san **apavarga**-bhūtaṁ **śaraṇaṁ** **tavāṅghri**-kamalaṁ prati **hvayase** pāda-saṁvāhanārthaṁ mām āhvāsyasi ||16||

—o)0(o—

**|| 7.9.17 ||**

**yasmāt priyāpriya-viyoga-saṁyoga-janma-**

**śokāgninā sakala-yoniṣu dahyamānaḥ |**

**duḥkhauṣadhaṁ tad api duḥkham atad-dhiyāhaṁ**

**bhūman bhramāmi vada me tava dāsya-yogam ||**

**śrīdharaḥ : **dāsye sati mat-prītir iti cet, tarhi nānā-yoniṣu kliṣyamānasya mama dāsya-jñānābhāvāt tvam eva tad upadiśeti prārthayate | **yasmāt** **priyair apriyaiś** ca yathā-saṅkhyaṁ **viyoga-saṁyogābhyāṁ** **janma** yasya, tena **śokāgninā** **sakala-yoniṣu dahyamāno**’smi | duḥkhasya pratīkāraḥ kārya iti cet, tatrāha—**duḥkhasyauṣadhaṁ** pratīkāraḥ, **tad api duḥkham** eva | evam apy **atad-dhiyā** dehādy-abhimānena muhyāmi | ato he **bhūman** vibho ! **me tava** **dāsya**-rūpaṁ **yogaṁ** nistāropāyaṁ **vada** ||17||

**krama-sandarbhaḥ : **nanu, yāvad āhvayāmi, tāvat paitṛkaṁ rājya-sukham anubhaveti ced duḥkham eva tat, tāvac ca prārthanīyas tv eṣa evety āha—yasmād iti | **dāsyaṁ** dāsasya karma tac ca śrī-bhagavat-pratimā-paricaryā, tad eva **yogas** tvat-saṁyoga-rūpas tam ||17||

**viśvanāthaḥ : **nanu mad-aṅghri-sevayā kiṁ kariṣyasi ? paitṛkaṁ trijagad-aiśvarya-sukhaṁ tāvat bhuṅkṣvety ata āha—**yasmāt** **priyair apriyaiś** ca yathā-saṅkhyaṁ **viyoga-saṁyogābhyām janma** yasya tena **śokāgninā** **sakala-yoniṣv** iti rāja-dehe’pi tādṛśa-śokāgni-dāhasya nāsad-bhāva iti bhāvaḥ | 

nanu śokāgneḥ pratīkārā api bahavo vartanta ity ata āha—**duḥkhasyauṣadhaṁ** pratīkāraḥ, tad api duḥkham eva | tad api **atad-dhiyā** aduḥkha-buddhyaiva śūkarādi-yonāv apy ahaṁ sukhīti buddhyaiva **bhramāmi**, atas **tava dāsyasya yogam** upāyaṁ **vada**, kenopāyena tava dāsyaṁ prāpnuyām ? tattvam evopadiśa, tvad-dāsyavattve sati nānā-yoni-gatasyāpi tattvam evopadiśa, tvad-dāsyavattve sati nānā-yoni-gatasyāpi na me kim api duḥkham iti bhāvaḥ ||17||

—o)0(o—

**|| 7.9.18 ||**

**so’haṁ priyasya suhṛdaḥ para-devatāyā**

**līlā-kathās tava nṛsiṁha viriñca-gītāḥ |**

**añjas titarmy anugṛṇan guṇa-vipramukto**

**durgāṇi te pada-yugālaya-haṁsa-saṅgaḥ ||**

**śrīdharaḥ : **nanu dāsya-yogena pravṛttasyāpi tad-antarāya-bhūtānāṁ pūrvokta-nānā-duḥkhānāṁ kutaḥ parihāraḥ ? tatrāha—**so’haṁ** tvad-dāsaḥ san, bho **nṛsiṁha** ! **tava līlā-kathā** **anugṛṇan** **durgāṇi** mahā-duḥkhāny **añjasā titarmi** tarāmi, na gaṇayiṣyāmīty arthaḥ | tatra hetuḥ—**guṇai** rāgādibhir **vi**śeṣeṇa **pramuktaḥ** san | tat kutaḥ ? te **pada-yugam evālayo** yeṣāṁ bhaktānāṁ, ta eva **haṁsā** jñāninaḥ, taiḥ **saṅgo** yasya mama, so’ham | 

kathaṁ-bhūtasya kathāḥ ? tatrāha—**priyasyety** ādi | kuto jñātāḥ ? **viriñcena gītās** tat-sampradāya-pravṛttāḥ | tathā cātharvaṇī śrutiḥ—devā ha vai prajā-patim abruvan ity-ādi | dāsye pravṛttasya bhavad-anugraheṇa sat-saṅgaḥ, tato vīta-rāgatayā bhagavad-guṇānuvarṇanaṁ, tataś ca na duḥkhābhibhavaḥ syād iti vākyārthaḥ ||18||

**sanātanaḥ **[ha.bha.vi. 10.533]: **so’haṁ** tvad-dāsaḥ | bho **nṛsiṁha** ! **tava līlā-kathā anugṛṇan** **durgāṇi** mahā-duḥkhāny **añjasā titarmi** tarāmi, na gaṇayiṣyāmīty arthaḥ | tatra hetuḥ—**guṇai** rāgādibhir **vi**śeṣeṇa **pramuktaḥ** san | tat kutaḥ ? **te pada-yugam evālayo** yeṣāṁ bhaktānāṁ, ta eva **haṁsā** jñāninaḥ sārāsāra-vivekino vā, taiḥ **saṅgo** yasya mama, so’ham | 

kathaṁ-bhūtasya kathāḥ ? tatrāha—**priyasya** iti-viśeṣaṇa-trayeṇānena kathāyā api priyatvādi-vivakṣayā parama-sukha-mayatvādikam | tena ca sadānukīrtanam abhipretam | kuto jñātāḥ ? **viriñciṇā gītās** tat-sampradāya-pravṛttāḥ | tathā cātharvaṇī śrutiḥ—devā ha vai prajā-patim abruvan ity-ādi | etena kathāyāḥ parama-puruṣārthatā ca darśitā | sanakādi-paramahaṁsācāryeṇa api sevitatvāt | durgāṇi titarmīti ānuṣaṅgika-phala-mātram iti dik ||18||

**krama-sandarbhaḥ : **tat-tad-upadrava-hānis tu tatra svataḥ-siddha-prakārāntareṇa bhavat-sphūrti-viśeṣād eva syād ity āha—**so'ham** iti ||18||

**viśvanāthaḥ :** nanu mad-dāsye vartamāne’pi tvayā prastuta-sāṁsārika-duḥkhasyauṣadham anyad anveṣṭavyam eveti, tatra sāṭopaṁ sa-pragalbhāsphoṭaṁ cāha—**so’haṁ** tvad-ananya-bhaktaḥ śrī-nārada-bhṛtyatvena prasiddhaḥ prahlādo’ham | ananya iva na jñāna-karmādikaṁ svapne’py aṅgīkaromīti bhāvaḥ | **tava līlā-kathā gṛṇan**, kīrtayann eva, guṇa-vipramukto guṇātīta iti yady ahaṁ guṇātīto’bhūvaṁ tadā me kutaḥ prastuta-duḥkhaṁ duḥkhauṣadhaṁ veti bhāvaḥ | 

nanu guṇātītasya bhaktasyāpi duḥkhāni dṛśyante ? tatrāha—durgāṇi, tvad-viraha-santāpān añjaḥ śīghraṁ titarmi atiśayena tarāmīti tvat-sākṣāt-sevā-prāptāv api tvat-kīrtana-prasādān me nātivilambo bhāvīti bhāvaḥ | tvat-pada-yugasya kamalatvāt tadālayair haṁsais tat-pārṣadair māṁ netum āgacchadbhiḥ saha saṅgo yasya saḥ | viriñca-gītā iti kathānāṁ prāmāṇyaṁ, na ca tvat-kathā-kīrtane keṣām api śrama ity āha—priyasya ujjvala-bhaktānāṁ kāntasya suhṛdaḥ sakya-bhaktānāṁ sakhyuḥ para-devatāyā dāsya-bhaktānāṁ mad-vidhānāṁ prabhoḥ ||18||

—o)0(o—

**|| 7.9.19 ||**

**bālasya neha śaraṇaṁ pitarau nṛsiṁha**

**nārtasya cāgadam udanvati majjato nauḥ |**

**taptasya tat-pratividhir ya ihāñjaseṣṭas**

**tāvad vibho tanu-bhṛtāṁ tvad-upekṣitānām ||**

**śrīdharaḥ : **nanu duḥkhais taptasya tat pratīkāro loke prasiddha eva kiṁ mad-dāsyādinā tatrāha—bālasyeti | bho nṛsiṁha, taptasya tat prati-vidhir duḥkha-pratī-kāra iha loke yo’ñjaseṣṭaḥ sa tvayopekṣitānāṁ tāvad eva kṣaṇa-mātram eva na tvātyantikaḥ | tad evāha—bālasya pitarau śaraṇaṁ rakṣakāv iha na bhavataḥ, tābhyāṁ pālyamānasyāpi tasya duḥkha-darśanāt, kvacid ajīgartādiṣu tābhyām eva tad-vadha-darśanāc ca | na cārtasya rogiṇo’gadam auṣadhaṁ śaraṇam, kṛte’py auṣadhe mṛtyu-darśanāt | na codanvati samudre maj-jataḥ puṁso nauḥ śaraṇam, tayā saha maj-jana-darśanāt | atas tvam eva śaraṇam ity arthaḥ | atha vaivaṁ kākvā vyākhyeyam | taptasya tat pratividhirya iha tāvat prasiddhaḥ sa tvad-upekṣitānāṁ kim añjaseṣṭo’pitu neṣṭa eva | yad vā, yas tāvad iha pratividhir iṣṭaḥ sa kim añjasā naivāñjasety-ādi yojyam | bālasyety-ādi pūrvavad eva ||19||

**krama-sandarbhaḥ : **nānyata ityāha—bālasyeti | tarhi kathaṁ śāstrāntare tat-tat-pratīkāra iṣyate ? tatrāha—taptasyeti ca tvad-upekṣitānāṁ sañjāta-tvad-viṣayopekṣāṇāṁ tvad-bahirmukhānām ity arthaḥ | teṣām arthe sākṣād-upadeśena yaḥ pratividhiḥ tatra tatreṣṭaḥ sa tāvad eva āpāta-dhairyārtham evety arthaḥ | teṣām atas tatrāpi sarva-bhaktāśraya-parama-śaktinā tvayaiva rakṣaṇam iti bhāvaḥ ||19||

**viśvanāthaḥ :** na ca duḥkhasya pratīkārā api tvāṁ vinā phalantīty āha—bālasya pitarau śaraṇaṁ rakṣakāv iha na bhavataḥ | tābhyām pālyamānasyāpi tasya duḥkha-darśanāt kvacid ājīgartādiṣu tad-vadha-darśanāc ca | na cārtasya rogiṇaḥ agadam auṣadhaṁ śaraṇaṁ, kṛte’py auṣadhe mṛtyu-darśanāt | na ca udanvati samudre majjataḥ puṁsaḥ nauḥ śaraṇaṁ, tayā sahaiva majjana-darśanāt | atas taptasya duḥkhinas tat-pratividhir duḥkha-pratikāro ya iha iṣṭaḥ sa tvad-upekṣitānāṁ tvad-icchayā aviṣayībhūtānāṁ janānāṁ neti pūrveṇānvayaḥ | tāvad iti vākyālaṅkāre ||19||

—o)0(o—

**|| 7.9.20 ||**

**yasmin yato yarhi yena ca yasya yasmād**

**yasmai yathā yad uta yas tv aparaḥ paro vā |**

**bhāvaḥ karoti vikaroti pṛthak svabhāvaḥ**

**sañcoditas tad akhilaṁ bhavataḥ svarūpam ||**

**madhvaḥ : **kartṛ-karma-kriyādīnāṁ sattvāvṛttis tathaiva ca |


    viṣṇv-adhīnaṁ yataḥ sarvaṁ sarva-rūpas tad ucyate ||iti brahma-tarke ||20||

**śrīdharaḥ : **nanu kvacit kutaścit kenacit kadācit kaścid rakṣako’pi dṛśyata evety āśaṅkya tatrāpi tat tad rūpeṇa tvam eva rakṣaka ity urarī-kṛtya tasyaiva sarvātmatām āha—yasminn iti | aparo’rvācīnaḥ pitrādiḥ paro brahmādir vā bhāvaḥ kartā tat tat kārakair yad yat karoti tat sarvaṁ bhavata eva svarūpaṁ na tu pṛthak | yasminn adhikaraṇe, yato nimittāt, yarhi yasmin kāle, yena karaṇena, yena hetu-kartrā sañcoditaś ca, yasya saṁbandhi, yasmād apādānāt, yasmai sampradānāya, yad īpsita-tamaṁ, yaḥ kartā, ity evaṁ sapta vibhakty-arthāḥ | yathā yena prakāreṇeti kriyāviśeṣaṇa-bhūtānām avyayānām arthaḥ | pṛthak svabhāvaḥ sattvādi-prakṛtiḥ | karoty utpādayati vikaroti rūpāntaraṁ nayatīti ||20||

**krama-sandarbhaḥ : **tasya tādṛśatvam eva darśayati—yasminn iti | ṭīkāyāṁ yo’paro’rvācīna iti yad yat kārakair iti ca pāṭho’vagantavyaḥ svarūpam iti svopādāna-kārya-bhūtam ity arthaḥ ||20||

**viśvanāthaḥ :** keṣāṁcid yaḥ pitrādiko rakṣako dṛśyate so’pi tvad-rūpa evety āha—yasminn iti | aparo’rvācīnaḥ janaḥ paraḥ prācīno brahmādir vā | bhāvaḥ kartā kārakair yat yat karoti tat sarvaṁ bhavato māyā-śakti-yuktasya svarūpaṁ svīyaṁ rūpam ity arthaḥ | yasminn adhikaraṇe, yato nimittāt, yarhi yasmin kāle, yena karaṇena, yena hetunā, kartrā vā sañcoditaś ca, yasya sambandhi, yasmād upādānāt, yasmai sampradānāya, yadīpsitatamaṁ yaḥ kartety evaṁ sapta-vibhakty-arthaḥ, yathā yena prakāreṇa iti kriyā-viśeṣaṇa-bhūtānām avyayānām arthaḥ | tvatto nirguṇāt pṛthak-svabhāvaḥ sattvādi-prakṛtiḥ karoti utpādayati, vikaroti rūpāntaraṁ nayati ||20||

—o)0(o—

**|| 7.9.21 ||**

**māyā manaḥ sṛjati karmamayaṁ balīyaḥ**

**kālena codita-guṇānumatena puṁsaḥ |**

**chandomayaṁ yad ajayārpita-ṣoḍaśāraṁ**

**saṁsāra-cakram aja ko’titaret tvad-anyaḥ ||**

**madhvaḥ :** daśendriya-prāṇa-mano-mūlaṁ mana eva ca saṁsāra-cakram ||21||

**śrīdharaḥ : **ato’nyasya rakṣakasyābhāvād asaṁsāritvāc ca nitya-muktas tvam eva māṁ śaraṇāgataṁ rakṣeti prārthayate, māyeti dvābhyām | tvad-aṁśasya puṁso’numatenekṣaṇa-rūpeṇānugraheṇa mano manaḥ-pradhānaṁ liṅgaṁ māyā sṛjati | kathaṁ-bhūtā ? kālena noditāḥ kṣobhitā guṇā yasyāḥ | kathaṁ-bhūtaṁ manaḥ ? karma-mayaṁ kurvad rūpam | balīyo durjayam | chando-mayaṁ vedokta-karma-pradhānaṁ ca | ajayā jīvasyāvidyayā tad-bhogārtham arpitāḥ ṣoḍaśa arā vikārā yasmin | yad evaṁ-bhūtaṁ saṁsāra-cakrātmakaṁ manas tat ko’titaret ? bho aja ! tvad-anyas tvattaḥ pṛthak-sthitaḥ tvām abhajann ity arthaḥ ||21||

**krama-sandarbhaḥ : **sarvasya ca tad-adhīnatvaṁ darśayaṁs tad-eka-rakṣyatvaṁ sthāpayati—māyeti | māyā tāvat karma māyādi-rūpaṁ manaḥ sṛjati, tasmāt tasya durbalatvāt chando-mayādi-rūpaṁ saṁsāra-cakraṁ tvat-kṛpām aprāptaḥ ko’titaren na ko’pīty arthaḥ ||21||

**viśvanāthaḥ :** nanu yadāham eva sarva-rūpaḥ, tarhi saṁsāro’py aham eva, kuto mad-rūpāt saṁsārād asmād vimoktum icchasīty ata āha—dvābhyām | māyā tvadīya-bahiraṅgā śaktir mano-mahad-ādy-ātmakaṁ liṅga-dehaṁ jīvasyopādhiṁ sṛjati karmāṇi laukika-vaidika-vyāpāras tan-mayaṁ balīyo durjayam | puṁsas tad-aṁśasya anumatena īkṣaṇa-rūpeṇa coditāḥ kṣobhitā guṇā yasyāḥ sā | chando-mayaṁ vāsanā-mayaṁ, chandaḥ padya’bhilāṣe ca ity amaraḥ | yad eva khalv idaṁ saṁsāra-cakraṁ bhavet | kīdṛśam ? ajayā avidyayā arpitā ṣoḍaśa arā vikārā yasmiṁs tac ca tat ko’titaret ? tvad-anyaḥ tvattaḥ pṛthag-bhūtaḥ tvām abhajann ity arthaḥ | tvad-ananya-bhaktas tu tared evety arthaḥ ||21||

—o)0(o—

**|| 7.9.22 ||**

**sa tvaṁ hi nitya-vijitātma-guṇaḥ sva-dhāmnā**

**kālo vaśī-kṛta-visṛjya-visarga-śaktiḥ |**

**cakre visṛṣṭam ajayeśvara ṣoḍaśāre**

**niṣpīḍyamānam upakarṣa vibho prapannam ||**

**śrīdharaḥ : **nanu mamāpi māyā-saṁbandhāt kartṛtvādy-aviśeṣāc ca tvattaḥ ko viśeṣa ity āha—sa iti | sva-dhāmnā cic-chaktyā nityaṁ vijītā ātmano buddher guṇā yena sa hi tvam | yataḥ kālo māyā-prerakaḥ | ata eva vaśī-kṛtā visṛjyānāṁ kāryāṇāṁ visargāṇāṁ sādhanānāṁ ca śaktayo yena | ata ikṣu-daṇḍa-van niṣpīḍyamānaṁ mām upakarṣa sva-samīpaṁ naya ||22||

**krama-sandarbhaḥ : **punas tad eva viśeṣato darśayan svābhīṣṭaṁ nivedayati—sa tvam iti ||22||

**bhagavat-sandarbhaḥ (17):**ātmā tv atra jīvaḥ, tasya guṇāḥ sattvādayaḥ, sattvaṁ rajas tama iti guṇā jīvasya naiva me [bhā.pu. 11.25.12] ity uktatvāt ||22||

**viśvanāthaḥ : **ato māyāyās tvac-chaktitvāt tan-mayaṁ saṁsāra-cakraṁ yadyapi tad-rūpaṁtad api tvaṁ svarūpa-śaktyā tasmāt pṛthag-bhūta eva tasmād vimocya lokam imaṁ sva-caraṇāntikaṁ nayety āha—sa tvam iti | yan māyā hi guṇa-mayaṁ jīvopādhiṁ sṛjati, sa tvaṁ sva-dhāmnā svarūpa-śaktyā vijitā ātma-guṇā buddhi-guṇā yena saḥ | yo guṇān kṣobhayati—sa kālo’pi tvam | ata eva vaśīkṛtā visṛjyā māyā-kārya-bhūtā upādhayas teṣu visargo niḥkṣepaḥ śaktir avidyā ca yena saḥ | ata ikṣu-daṇḍavan niṣpīḍyamānaṁ prapannaṁ janam upakarṣa samīpaṁ naya ||22||

—o)0(o—

**|| 7.9.23 ||**

**dṛṣṭā mayā divi vibho’khila-dhiṣṇya-pānām**

**āyuḥ śriyo vibhava icchati yān jano’yam |**

**ye’smat-pituḥ kupita-hāsa-vijṛmbhita-bhrū-**

**visphūrjitena lulitāḥ sa tu te nirastaḥ ||**

**śrīdharaḥ : **nanu loka-pālanāṁ bhogān bhuṅkṣva pitryaṁ vā rājyam idaṁ dāsyāmi | kim iti saṁsārād udvijase ? tatrāha—dṛṣṭā iti tribhiḥ | **śriyaḥ** sampadaḥ | **vibhava** udbhavaḥ | **āyur**-ādayo **dṛṣṭā** iti kākvā tucchatvam uktam | tad evāha—**ye’smat-pituḥ** **kopa-hāsa-vikṛta-bhrū-**bhaṅga-mātreṇa vidhvastāḥ, **sa** ca **tvayā nirastaḥ** ||23||

**krama-sandarbhaḥ : **punar api sva-duḥkha-darśanayā kṛpayan svābhīṣṭaṁ prārthayate—dṛṣṭā iti dvābhyām | ekaiva nija-paramābhīṣṭa-rūpā tat-sevaka-caraṇānugatyā sākṣāc-caraṇāravinda-prema-sevā dainya-bhaṅgyācchādya bahu-vidhaṁ prārthyata iti jñeyaṁ pūrvatra paratra ca ||23-24||

**viśvanāthaḥ : **na ca tvāṁ vinānyaṁ kam apy aiśvaryavantaṁ paśyāmi yam ahaṁ prapadyeyaṁ, yo māṁ saṁsārād uddhariṣyāmīty āha—dṛṣṭā iti | divi-sthānān **akhila**-loka-pālānām **āyur**-ādayo **dṛṣṭāḥ** | **śriyo** dhana-sampadaḥ | **vibhava** aiśvaryam | ye dhiṣṇyapāḥ **asmat-pituḥ** **kopa-hāsa**-sādhāraṇa-prabhāvād api tvam eva parameśvara iti jānāmīti bhāvaḥ ||23||

—o)0(o—

**|| 7.9.24 ||**

**tasmād amūs tanu-bhṛtām aham āśiṣo jña**

**āyuḥ śriyaṁ vibhavam aindriyam ā viriñcyāt |**

**necchāmi te vilulitān uru-vikrameṇa**

**kālātmanopanaya māṁ nija-bhṛtya-pārśvam ||**

**śrīdharaḥ : **yasmād evaṁ, **tasmād āśiṣo** bhogān | **jñas** tat-paripākaṁ vidvān **aham aindriyam **indriyair bhogyaṁ brahmaṇo bhogam abhivyāpya kim api **necchāmi** | te **kālātmano vikrameṇa vilulitān** vidhvastān aṇimādīn api ||24||

**sanātanaḥ **[ha.bha.vi. 10.293] : yasmāl loka-prārthyāḥ svargiṇām **āyur**-ādayo **vibhavā** mat-pitṛ-krodha-bhrū-kṣepeṇaiva vinaṣṭāḥ, **tasmād āśiṣo** bhogān, **aindriyam** indriyair bhogyaṁ, brahmaṇo bhogam abhivyāpya kim api **necchāmi** | yato **jñas** tat-paripākaṁ vidvān, naśvaratvād ity arthaḥ | te **kālātmanā** kāla-rūpa-svarūpeṇa **uru-vikrameṇa vilulitān** aṇimādīn api | 

yad vā, kālātmanā avilulitān aspṛṣṭān arthān sālokya-sārūpya-sāmīpya-sāyujya-lakṣaṇān api necchāmi | tarhi kim icchasi ? ity ata āha—upanayeti | parama-phala-rūpas tvad-bhakta-saṅgamo yatra kutrāpi bhūyāt, tatra mama sthānādy-āgraho nāstīti bhāvaḥ ||24||

**krama-sandarbhaḥ : **[bhaktāḥ] kālātītās te parama-bhaktānām api parama-puruṣārtha-sāmīpyāś cety āha—tasmād iti | spaṣṭam ||24|| [bhagavat-sandarbhaḥ 66]

**viśvanāthaḥ : **tataḥ kim ? ata āha—tasmād iti | yasmān mat-pitā tādṛśaiśvarya-sampattimān api nirastaḥ, **tasmād aham āśiṣo** bhogān **jñas** tat-paripākaṁ vidvān **aindriyam** indriyair bhogyam **āviriñcyād** brahmaṇo bhogyam apy abhivyāpya kim api **necchāmi** | te **kāla**-svarūpeṇa **vilulitān** vidhvastān aṇimādīn api | **nija-bhṛtya-pārśvam** iti tad eva sarvottamaṁ jānāmīti bhāvaḥ ||24||

—o)0(o—

**|| 7.9.25 ||**

**kutrāśiṣaḥ śruti-sukhā mṛgatṛṣṇi-rūpāḥ**

**kvedaṁ kalevaram aśeṣa-rujāṁ virohaḥ |**

**nirvidyate na tu jano yad apīti vidvān**

**kāmānalaṁ madhu-lavaiḥ śamayan durāpaiḥ ||**

**śrīdharaḥ : **kiṁ ca, vartamāna-kāle’pi na bhogārhā ity āha—kutreti | **śrutiḥ** śravaṇaṁ, tad eva **sukhaṁ** yāsu tāḥ | **mṛga-tṛṣṇikāvan** mithyā-bhūtāś **cāśiṣaḥ kva **? **aśeṣāṇāṁ rujāṁ** rogāṇāṁ **viroha** udbhava-sthānaṁ **kva cedaṁ kalevaram** ? 

evaṁ cet, sarvo’pi janaḥ kiṁ na virajyate ? tatrāha—**yad api** yadyapi **iti** evaṁ **vidvān** ayaṁ **janaḥ**, tathāpi **na nirvidyate**, virakto na bhavati | kutaḥ ? **kāma** eva **analaḥ**, tam | **madhu**-tulyaiḥ sukha-**lavair** duḥsādhyair api **śamayan** | kāmāgni-śamana-vyagrasya nirvedāvakāśo nāstīty arthaḥ | yad vā, acintyam idaṁ tvan-māyā-ceṣṭitam iti bhāvaḥ ||25||

**krama-sandarbhaḥ : **punaḥ svasyātidainyaṁ darśayituṁ sāmānyato jīvānāṁ dainyaṁ darśayati—kutreti | **madhu**-rūpakaṁ tenāgneḥ pratyuta vṛddheḥ ||25||

**viśvanāthaḥ : **tarhi kim ? iti bhogaiśvaryaṁ sarva eva loko vāñchatīti cet sarvo’py anabhijña evety āha—kutreti | **mṛgatṛṣṇī-rūpāḥ** mṛgatṛṣṇā yathā dṛṣṭi-sukha-rūpās tathaiva **āśiṣo** rājyādyā api **śruti-sukha**-mātrāḥ spardhāsūyā-rāga-dveṣāpāya-cintādibhir vastutaḥ sukha-leśasyāpy abhāvāt | astu vā sukhaṁ tasya bhogāsāmarthyān mahad eva duḥkham ity āha—**kvedam** iti | **yad** yato **vidvān** api jana iti vicāryāpi **na nirvidyate** tato mūrkhaḥ kim uta ? iti bhāvaḥ | kīdṛśaḥ ? **kāma-**rūpam **analaṁ** **madhu-lavaiḥ** sukha-leśaiḥ **śamayann** iti, na hi madhu-lavair analaḥ śāmyati, pratyuta dīpyate eva | **durāpair** iti te ca sukha-leśā duḥkhair evopārjyante ||25||

—o)0(o—

**|| 7.9.26 ||**

**kvāhaṁ rajaḥ-prabhava īśa tamo’dhike’smin**

**jātaḥ suretara-kule kva tavānukampā |**

**na brahmaṇo na tu bhavasya na vai ramāyā**

**yan me’rpitaḥ śirasi padma-karaḥ prasādaḥ ||**

**madhvaḥ :** ramādīnām idānīṁ nārpitaḥ | ramādīnām adhikodayo’pi sevādhikatvād eva |


    śrī-brahma-brāhmīvīndrādi-trika-tat-strī-puru-ṣṭutāḥ |


    tad anye ca kramād eva sadā muktau smṛtāv api ||


    hari-bhaktau ca taj-jñāne sukhe ca niyamena tu |


    parataḥ svataḥ karmato vā na kathañcit tad anyathā || iti brahma-tarke ||26||

**śrīdharaḥ :** tarhi tvaṁ kathaṁ nirviṇṇo’si ? anarhe’pi mayi pravṛttayā tvat-kṛpayaivety āśayenāha—kveti | rajasaiva prabhavo janma yasya saḥ | saptamy-antaṁ vā kula-viśeṣaṇam | tamo’dhikaṁ yasmiṁs tasminn asurāṇāṁ kule jāto’haṁ kva ? kva ca tavānukampā ? tām evāha—brahmādīnāṁ śirasi yo naivārpitaḥ sa padmavat sakala-santāpa-haraḥ karaḥ prasādaḥ puruṣārtha-rūpo me śirasy arpita iti yat | yad yayānukampayeti vā ||26||

**krama-sandarbhaḥ : **atha svasyāpi dainyaṁ darśayan tat-kṛpayā nirupādhitva-prābalyaṁ ca darśayati—kvāham iti | na ca brahmaṇa iti tadānīntana-vṛttāntāpekṣayā ||26||

**viśvanāthaḥ : **kiṁ ca, yadyapi mādṛśo nāsti ko’py adhamas, tad api tvaṁ māṁ sarvottamam akaroḥ | tat te kṛpā-māhātmyaṁ kiṁ varṇayāmi ? ity āha—kvāham iti | yad yaḥ padma-karo mama śirasy arpitaḥ san brahmaṇa ity ādi ||26||

—o)0(o—

**|| 7.9.27 ||**

**naiṣā parāvara-matir bhavato nanu syāj**

**jantor yathātma-suhṛdo jagatas tathāpi |**

**saṁsevayā sura-taror iva te prasādaḥ**

**sevānurūpam udayo na parāvaratvam ||**

**śrīdharaḥ :** na ca tvayīdam aticitram ity āha—naiṣeti | ete brahmādaya uttamāḥ, ayam asuro nīca ity eṣā parāvara-matir jantoḥ prākṛtasya yathā tathā bhavato naiva syāt | atra hetuḥ—jagata ātmanaḥ suhṛdaś ca | tarhi sarvatra mat-prasāda evaṁ-rūpaś ca kiṁ na syāt ? tatrāha—saṁsevayā tava prasādo bhavati | tatra ca sevānurūpaṁ tat-tad-icchānusāreṇa dharmādīnām udayo bhavati | evaṁ saty api vaiṣamyābhāve dṛṣṭāntaḥ—suratarur yathā sevakasyaiva saṅkalpānusāreṇa phalaṁ dadāti, na ca viṣamas, tadvat | na parāvaratvam atra kāraṇam iti śeṣaḥ ||27||

**krama-sandarbhaḥ : **yat tu bhavān bhaktān anugṛhṇāti, tac ca yadyapi citraṁ, tathāpi dṛṣṭānta-sad-bhāvāt nāticitram | mayy anugrahas tu tad-abhāvād atīva citram eva | aho kṛpāyāḥ prābalyam iti pūrvārtham evotkarṣayitum āha—naiṣeti ||27||

**viśvanāthaḥ : **na ca tvaṁ svarūpayā uttamādhamau gaṇayasīty āha—naiṣyeti | ete ca brahmādaya uttamā ayam asuro nīca ity eṣā parāvara-matir jantoḥ prākṛtasya yathā tathā bhavato naiva syāt | tatra hetuḥ—jagata ātmanaḥ suhṛdaś ca | tarhi sarvatraiva samaye mat-prasādo’stu ? tatrāha—saṁsevayā yathā sura-tarur āśritasyaiva saṅkalpānusāreṇa, phalaṁ dadad api na viṣamas tathaiva tvam api, tatrāpi sevānurūpa udayaḥ sevā-tāratamyenaiva kṛpayā udaya-tāratamyaṁ, na tu parāvaratvam utkṛṣṭatvam eva kṛpodaya-tāratamyasya kāraṇam ity arthaḥ ||27||

—o)0(o—

**|| 7.9.28 ||**

**evaṁ janaṁ nipatitaṁ prabhavāhi-kūpe**

**kāmābhikāmam anu yaḥ prapatan prasaṅgāt |**

**kṛtvātmasāt surarṣiṇā bhagavan gṛhītaḥ**

**so’haṁ kathaṁ nu visṛje tava bhṛtya-sevām ||**

**śrīdharaḥ :** etac ca tvad-bhṛtya-kṛpayā mayā prāptam iti tvad-bhṛtya-pārśvam eva māṁ nayety ādśayenāha—evam iti | yathā tvayānukampito’smy evaṁ nāradenātmasāt kṛtvā pūrvam anugṛhītaḥ, so’haṁ kathaṁ nu tvad-bhṛtya-sevāṁ visṛjāmi | kathambhūto’nugṛhīto’smi | prabhava evāhi-yuktaḥ kūpas tasmin kāmān abhitaḥ kāmayamānaṁ janaṁ nipatitam anu tat-prasaṅgāt prapatan yo’ham | tad evaṁ tvad-bhṛtyasya nāradasyānugraheṇa tvayātyantam anukampito’smy ayam eva ca mama paramo’nugraho na punar idam atitucchaṁ mat-prāṇa-rakṣaṇādi ||28||

**krama-sandarbhaḥ : **athaitādṛśyāḥ kṛpāyāḥ kāraṇaṁ smarann api tad evābhīṣṭaṁ prārthayate—evam iti | evaṁ tvat-kṛpā-yogyaṁ yathā syāt tathānugṛhīto yaḥ, so’haṁ dṛṣṭa-bhagavad-bhṛtya-kṛpātiśayatvāt kathaṁ visṛje, tyaktuṁ śaknomi ? naivety arthaḥ ||28||

**viśvanāthaḥ :** nanu mat-saṁsevayā tvayi mama samyak-prasāda ity atra surataru-dṛṣṭāntena mad-vaiṣamyaṁ paryahārṣīḥ | kintu saṁsevāyāḥ kiṁ kāraṇam ? tad brūhīti tatrāha—evam utkṛṣṭa-nikṛṣṭa-bhāvena janaṁ sarvam eva kāmābhikāmayamānaṁ prabhava evāhi-yukta-kūpas tatra nipatitam anu tat-prasaṅgāt prapatann evāhaṁ surarṣiṇā śrī-nāradena ātmasāt kṛtvā ayaṁ jīvo madīyo bhavatv iti mayi sva-svattvam āropya gṛhītaḥ | balāt sva-pāṇinaiva gṛhītvā tataḥ sakāśāt svāntikaṁ nītvā tan-mantra-rājam upadiśya sva-sevakī-kṛtaḥ iti bhāvaḥ | so’haṁ saṁsāra-kūpa-patita eva sampraty ahaṁ prahlādas tvad-bhakto yat-prasādād abhavat, tasya tava bhṛtyasya śrīmad-guroḥ sevāṁ kathaṁ visṛjāmi tyajāmi, yathā karmi-jñāni-yoginaḥ phala-prāptau sādhanaṁ tyajanti tathety arthaḥ | bhakti-mārge hi sādhanasyāpi phalī-bhāvāt bhagavantaṁ prāptānām api dhruvādīnāṁ sādhu-saṅgādi-sādhana-spṛhā, yathā—


    bhaktiṁ muhuḥ pravahatāṁ tvayi me prasaṅgo


    bhūyād ananta mahatām amalāśayānām [bhā.pu. 4.9.11] iti |


    dhyāyaṁś carāmy anugṛhāṇa yathā smṛtiḥ syāt [bhā.pu. 10.69.18] iti ca |

ata eva vicāryaiva mayā prārthitaṁ, naya māṁ nija-bhṛtya-pārśvaṁ [bhā.pu. 7.9.24] iti ||28||

—o)0(o—

**|| 7.9.29 ||**

**mat-prāṇa-rakṣaṇam ananta pitur vadhaś ca**

**manye sva-bhṛtya-ṛṣi-vākyam ṛtaṁ vidhātum |**

**khaḍgaṁ pragṛhya yad avocad asad-vidhitsus**

**tvām īśvaro mad-aparo’vatu kaṁ harāmi ||**

**śrīdharaḥ : **na cedaṁ tvayā mad-anugrahārthaṁ kṛtaṁ kiṁ tv anyārtham ity āha—bho ananta, yad etan mat-prāṇa-rakṣaṇaṁ māṁ hantum udyatasya mat-pitur vadhaś ca tad ubhayaṁ sva-bhṛtya-ṛṣi-vākyam ṛtaṁ satyaṁ vidhātum ity ahaṁ manye | kutaḥ ? yad yasmād asad ayuktaṁ vidhitsuḥ khaṅgaṁ pragṛhyāvocat | kim ? mad aparo mad-vyatiriktaś ced īśvaro’sti tarhi tvām idānīm avatu tava kaṁ śiro’haṁ harāmīti | pāṭhāntare’py ayam evārthaḥ | yad yadāvocat tadā mat-prāṇa-rakṣaṇam iti vānvayaḥ | etac ca, satyaṁ vidhātuṁ nija-bhṛtya-bhāṣitam [bhā.pu. 7.8.17] ity atraiva bahudhā vyakhyātam ||29||

**krama-sandarbhaḥ : **mat-prāṇa-rakṣaṇādikaṁ ca tathaivety āha—mat-prāṇeti ||29||

**viśvanāthaḥ : **atas tava bhakta-vaśyatvād bhakta-kṛpānugāminy eva lokeṣu tava kṛpā dṛṣṭā, na tu tvaṁ sva-bhaktam anāśritān kaṁścid api kṛpayasīti na te kvāpi vaiṣamyaṁ mayy api tava sva-bhaktānurodhenaiva sarva evānugraha ity āha—mad iti | sva-bhṛtya-ṛṣir yo nāradas tasya vākyaṁ satyaṁ kartum ity ahaṁ manye | man-mātrā mad-arthaṁ prārthitena śrī-nāradena tvat-putrasya vidveṣaka-nāśādinā kalyāṇaṁ bhaviṣyatīti vara-dānāt | yad uktaṁ—


    ṛṣiṁ paryacarat tatra bhaktyā paramayā satī |


    antarvatnī sva-garbhasya kṣemāyecchā-prasūtaye ||


    ṛṣiḥ kāruṇikas tasyāḥ prādād ubhayam īśvaraḥ |


    dharmasya tattvaṁ jñānaṁ ca mām apy uddiśya nirmalam || [bhā.pu. 7.7.14-5] iti |

yad yasmād asat mad-dhiṁsanaṁ vidhitsuḥ kaṁ śiro harāmīti | tathā hi—dig-gajādibhyo yathā mad-rakṣaṇaṁ tathā tad-dhastān na sambhavatīti tad-vadhaś ca tvayā kṛta iti | evaṁ bhagavataḥ sarvatra sāmye’pi bhakta-vaśyatvaṁ viśiṣyata iti prahlādena jñāpitam ||29||

—o)0(o—

**|| 7.9.30 ||**

**ekas tvam eva jagad etam amuṣya yat tvam**

**ādy-antayoḥ pṛthag avasyasi madhyataś ca |**

**sṛṣṭvā guṇa-vyatikaraṁ nija-māyayedaṁ**

**nāneva tair avasitas tad anupraviṣṭaḥ ||**

**śrīdharaḥ : **na cedaṁ pakṣa-pātena rakṣaṇaṁ daitya-hananaṁ ca tvayi svābhāvikaṁ kintu māyā-guṇopādhikam, sarvātmake tvayi svatas tad ayogād ity āha—eka iti | etac ca jagat tvam evaikaḥ | yad yataḥ amuṣyādāv ante ca pṛthag avasyasi virāmaṁ karoṣi | san mātratayā kāraṇatvenāvadhitvena ca vartasa ity arthaḥ | ato madhyataś ca tvam eva | kutas tarhi bheda-pratītis tatrāha—nija-māyayā guṇa-pariṇāmātmakam idaṁ jagat sṛṣṭvā tad anupraviṣṭas tvaṁ tair guṇair hetu-bhūtair nāneva rakṣaka iva hanteva cāvasitaḥ pratītaḥ | tad uktaṁ skandhopakrame—


    nirguṇo’pi hy ajo’vyakto bhagavān prakṛteḥ paraḥ | 


    sva-māyā-guṇam āviśya bādhya-bādhakatāṁ gataḥ || [bhā.pu. 7.1.6] ity-ādinā ||30||

**krama-sandarbhaḥ : **atha rasāntareṇa tat-krodha-śamanam | tathā hi—katham ayaṁ varākas tava krodha-viṣayo yata ekaḥ ity ādi | tathāpi pūrveṇa saṅgatir dṛśyate | tathā hi tad evaṁ bhaktānugraha-sambandhena sākṣād evāvatīryāsmad-vidha-rakṣaṇaṁ karoṣīti sthite yat tvam antaryāmitayā sāmānyato viśva-rakṣaṇam | tac ca tvayaiva kriyamāṇam api na sākṣāt | kintv anyad vāraiveti darśayaṁs tad-anuṣaṅgataḥ sṛṣṭy-ādi-līlām āha—eka iti ||30||

**viśvanāthaḥ : **evaṁ guṇātītānāṁ mādṛśa-bhaktānāṁ guṇātītena tvayā bhakta-vatsalena pālanaṁ guṇātītam eva | guṇa-mayasya jagatas tu sṛṣṭi-pālana-saṁhārā udāsīnenaiva tvayā guṇa-mayā eveti vadaṁs tasya jagatas tvat-kāraṇakatvāt tvan-mayatvam evety āha—eka iti | yad yasmād amuṣya ādāv ante madhye ca amuṣyāt pṛthag-bhūto’pi tvam eva avasyasi avasīyase vivekibhiḥ pratīyase ity arthaḥ | kutas tarhi tathā na pratītiḥ ? tatrāha—nija-māyayā guṇa-pariṇāmātmakam idaṁ jagat sṛṣṭveti nirguṇasya tava māyā-śakteḥ svarūpa-śaktitvābhāvād iti bhāvaḥ | tad-anupraviṣṭas tvaṁ tair guṇair hetu-bhūtair nāneva hanteva pālaka iva utpādaka iva avasitaḥ | vastutas tu tamo-guṇa eva hantā sattva-guṇa eva pālakaḥ rajo-guṇa eva sraṣṭā teṣv evaudāsīnyena tvat-praveśād eva tvaṁ hantety-ādi vyapadeśaḥ ||30||

—o)0(o—

**|| 7.9.31 ||**

**tvam vā idaṁ sad asad īśa bhavāṁs tato’nyo**

**māyā yad ātma-para-buddhir iyaṁ hy apārthā |**

**yad yasya janma nidhanaṁ sthitir īkṣaṇaṁ ca**

**tad vaitad eva vasukālavad aṣṭi-tarvoḥ ||**

**madhvaḥ :** yathā vṛkṣaś ca vṛkṣa-dāhaś ca daivakālādhīatvād daiva kālaś cety ucyate | evaṁ tvad-adhīnatvāt sarvasya sarvaṁ tvam ity ucyate | svatas tad-bhinno’pi | ahaṁ cānyaś ca parameśvara evety apārtho bhrānti | tad-adhīnatvād eva saha ity ucyate | na svarūpatvād ity arthaḥ ||31||

**śrīdharaḥ : **nanu yady etaj jagad aham eva tarhi jagato vaiṣamyeṇa mama vaiṣamyam api kiṁ na syāt ? ity ata āha—tvaṁ vai tvam evedaṁ sad-asat-kārya-kāraṇātmakaṁ jagan na tu tvattaḥ pṛthak | bhavāṁs tu tato’nyaḥ | ādy-antayoḥ pṛthag avasthānāt | yad yasmād evam ato’yam ātmīyo’yaṁ para iti ya buddhiḥ sāpārthā māyaiva | kārya-kāraṇābhedaṁ dṛṣṭāntena sādhayati | yad yato yasya janma īkṣaṇaṁ prakāśaś ca | yasmin nidhanaṁ ca sthitiś ca tad vai tad eva | aṣṭir bījaṁ kāraṇaṁ taruḥ kāryaṁ tayor yathā vasu-kāla-mātratvam | 

ayam arthaḥ—kāla-śabdena nīlatvādy-asādhāraṇa-guṇa-yogāt pṛthvī | vasu-śabdena vastu-mātraṁ bhūta-sūkṣmam | tatra taror yathā pṛthvī-maya-bīja-mātratvaṁ tasya ca yathā bhūta-sūkṣma-mātratvam evaṁ sarvam api kārya-kāraṇātmakaṁ jagat-parama-kāraṇātmakam eveti | tathā ca pāramarṣaṁ sūtram, tad ananyatvam ārambhaṇa-śabdādibhyaḥ [ve.sū. 2.1.14] iti | śrutiś ca, vācārambhaṇaṁ vikāro nāmadheyaṁ mṛttikety eva satyam [chā.u. 6.1.4] iti ||31||

**krama-sandarbhaḥ : **tatra tasya vailakṣaṇyaṁ sthāpayati—tvaṁ vā iti ||31||

**viśvanāthaḥ : **nanu jagato māyikatve’pi māyāyā mac-chaktitvāj jagato vaiṣamye mamāpi vaiṣamyaṁ kiṁ na syāt ? ity ata āha—tvaṁ vai tvam idaṁ sad-asat-kārya-kāraṇātmakaṁ jagat prādhānikatvāt satyam eva, na tu tvattaḥ pṛthak | tato’smāj jagatas tu bhavān anyaḥ pṛthag eva ādy-antayoḥ pṛthag-avasthānāt | yad yat tu tasminn eva jagati ātmāyaṁ mamātmīyaḥ paraḥ ayaṁ mama śatrur iti buddhiḥ | sā māyā avidyā jīvasyāvidyā-kalpitaivety arthaḥ | apārthā sā tu mithyā-bhūtaivety arthaḥ | kāryasya kāraṇābhedam api sādhayan dṛṣṭāntena parama-kāraṇasya bhagavato vaiṣamyam api nirākaroti | yad yato yasya janma īkṣaṇaṁ ca prakāśaś ca yasmin nidhanaṁ sthitiś ca tad vai tad eva | aṣṭir bījaṁ kāraṇaṁ taruḥ kāryaṁ, tayor yathā vasu-kālavad vasutva-kālatve yathety arthaḥ |

vasu-śabdena vastu-mātraṁ bhūta-sūkṣmam ucyate | kāla-śabdena nīlatvāsādhāraṇa-guṇa-yogāt pṛthvī, kāla-śabdo’tra nīla-guṇa-vācī | tataś ca kāraṇa-kāryātmakayor aṣṭi-tarvor dvayor eva yathā pṛthivītvaṁ gandhatvaṁ ca | 

ayam arthaḥ—yathā vasu-mātratvaṁ kālasya kāla-mātratvaṁ pṛthivī-mātratvam aṣṭer aṣṭi-mātratvaṁ taroḥ evam eveśvara-mātratvaṁ pradhānasya pradhāna-mātratvaṁ mahad-ādi-mātratvaṁ deva-tiryag-ādi-maya-jagataḥ | evaṁ ca tarv-ādi-sarva-kārya-kāraṇātmaka eko bhavān eva | tathā ca pāramarṣaṁ sūtram, tad ananyatvam ārambhaṇa-śabdādibhyaḥ [ve.sū. 2.1.14] iti | śrutiś ca, vācārambhaṇaṁ vikāro nāmadheyaṁ mṛttikety eva satyam [chā.u. 6.1.4] iti tena pārthiva-padārthānāṁ kāṣṭha-pāṣāṇādīnāṁ vaiṣamye’pi tat-parama-kāraṇasya gandhasya yathā na vaiṣamyaṁ, tathaiva jagato vaiṣamye’pi na bhagavata iti ||31||

—o)0(o—

**|| 7.9.32 ||**

**nyasyedam ātmani jagad vilayāmbu-madhye**

**śeṣe''tmanā nija-sukhānubhavo nirīhaḥ |**

**yogena mīlita-dṛg-ātma-nipīta-nidras**

**turye sthito na tu tamo na guṇāṁś ca yuṅkṣe ||**

**madhvaḥ :** tūrya-sthitaḥ ||32||

**śrīdharaḥ : **tatra tāvad ante pṛthag avasthānaṁ darśayati—nyasyedam iti | idam jagad ātmanaivātmani nikṣipya sva-sukham evānubhavan niṣkriyaḥ san pralayodaka-madhye śayanaṁ karoṣi | tarhi kiṁ jīvasyeva mamāpi tamo-vṛtti-rūpā nidrāsti ? na hi na hi | yoga eva tu bahir vṛtty-abhāva-sāmyān nidrocyata ity āha—yogena mīlite dṛśau yena | ātmanaḥ svarūpa-prakāśena nipītā nidrā yena | yatas turye’vasthātrayātīte svarūpe sthitas tvaṁ na tu supta ivātmanā tamo yuṅkṣe yojayasi na paśyasi na jāgrat-svapnayor iva guṇān viṣayāṁś cety arthaḥ ||32||

**krama-sandarbhaḥ : **prasaṅgena mahā-bhakta-viriñcādy-anugrahataḥ sṛṣṭy-ādi-mayīṁ sākṣāl līlām eva viśeṣato varṇayati—nyasyedam iti saptabhiḥ | ātmani garbhodaka-śāyi-rūpe | jagat trailokyam | yogam evāha—tūrye sva-turīya-tattve śrī-vāsudevākhye sthitas tvan-mātratvenātmany urarīkṛta-sphūrtir ity arthaḥ ||32||

**viśvanāthaḥ : **ādy-anta-madhyāvasthānenoktaṁ jagat-kāraṇatvaṁ prapañcayati—nyasyeti pañcabhiḥ | idaṁ jagad ātmany eva nyasya vilayāni vigata-layāny anaśvarāṇi ambūni yasya tasya kāraṇārṇavasya madhye śeṣe svapiṣi | ātmanā ātma-svarūpa-śaktyaiva nija-sukhasyānubhavo yasya saḥ | nirīhaḥ māyika-līlām anicchuḥ | tarhi kiṁ jīvasyeva mamāpi tamo-vṛtti-rūpā nidrāsti ? na hi na hi | bahir-vṛtty-abhāva-sāmyān nidrocyata ity āha—yogena mīlite dṛśau yena | ātmanaḥ svarūpa-prakāśena nipītā nidrā yena | yatas turīye’vasthā-trayātirikte svarūpe sthita eva, na tu tamaḥ suṣupta iva yuṅkṣe yojayasi jīvavat svīkaroṣi, nāpi jāgrat-svapnayor iva guṇān viṣayān ||32||

—o)0(o—

**|| 7.9.33 ||**

**tasyaiva te vapur idaṁ nija-kāla-śaktyā**

**sañcodita-prakṛti-dharmaṇa ātma-gūḍham |**

**ambhasy ananta-śayanād viramat-samādher**

**nābher abhūt sva-kaṇikā-vaṭavan-mahābjam ||**

**madhvaḥ :**jagad-ātmakam abjam api bhagavad-vaṁśatvād vapuḥ |


    sthāvarāṇāṁ tu sarveṣāṁ devatā yābhimāninī |


    viśeṣād vaṭa-bīje ca sāśvatthe ca vyavasthitā || 

adṛśyā kaṇikā nāma ||33||

**śrīdharaḥ : **idānīṁ kāraṇatvenādāv api pṛthag avasthānaṁ darśayan madhyataś ca tvam evety etat prapañcayati caturbhiḥ | yas tvam ambhasi śeṣe, tasyaiva te idaṁ jagad vapuḥ svarūpaṁ nānyasya, yatas tvaṁ madhyato’pi tasya | kathaṁ-bhūtasya ? nijayā kāla-śaktyā sañcoditāḥ prakṛter dharmāḥ sattvādayo yena | svarūpatve hetuḥ—ananta-śāyanāc cheṣa-paryaṅkād viraman samādhir yasya tasya tava nābheḥ sakāśād ekārṇavodake mahābjaṁ loka-padmam abhūt | kathaṁ-bhūtam ? ātmani tvayy eva gūḍhaṁ sat | sva-kaṇikātaḥ sūkṣmād vaṭa-bījān mahā-vaṭa iva ||33||

**krama-sandarbhaḥ : **jāta-mātre’py aṅkure’dhikaraṇe svāṁśena vartamānam api bījaṁ katham upalabhate? naivety arthaḥ | kintu tat-tala evopalabhate | tat tu tasyāgamyam evāsīd iti bhāvaḥ ||33||

**viśvanāthaḥ : **tataś ca tasyaiva tava punaḥ sṛṣṭārambhe nija-kāla-śaktyā sañcoditāḥ prakṛter dharmāḥ sattvādayo yena tasya ātmani tvayi nigūḍham eva, idaṁ brahmāṇḍa-rūpaṁ vapuḥ prakṛteḥ sakāśāt prakaṭam abhūt | tataś cāmbhasi tad-aṇḍa-garbhāde śayānasya tava ananta-śayanāt viraman samādhir yasya | tava nābheḥ sakāśān mahābjam abhūt | sva-kaṇikātaḥ sūkṣmād vaṭa-bījān mahā-vaṭa iva ||33||

—o)0(o—

**|| 7.9.34 ||**

**tat-sambhavaḥ kavir ato’nyad apaśyamānas**

**tvāṁ bījam ātmani tataṁ sa bahir vicintya |**

**nāvindad abda-śatam apsu nimajjamāno**

**jāte’ṅkure katham uhopalabheta bījam ||**

**madhvaḥ :** sā vṛkṣān vyañjayaty api | ato bījam iti proktā sā jāte’py aṅkure sthitā |


    evaṁ hariḥ kāraṇeṣu sthitaḥ kārya-jana-reṇū |


    kāryāṇy anupraviṣṭaḥ san prathamaṁ nātra dṛśyate ||iti ca ||34||

**śrīdharaḥ : **tad evaṁ kāraṇatvenānugataḥ san madhyataś ca tvam eva vartasa ity uktam etad eva śuddha-sattvasya brahmaṇo’nubhavena sphuṭayituṁ tasya prāktanīm avasthām āha—tasminn abje saṁbhavo yasya | kavir brahmā | ataḥ padmād anyad apaśyan bījam upādāna-kāraṇa-bhūtaṁ tvāṁ svasmin vyāptaṁ santam api nāvindat | yuktaṁ caitad ūha aho | aṅkure jāte sati bījaṁ tad anugataṁ kāraṇaṁ pṛthak kathaṁ nāma pumān paśyet ? ||34||

**krama-sandarbhaḥ : **jāta-mātre’py aṅkure’dhikaraṇe svāṁśena vartamānam api bījaṁ katham upalabheta ? naivety arthaḥ _|_ kintu tat-tala evopalabheta | tat tu tasyāgamyam evāsīd iti bhāvaḥ ||34||

**viśvanāthaḥ : **tat-sambhavaḥ tad-abja-jātaḥ kavir brahmā ato’bjād anyad apaśyan sva-śaktyaivopādāna-kāraṇaṁ tvām ātmani svasmin vitataṁ vyāptyā santam api sva-bahir eva vartamānaṁ vicārya abda-śataṁ vyāpyānviṣyann api nāvindat | yuktaṁ caitat | u aho | aṅkure jāte sati tatra svāṁśena vartamānam api bījaṁ tatrāṅkure’dhikaraṇe katham upalabheta, kintu tat-tale eva upalabhetety arthaḥ | kamala-śūra;nādīnām aṅkureṣūtpadyotpadye naṣṭeṣv api bīja-nāśādṛṣṭeḥ | tat-talaṁ tu tadānīṁ brahmaṇo’gamyam evāsīd iti bhāvaḥ ||34||

—o)0(o—

**|| 7.9.35 ||**

**sa tv ātma-yonir ativismita āśrito’bjaṁ**

**kālena tīvra-tapasā pariśuddha-bhāvaḥ |**

**tvām ātmanīśa bhuvi gandham ivātisūkṣmaṁ**

**bhūtendriyāśayamaye vitataṁ dadarśa ||**

**śrīdharaḥ : **bhavad-upāsanayā tu svasminn eva dṛṣṭavān ity āha—sa tv iti | parāvṛtyābjam āsthitaḥ san | tīvreṇa tapasā dhyānena | anena san-mātra-rūpeṇopādānatayā darśanam uktam ||35||

**krama-sandarbhaḥ : **tataś ca samādhinā prathamaṁ tāvat tatraiva brahmākhya-san-mātratvena tam anubhūtavān ity āha—sa tv iti ||35||

**viśvanāthaḥ : **āsthito’nveṣaṇān nivṛtya abjam evāśritaḥ san, tīvra-tapasā tvadīya-dhyānena ātmani sva-dehe eva bhuvi kārya-bhūtāyāṁ sthitaṁ kāraṇa-gandham iva tvāṁ dadarśa ||35||

—o)0(o—

**|| 7.9.36 ||**

**evaṁ sahasra-vadanāṅghri-śiraḥ-karoru-**

**nāsādya-karṇa-nayanābharaṇāyudhāḍhyam |**

**māyāmayaṁ sad-upalakṣita-sanniveśaṁ**

**dṛṣṭvā mahā-puruṣam āpa mudaṁ viriñcaḥ ||**

**madhvaḥ :** māyāmayaṁ jñāna-svarūpaṁ, sad-upalakṣaṇa-sanniveśam ānand ādi-lakṣaṇa-samudāya-rūpam | 


    gandhākhyā devatā yadvat pṛthivīṁ vyāpya tiṣṭhati |


    evaṁ vyāptaṁ jagad viṣṇuṁ brahmātma-sthaṁ dadarśa ha || iti ca ||36||

**śrīdharaḥ : **īśvaratvena ca dṛṣṭvā kṛtārtho’bhavad ity āha—evam anena prakāreṇa sahasram aparimitāni yāni vadanādīni tair āḍhyaṁ samṛddham | māyā-mayaṁ māyā-pradhānam | satā prapañcenopalakṣitaḥ sanniveśaḥ pādādi-racanā yasya ||36||

**krama-sandarbhaḥ : **tataś ca sac-cid-ānanda-rūpaṁ tasya vigraham api dṛṣṭavān ity āha—evam iti | nanu kathaṁ tala-stha-bīja-sthānīyasya tasya tatraiva darśanam ? tatrāha—evaṁ samādhau vitatatvānubhava-prakāreṇaiveti tad-vigrahasya madhyama-parimāṇatayā dṛśyamānatve’pi vibhutvānubhavād iti bhāvaḥ | māyā_-_mayaṁ pracura-tac-chaktim iti | prapañcādhiṣṭhātṛtvāt ||36||

**viśvanāthaḥ :** evam anena prakāreṇa sahasram aparimitāni yāni vadanādīni tair āḍhyaṁ mahā-puruṣaṁ cid-ānanda-vigrahaṁ yato māyā-mayaṁ svarūpa-bhūtayā nitya-śaktyā māyākhyayā yutaṁ, ato māyā-mayaṁ viṣṇuṁ pravadanti manīṣiṇaḥ iti śruteḥ | yad vā, māyayā jīvasyāvidyayā āmayaṁ rogam iva vināśakaṁ, san samucitatvenottamaḥ, upa ādhikyena lakṣitaḥ sāmudraka-lakṣaṇānvitaḥ sanniveśo nayana-grīvādi-vinyāso yasya tam | yad vā, tam eva kāraṇa-kāryayor aikyāt satā prapañcena pātālādinā upalakṣitaḥ sanniveśaḥ pādādi-racanā yasya tathābhūtaṁ vairājaṁ māyā-mayaṁ dṛṣṭveti sambandhaḥ ||36||

—o)0(o—

**|| 7.9.37 ||**

**tasmai bhavān haya-śiras tanuvaṁ hi bibhrad**

**veda-druhāv atibalau madhu-kaiṭabhākhyau |**

**hatvānayac chruti-gaṇāṁś ca rajas tamaś ca**

**sattvaṁ tava priyatamāṁ tanum āmananti ||**

**śrīdharaḥ : **tadā ca bhavāṁs tasyānugrahaṁ kṛtavān ity āha—tasmā iti | hayagrīva-mūrtiṁ bibhratsan rajas-tamo-rūpau madhu-kaiṭabhākhyau hatvā tasmai śruti-gaṇān samarpitavān | tatra hetuḥ—sattvam iti ||37||

**krama-sandarbhaḥ : _na vyākhyātam._**

**viśvanāthaḥ : **sva-bhaktaṁ taṁ ca punaḥ punar avatīrya tvam arakṣīr ity āha—tasmai iti | hayagrīva-mūrtiṁ dadhat śruti-gaṇān anayat tasmai samarpayāmāsa | madhu-kaiṭabhākhyau kīdṛśau rajas-tamaḥ-svābhāvāv ity arthaḥ | tayor hanane hetuḥ—sattvam iti yadyapi guṇa-mātra evodāsīnasya hareḥ sattva-guṇo na priyo’pi, tad api tat-svarūpa-bhūte śuddha-sattve sattva-guṇasya prātikūlyābhāva-darśanād eva priyatamatvam utprekṣitam | na tu vastutaḥ priyatamatvam api | kintu sāttvika-loka-pakṣapātitvam eva tava tādṛśotprekṣāyāṁ hetuḥ | ataḥ śiṣṭa-pālanārtham eva tava duṣṭa-nigraho yat tat khalu guṇānām eva svabhāvo na tu vastutas tvayi vaiṣamyam iti bhāvaḥ ||37||

—o)0(o—

**|| 7.9.38 ||**

**itthaṁ nṛ-tiryag-ṛṣi-deva-jhaṣāvatārair**

**lokān vibhāvayasi haṁsi jagat pratīpān |**

**dharmaṁ mahā-puruṣa pāsi yugānuvṛttaṁ**

**channaḥ kalau yad abhavas tri-yugo’tha sa tvam ||**

**śrīdharaḥ :** ekas tvam evety ādibhir aṣṭabhiḥ ślokair yad uktaṁ pakṣa-pātena rakṣaṇaṁ tad-vipakṣa-vadhaś ca sattvaupādhiko, na tu svata iti tad upasaṁharati—ittham iti | vibhāvayasi pālayasi | haṁsi ghātayasi | kalau tu tan na karoṣi | yatas tadā tvaṁ channo’bhavaḥ | atas triṣv api yugeṣv āvirbhāvāt sa evaṁbhūtas tvaṁ triyuga iti prasiddhaḥ ||38||

ekas tvam evety-ādibhir aṣṭabhiḥ ślokair yad uktaṁ pakṣa-pātena rakṣaṇaṁ tad vipakṣa-vadhaś ca sattvaupādhiko na tu svata iti tad upasaṁharati, ittham iti | vibhāvayasi pālayasi | haṁsi ghātayasi | kalau tu tan na karoṣi | yatas tadā tvaṁ channo’bhavaḥ | atas triṣv api yugeṣv āvirbhavāt sa evaṁ-bhūtas tvaṁ tri-yuga iti prasiddhaḥ |

**krama-sandarbhaḥ : **tatra tatra sākṣād avatīrya tat-pālanaṁ tenopasaṁharati—ittham iti ||38||

**viśvanāthaḥ :** yathā viriñcasya kṛte hayagrīvāvatāras tathaivānyeṣām api bhaktānāṁ kṛte anye’py avatārā ity āha—ittham iti | vibhāvayasi pālayasi, haṁsi ghātayasi | yuge yuge anurūpaṁ vṛttaṁ caritraṁ yasya saḥ yad yasmāt tvaṁ kalau channaḥ anyadīya-rūpa-bhāvābhyāṁ rahitācchannaḥ | ata eva tvaṁ triyuga iti prasiddhaḥ | satyādi-yuga-traya eva svasya prakhyāpanāt na tu kalāv ity arthaḥ | ata evāgre tat-pramāṇa-vacanam apy arthāntarācchannatayaiva vakṣyate, nānā-tantra-vidhānena kalāv api tathā śṛṇu [bhā.pu. 11.5.31]


    kṛṣṇa-varṇaṁ tviṣākṛṣṇaṁ sāṅgopāṅgāstra-pārṣadam |


    yajñaiḥ saṅkīrtana-prāyair yajanti hi su-medhasaḥ || [bhā.pu. 11.5.32] iti ||38 ||

—o)0(o—

**|| 7.9.39 ||**

**naitan manas tava kathāsu vikuṇṭha-nātha**

**samprīyate durita-duṣṭam asādhu tīvram |**

**kāmāturaṁ harṣa-śoka-bhayaiṣaṇārtaṁ**

**tasmin kathaṁ tava gatiṁ vimṛśāmi dīnaḥ ||**

**śrīdharaḥ : **tad evaṁ bhagavatas tattvaṁ nirūpya svasya ca tad-vicārāyogyatāṁ nivedayan prārthayate—naitad iti tribhiḥ | **asādhu** bahirmukham | **tīvraṁ** durdharam | **harṣa-śoka-bhayair eṣaṇā**-trayeṇa **cārtaṁ** duḥkhitam api tvat-**kathāsu na samprīyate** | **tasminn** evaṁbhūte manasi sati **kathaṁ tava** tattvaṁ vicārayāmi ?||39||

**krama-sandarbhaḥ : **tad evaṁ tat-kathām anūdya pūrva-pūrva-janma-bhāvam anusmṛtya tac ca dainyenāsmin janmany āropya tasyām apy atitṛṣṇayā tām asevamānam iva matvā sva-manas tiraskaroti—naitan mana iti ||39||

**viśvanāthaḥ :** tad evaṁ muhur apy avatīrya tvaṁ svīya-rūpa-guṇa-līlāmṛtaṁ varṣasi, tad apy asmākaṁ pāpiṣṭhaṁ manas tatra na prīṇāti, durviṣaya-garta eva muhuḥ patati, kiṁ kurmaḥ ? ity āha—naitad iti tribhiḥ | **tava** rūpa-guṇa-līlādīnāṁ **kathāsu** | 

nanv atisvādvīṣv api kathāsu kim iti na prīyate ? tatrāha—**durita-duṣṭaṁ** yathā pitta-duṣṭā rasanā sitāsv ity arthaḥ | **tīvraṁ** durvāram | **eṣaṇā** dhanādi-vāsanā | **tasmin** manasi **tava gatiṁ **tattvaṁ **kathaṁ vimṛśāmi** ? 

yadyapi mahā-bhāgavatasya prahlādasya mano na prākṛtam etādṛśaṁ tad vīrya-gāyana-mahāmṛta-magna-cittaḥ [bhā.pu. 7.9.43] ity asyaivāgrimokteḥ, tad api premṇā vividha-vicitra-taraṅgavattvenātidainyodayād eva premi-lokasyaiva muktir na virudhyate ||39||

—o)0(o—

**|| 7.9.40 ||**

**jihvaikato’cyuta vikarṣati māvitṛptā**

**śiśno’nyatas tvag-udaraṁ śravaṇaṁ kutaścit |**

**ghrāṇo’nyataś capala-dṛk kva ca karma-śaktir**

**bahvyaḥ sapatnya iva geha-patiṁ lunanti ||**

**śrīdharaḥ : **kiṁ ca, jihvā avitṛptā satī, bho acyuta ! mā māṁ yato madhurādi-rasas tata ākarṣati udaraṁ tu kṣudhā-santaptaṁ sat sadya eva yatkiñcid āhāra-mātraṁ prati | capalā dṛk cakṣuḥ | karma-śaktiḥ karmendriyāṇi lunanti troṭayanti ||40||

**krama-sandarbhaḥ : **tad evaṁ sva-duḥkha-sādṛśyena jana-duḥkham anusmṛtya kṛpā-paravaśaḥ sva-duḥkham apy anādṛtya tad-artham eva nivedayati—jihvaikata iti dvābhyām ||40||

**viśvanāthaḥ :** manaso duṣṭatve’pi mat-kīrtanādinā janaḥ kṛtārthībhavatīti cet tatrāha—jihvā vāg-indriyaṁ rasanendriyaṁ ca avitṛptā satī bho acyuta mām ākarṣati | grāmya-kaṭu-mithyādi-pralāpaṁ prati madhurādi-rasaṁ prati ceti bhāvaḥ | ayatas tato’py anyatra kāminīṣu dharma-dhanopārjanādāv anya-tāḍanādau vā śaktiḥ sāmarthyaṁ lunanti troṭayanty atas tat-kīrtanādāv avakāśam eva na prāpnomīti bhāvaḥ ||40||

[atra yathā-ślokaṁ bhā. 11.9.27-śa-padyaṁ draṣṭavyam |]

—o)0(o—

**|| 7.9.41 ||**

**evaṁ sva-karma-patitaṁ bhava-vaitaraṇyām**

**anyonya-janma-maraṇāśana-bhīta-bhītam |**

**paśyan janaṁ sva-para-vigraha-vaira-maitraṁ**

**hanteti pāracara pīpṛhi mūḍham adya ||**

**śrīdharaḥ : **na kevalam aham eka evaivaṁ kaṣṭāṁ daśām āpannaḥ, kintu mahā-jano’py evam eva kliśyati | ataḥ sarvaṁ janaṁ pālayeti prārthayate—evam iti | bhavaḥ saṁsāra eva vaitaraṇī yama-dvāra-nadī, tasyām | anyo’nyato yāni janmādīni, tebhyo’tibhītam | sveṣāṁ pareṣāṁ ca vigraheṣu yathā-yathaṁ vairaṁ maitraṁ ca yasya | evaṁ mūḍhaṁ janaṁ paśyaṁs tvam, he **pāracara** ! tasyāḥ pāre sthita nitya-mukta ! hanteti aho kaṣṭam ! ity evam anukampyādya pīpṛhi vaitaraṇīm uttārya pālaya ||41||

**krama-sandarbhaḥ : _na vyākhyātam._**

**viśvanāthaḥ : **na kevalam aham eka eva, api tu sāṁsārikaḥ sarva eva janaḥ kliśyatīti tad-uddhāraṁ prārthayate—evam iti | bhava eva vaitaraṇī yama-dvāra-nadī tasyāṁ, sveṣāṁ pareṣāṁ ca vigrahe yathāyathaṁ vairaṁ maitraṁ ca yasya tam | he pāracara ! evaṁ-bhūta-vaitaraṇyāḥ pāra eva viracita-krīḍa iti hetor hanta kṛpayā pīpṛhi vaitaraṇīm uttārya pālaya ||41||

—o)0(o—

**|| 7.9.42 ||**

**ko nv atra te’khila-guro bhagavan prayāsa**

**uttāraṇe’sya bhava-sambhava-lopa-hetoḥ |**

**mūḍheṣu vai mahad-anugraha ārta-bandho**

**kiṁ tena te priya-janān anusevatāṁ naḥ ||**

**śrīdharaḥ : **ekena mayā kathaṁ sarvo janas tāraṇīya iti cet tatrāha—ko nv iti | ko nu te atra sarva-janottāraṇe prayāso na ko’pi | kutaḥ ? asya viśvasya bhava-saṁbhava-lopānām utpatti-sthiti-saṁhārāṇāṁ hetoḥ tato’pi kim etad duṣkaram iti bhāvaḥ | ucitaṁ caitad ity āha—mūḍheṣv iti | tvāṁ ca tvadīyāṁś ca tārayiṣyāmīmaṁ durāgrahaṁ mā kṛthā iti cet tatrāha—tava ye priya-janā bhaktās tān anusevamānānāṁ no’smākaṁ tenottāraṇena kim ?

ko’tiprayāso’sura-bālakā hareḥ

ko nv atra te’khila-guro bhagavan prayāsaḥ |

prahrāda ittham upamantrya mitho narāṇām

īśena sakhyam akarod apanīya māyām ||42||

**krama-sandarbhaḥ : _na vyākhyātam._**

**viśvanāthaḥ : **ekena mayā kathaṁ sarvo janas tāraṇīya iti cet, tatrāha—ko nv iti | akhila-guro guru-rūpa-dhāriṇā ekenāpi tvayā paraḥ parārdhenāpi bhavituṁ samarthena sarva eva jano nistāryatām iti bhāvaḥ | na caitāvat sāmarthyaṁ me nāstīti vācyam ity āha—asya viśvasya janma-sthiti-saṁhāra-kāraṇasya yadi janmādeḥ kāraṇam abhūs tadā uddhārasyāpi kāraṇaṁ bhavitum arhasy eveti bhāvaḥ | ucitam evaitad ity āha—mūḍheṣv eti | tvāṁ ca tvadīyāṁś ca tārayiṣyāmi idam atidurāgrahaṁ mā kṛthā iti cet, tatrāha—tava ye priya-janā bhaktās tān anusevamānānāṁ no’smākaṁ tena tvat-kartṛkottāraṇena kiṁ tvad-bhakta-sevā-prabhāvāt svayam eva vayaṁ tariṣyāma iti bhāvaḥ ||42||

—o)0(o—

**|| 7.9.43 ||**

**naivodvije para duratyaya-vaitaraṇyās**

**tvad-vīrya-gāyana-mahāmṛta-magna-cittaḥ |**

**śoce tato vimukha-cetasa indriyārtha-**

**māyā-sukhāya bharam udvahato vimūḍhān ||**

**śrīdharaḥ : **vatsa prahrāda, tvāṁ tāvat tārayiṣyāmi tāvataiva kṛtārthaḥ syāḥ, kim anena nirbandhena ? ity ata āha—naiveti | he para sarvottama ! tvad-vīrya-gāyanam eva mahāmṛtaṁ, tasmin magnaṁ cittaṁ yasya so’haṁ bhava-vaitaraṇyā naivodvije, kintu vimūḍhān śocāmi | tān evāha—tato mahāmṛtād vimukhaṁ ceto yeṣām | pratyuta, indriyārtha-nimittaṁ yan māyā-sukhaṁ tad-arthaṁ bharaṁ kuṭumbādi-bhāram udvahataḥ ||43||

**krama-sandarbhaḥ : **nanu, mat-priya-jana-sevinām api bhavād anuttīrṇānāṁ tad-udvegaḥ syād evety āśaṅkya nahi nahīti svaṁ dṛṣṭāntayati—naiveti | tvad-vīryāṇāṁ ye gāyakās tat-priya-janāḥ tat-sambandhi yan mahāmṛtaṁ, tad-gāna-rūpam eva tatra magnaṁ cittaṁ yasya so’haṁ naivodvije | atra pūrvaṁ trasto’smy aham [bhā.pu. 7.9.16] ity-ādikaṁ yad uktaṁ, tat khalu tad-bahir-mukhaṁ sāṅgā-rocakatvena | samprati naivodvija ity-ādikaṁ tat kathāmṛta-mādhuryāviṣṭatvena madhye ca naitan mana [bhā.pu. 7.9.39] ity-ādikam atitṛṣṇayeti vivecanīyam | bhāvānāṁ vicitra-gatitvāt ||43||

**viśvanāthaḥ : **kiṁ ca, ahaṁ svārthas tu saṁsāra-taraṇaṁ naivārthaya ity āha—naiveti | he para, sarva-śreṣṭha, vaitaraṇyāḥ sakāśān nodvije | tatra hetuḥ—tvad-vīryeti, kintu vimūḍhān śocāmi, indriyathārtha-hetukaṁ, yan māyā-mayaṁ sukhaṁ tad-arthaṁ bharaṁ kuṭumba-bharaṇādi-bhāram udvahataḥ ||43||

—o)0(o—

**|| 7.9.44 ||**

**prāyeṇa deva munayaḥ sva-vimukti-kāmā**

**maunaṁ caranti vijane na parārtha-niṣṭhāḥ |**

**naitān vihāya kṛpaṇān vimumukṣa eko**

**nānyaṁ tvad asya śaraṇaṁ bhramato’nupaśye ||**

**madhvaḥ :** prāyeṇa deva-munayaḥ |


    āśriteṣu kṛpā kāryā viśeṣāt tāttvikaiḥ suraiḥ |


    munibhiś ca tathā kaiścit kaiścit kāryākhileṣv api ||


    tathāpi tāttvika-sura-kṛpā viṣayatāṁ gatāḥ |


    ata eva vimucyante tad anyena kathañcana || iti ||44||

**śrīdharaḥ : **tvaṁ tāvan muktiṁ gṛhāṇa, tāṁs tu tattva-jñā munaya upadekṣyantīti cet tatrāha—prāyeṇeti | na vimumukṣe vimuktiṁ necchāmi | tarhy anyaṁ kam api prārthaya, mām eva kim iti nirbadhnāsi ? iti ced, ata āha—tvatto’nyam asya janasya śaraṇaṁ na paśyāmi ||44||

**krama-sandarbhaḥ : **yathā śrī-bhagavantaṁ ko nv atra [bhā.pu. 7.9.42] ity-ādikam uvāca, tathaiva munīn api pratyāha—prāyeṇeti ||44||

**viśvanāthaḥ : **tvaṁ tāvan-muktiṁ gṛhāṇa, tvāṁs tu tattva-jñā munayo mukti-sādhanam upadekṣyantīti cet, tatrāha—prāyeṇeti | ahaṁ tu na tathā bubhūṣāmīty āha—naitān iti | tvatto’nyam asya janasya śaraṇaṁ na paśyāmi ||44||

—o)0(o—

**|| 7.9.45 ||**

**yan maithunādi-gṛhamedhi-sukhaṁ hi tucchaṁ**

**kaṇḍūyanena karayor iva duḥkha-duḥkham |**

**tṛpyanti neha kṛpaṇā bahu-duḥkha-bhājaḥ**

**kaṇḍūtivan manasijaṁ viṣaheta dhīraḥ ||**

**śrīdharaḥ : **nanv ete strī-saṁbhogādinā sukhina eva na kṛpaṇāḥ ? tatrāha—yad iti | karayoḥ kaṇḍūyanena saṅgharṣaṇeneva duḥkham anu duḥkhaṁ yasmin | tarhi duḥkhatvād eva tato nirvidya mucyeraṁs tatrāha—kṛpaṇāḥ kāmukā bahu-duḥkha-bhājo’pīha gṛha-medhi-sukhe na tṛpyanty alam iti na manyante | kaṇḍūtivat kāmasya duḥsahatvāt | nanu kecit kaṇḍūtim api sahante kāmaṁ ca ? ity atrāha—tvat-prasādāt tu kaścid dhīra eva manasijaṁ kāmaṁ viṣaheta, na tu sarve | atrāpi kaṇḍūtivad iti dṛṣṭāntaḥ ||45||

**krama-sandarbhaḥ : _na vyākhyātam._**

**viśvanāthaḥ : **nanv ete strī-sambhogādibhiḥ sukhina eva na kṛpaṇāḥ ? tatrāha—

yad iti | karayoḥ kaṇḍūyanena saṅgharṣaṇeneva duḥkham anu duḥkhaṁ yatra tat | tarhi duḥkhatvād eva tato nirvidya mucyeraṁs tatrāha—kṛpaṇāḥ kāmukā bahu-duḥkha-bhājo’pīha gṛha-medhi-sukhe duḥkha-rūpe na tṛpyanti, alam iti na manyante | kaṇḍūtivat kaṇḍūtāv ivety arthaḥ | nanu kaścit kaścit tato nirvighno’pi dṛśyate ? satyaṁ, tvat-prasādād dhīra eva manasijaṁ kāmaṁ duḥkha-svarūpam eva viṣaheta, na tu sarve ||45||

—o)0(o—

**|| 7.9.46 ||**

**mauna-vrata-śruta-tapo-'dhyayana-sva-dharma-**

**vyākhyā-raho-japa-samādhaya āpavargyāḥ |**

**prāyaḥ paraṁ puruṣa te tv ajitendriyāṇāṁ**

**vārtā bhavanty uta na vātra tu dāmbhikānām ||**

**śrīdharaḥ : **nanu maunādibhir mokṣa-sādhanaiḥ sulabhaiva, teṣām api muktiḥ ? tatrāha—mauneti | he **puruṣa** antaryāmin ! ye **maunādayo** daśa **āpavargyā** apavarga-hetavaḥ prasiddhāḥ | **raho** vivikta-vāsaḥ | te tu **prāyaśo’jitendriyāṇām** indriya-bhogāyārthārthaṁ vikrīṇatāṁ **vārtā** jīvanopāyā bhavanti | **dāmbhikānāṁ** tu **vārtā** api bhavanti vā na vā | dambhasyāniyata-phalatvāt ||46||

**krama-sandarbhaḥ : _na vyākhyātam._**

**bhakti-sandarbhaḥ (168): maunādaya evājitendriyāṇāṁ vārtā **jīvanopāyā** bhavanti | dāmbhikānāṁ tu vārtā **api** bhavanti na vā **dambhasyāniyata-phalatvād ity arthaḥ ||46||

**viśvanāthaḥ : **nanu brāhmaṇānāṁ tāvan-maunādibhir mokṣa-sādhanaiḥ svata eva siddhair mokṣo’pi svata eva siddhaḥ ? tatrāha—mauneti | he **puruṣa** ! antaryāmin ! tvāṁ kiṁ vijñāpayāmīti bhāvaḥ | ye maunādayo daśa **āpavargyā** apavarga-hetavaḥ prasiddhāḥ | **raho** vivikta-vāsaḥ | te tu **prāyaśo’jitendriyāṇām** viṣaya-bhogārtham eva tān vikrīṇatāṁ **vārtā** jīvanopāyā eva bhavanti | **dāmbhikānāṁ** tu vārtā api bhavanti na vā, dambhasyāniyata-phalatvāt ||46||

—o)0(o—

**|| 7.9.47 ||**

**rūpe ime sad-asatī tava veda-sṛṣṭe**

**bījāṅkurāv iva na cānyad arūpakasya |**

**yuktāḥ samakṣam ubhayatra vicakṣante tvāṁ**

**yogena vahnim iva dāruṣu nānyataḥ syāt ||**

**madhvaḥ : **kāryākāraṇa-rūpe tad-vaśatvāpekṣayā sākṣāt svarūpāpekṣayā svarūpād anyad rūpaṁ na ||47||

**śrīdharaḥ : **tvaj-jñānaṁ bhaktiṁ vinā sa-kāmair maunādibhir na bhavaty evety āha—rūpe iti tribhiḥ | bījāṅkurāv iva pravāhāpanne ime sad-asatī kārya-kāraṇe eva te rūpe upalakṣaṇa-bhūte vedena sṛṣṭe prakāśite, na ca anyat sva-samavetaṁ gauratvādikam iva deva-dattādeḥ | kutaḥ ? arūpakasya prākṛta-rūpādi-śūnyasya, ato yuktāḥ saṁyatā eva bhakti-yogena pratyakṣaṁ tvām ubhayatra kārye kāraṇe cānugataṁ paśyanti mathanena dāruṣu vahnim iva | nānyataḥ syāt tvaj-jñānam iti śeṣaḥ | yad vā, jñāna-prakāram evāha—etad ubhayam anyataḥ pradhāna-paramāṇv-āder na syāt | sa aikṣata [bṛ.ā.u. 1.2.5] ity-ādi-śruteḥ | atas tvam eva kāraṇatvāt sarvatrānusyūta iti ||47||

**krama-sandarbhaḥ : _na vyākhyātam._**

**viśvanāthaḥ : **tvat-prāptis tu bhakti-yogaṁ vinā maunādibhir naiva bhavatīty āha—rūpe iti | ime sad-asatī kārya-kāraṇe bījāṅkurāv iva pravāhāpanne samaṣṭi-vyaṣṭī tavaiva rūpe | na cānyat samaṣṭi-vyaṣṭy-ātmakaṁ viśvam idaṁ tvatto bhinnaṁ na bhavati, arūpakasya prākṛta-rūpa-rahitasya tava | ato yuktā vivekinaḥ tvām ubhayatra samaṣṭau vyaṣṭau ca vicinvate prāptum anviṣyanti yatas tvaṁ kāraṇatvenobhayatra vartase iti bhāvaḥ | yogena upāyena bhakti-yogenaiva na cānyato jñānādinā, bhaktyāham ekayā grāhyaḥ[bhā.pu. 11.14.11] iti tvad-ukter iti bhāvaḥ | vahni-pakṣe, yogena manthanena, ata eva bhaktyety asya spaṣṭa-śabdasyāprayogaḥ ||47||

—o)0(o—

**|| 7.9.48 ||**

**tvaṁ vāyur agnir avanir viyad ambu mātrāḥ**

**prāṇendriyāṇi hṛdayaṁ cid anugrahaś ca |**

**sarvaṁ tvam eva saguṇo viguṇaś ca bhūman**

**nānyat tvad asty api mano-vacasā niruktam ||**

**śrīdharaḥ : **tad evāha—tvaṁ vāyur iti | **hṛdayaṁ** manaḥ | **cic** cittam | **anugraho**’haṅkāro devatā-vargo vā | **sa-guṇaḥ** sthūlaḥ | **viguṇaḥ** sūkṣmaḥ | manaś ca vacaś ca **mano-vacas** tena **niruktaṁ** prakāśitaṁ kim api **tvatto’nyan nāsti** ||48||

**krama-sandarbhaḥ : **tvam iti | **hṛdayam** antar-indriyaṁ mano-buddhy-ahaṅkāra-cittātmakaṁ | **cit** śuddho jīvaḥ | **anugrahaḥ **sva-sammukhī-karaṇa-śaktiḥ | kiṁ bahunā, **sa-guṇo** māyikaḥ **viguṇaś** cāmāyikaḥ sarvārthas tvam eveti ||48|| (paramātma-sandarbha 67)

**viśvanāthaḥ :** uktam arthaṁ vivṛṇoti—tvam iti | **hṛdayaṁ** manaḥ | **cic** cittam | **anugraho** ’nugrāhako devatā-vargaḥ | **sa-guṇaḥ** sthūlaḥ | **viguṇaḥ** sūkṣmaḥ | manaś ca vacaś ca **mano-vacas** tena **niruktaṁ** prakāśitaṁ kim api **tvatto’nyan nāsti** ||48||

—o)0(o—

**|| 7.9.49 ||**

**naite guṇā na guṇino mahad-ādayo ye**

**sarve manaḥ-prabhṛtayaḥ saha-deva-martyāḥ |**

**ādy-antavanta urugāya vidanti hi tvām**

**evaṁ vimṛśya sudhiyo viramanti śabdāt ||**

**śrīdharaḥ : **abhaktās tu svasminn anugatam api tvāṁ na jānantīty āha—naita iti | **ete** guṇādy-abhimānino devā **ādy-anta-vanto** jaḍopādhitvād anādy-antaṁ nirupādhiṁ tvāṁ **na vidanti** | **hi** yasmāt **sudhiyo** vidvāṁsa **evaṁvicāryaśabdād** adhyayanādi-vyāpārād **uparamanti** | tvām eva samādhinopāsata ity arthaḥ | tathā ca śrutiḥ, kim-arthā vayam adhyeṣyāmahe kim-arthā vayaṁ yakṣyāmahe[^35]iti | nānudhyāyed bahūn śabdān vāco-viglāpanaṁ hi tad iti | smṛtiś ca, 


    yadā te moha-kalilaṁ buddhir vyatitariṣyati | 


    tadā gantāsi nirvedaṁ śrotavyasya śrutasya ca || [gītā 2.52] ity-ādi ||49||

**krama-sandarbhaḥ : _na vyākhyātam._**

**viśvanāthaḥ :** taj jñānaṁ tvad-bhaktyaiva bhaven, na tu śāstrādhyayana-buddhi-kauśalādibhir ity āha—neti | yady **ete tvāṁna vidanti**, tarhy etair eva mano-buddhy-ādibhiḥ śāstrāṇy adhyayanādhyāpanādibhir **vicārya** jīvāḥ kathaṁ jñāsyanti ? iti **vimṛṣyaśabdād** adhyayanādi-vyāpārād **uparamanti** | tathā ca śrutiḥ— kim-arthā vayam adhyeṣyāmahe kim-arthā vayaṁ yakṣyāmaheiti | nānudhyāyed bahūn śabdān vāco-viglāpanaṁ hi tad iti | smṛtiś ca, 


    yadā te moha-kalilaṁ buddhir vyatitariṣyati | 


    tadā gantāsi nirvedaṁ śrotavyasya śrutasya ca || [gītā 2.52] ity-ādi ||49||

—o)0(o—

**|| 7.9.50 ||**

**tat te’rhattama namaḥ-stuti-karma-pūjāḥ**

**karma smṛtiś caraṇayoḥ śravaṇaṁ kathāyām |**

**saṁsevayā tvayi vineti ṣaḍ-aṅgayā kiṁ**

**bhaktiṁ janaḥ paramahaṁsa-gatau labheta ||**

**śrīdharaḥ : **upasaṁharati—tad iti | he **arhattama** ! **namaḥ-stuti-karma-pūjāḥ** praṇipāta-stuti-sarva-karmārpaṇāni, **karma** ca paricaryā, **caraṇayoḥ smṛtiś** ca, **kathāyāṁ śravaṇaṁ **cety evaṁ ṣaḍ-aṅgayā **samyak-sevayā vināparamahaṁsānāṁ gatau** prāpye **tvayi janaḥkathaṁ bhaktiṁ labheta** ? yasmād evaṁ bhaktiṁ vinā na mokṣo, na ca bhaktiḥ saṁsevayā vinā, ataḥ prāk prārthitaṁ tvad-dāsya-yogam eva dehīti prakaraṇārthaḥ ||50||

**krama-sandarbhaḥ : karma** paricaryā | **karma-smṛtir** līlā-smaraṇam | **caraṇayor** iti sarvatrānvitaṁ bhakti-vyañjakam | tasmāt sarva-kṛtārthatā-mūla-tat-prema-bhakti-sampādanīṁ **ṣaḍ-aṅgāṁsaṁsevām** eva sarvebhyo’pi dehi | ahaṁ ca tvad-bhakta-kṛpayā sākṣād-aṅghri-mūla-prāptau tvat-sākṣād-dāsya-yogādau vā kṛtārthatām āpanno’pi tenaiva kṛtārthatāṁ maṁsya iti bhāvaḥ | evaṁ ca brahmādiṣu prasādo yaḥ prathamaṁ prārthitas tasyāpi kaimutyena gamitatvāt sarva-prārthanā-vākyaika-vākyatve siddhe tvad-anugatānām anyeṣām api vākyānāṁ tat svataḥ-siddham ||50|| [bhakti-sandarbha 202]

**viśvanāthaḥ :** stutim upasaṁharati—tad iti | yasmād adhyayanādibhis taj-jñānaṁ na bhavet, tasmāt tvaj-jñānārtham āgrahaṁ parityajya sarva-puruṣārtha-sārasya tvat-premṇaḥ sādhārtham eva yatetety āha—he **arhattama** ! **namo** namaskāraś ca, **stuti-karma** stava-karaṇaṁ ca, **pūjā** arcanaṁ ca tāḥ | **karma** paricaryā, **caraṇayoḥ smṛtiś** ca, **kathāyāṁ śravaṇaṁ** cety evaṁ ṣaḍ-aṅgayā **sevayā** bhaktyā **vinā tvayi kiṁ bhaktiṁ** premāṇaṁ **labheta** ? naiva labhetety arthaḥ | **paramahaṁsānāṁ** jñānināṁ **gatir** muktir yasmāt, tasmāt tasminn iti kathañcid bhakti-miśra-jñānena muktim eva labheteti bhāvaḥ | tasmāt sarva-kṛtārthatā-mūlatvāt prema-bhakti-sampādinīṁ ṣaḍ-aṅgāṁ saṁsevām eva sarvebhyo’pi dehi | sā durlabhā cet, muktim eva dattvā saṁsāra-duḥkhāt tāvat sarvāṁs trāyasva | ahaṁ tu tvad-bhakta-sevayaiva kṛtārthīkṛta eva varte iti na kācic cinteti bhāvaḥ ||50||

—o)0(o—

**|| 7.9.51 ||**

**śrī-nārada uvāca—**

**etāvad varṇita-guṇo bhaktyā bhaktena nirguṇaḥ |**

**prahrādaṁ praṇataṁ prīto yata-manyur abhāṣata ||**

**śrīdharaḥ : **etāvanto varṇitā guṇā yasya | yata-manyur upasaṁhṛta-kopaḥ ||51||

**krama-sandarbhaḥ : **guṇāḥ kāruṇyādayas tat-tad-dānādi kriyā-śakti-rūpāś ca ||51||

**viśvanāthaḥ :** guṇāḥ kāruṇyādayaḥ nirguṇaḥ prākṛta-guṇa-rahitaḥ | yata-manyuḥ mad-bhaktāya prahlādāyāpi druhyatīti yo durvāro manyur abhūt, sa prahlādasyānanda-darśanād upaśānta ity arthaḥ ||51||

—o)0(o—

**|| 7.9.52 ||**

**śrī-bhagavān uvāca—**

**prahrāda bhadra bhadraṁ te prīto’haṁ te’surottama |**

**varaṁ vṛṇīṣvābhimataṁ kāma-pūro’smy ahaṁ nṛṇām ||**

**śrīdharaḥ : **kāmān pūrayatīti tathā puruṣārtha-pravāho’smīty arthaḥ ||52||

**krama-sandarbhaḥ : **tad evaṁ śrīmat-prahlādasya sarva-jīva-gatāṁ kṛpām anumodamānas tasyāś ca pūrvakaṁ—ya etat kīrtayet [bhā.pu. 7.10.14] iti paryantam āśaṁsanaṁ kariṣyann abhīṣṭāntaram arthayitum utsāhayati—**abhimatam** anyam anyam api varam ||52||

**viśvanāthaḥ :** **abhimataṁ vṛṇīṣveti** mayi bhṛtya-vatsale paramodāra-cūḍāmaṇau kaḥ saṅkoca iti bhāvaḥ | yeṣāṁ kṛte tvaṁ māṁ prārthayase, teṣām api nṛṇām ahaṁ kāma-pūro’smi, puruṣārtha-pravāha-rūpa eva varte | kiṁ punar ekāṁ muktim eva dade iti bhāvaḥ | tena prahlāda-buddhi-viṣayī-kṛtās tāt-kālikā jīvā nistīrṇā eva, jīvānām ānantyāt tad anyair eva jīvais tad-anantaraṁ brahmāṇḍam apūrīti jñeyam ||52||

—o)0(o—

**|| 7.9.53 ||**

**mām aprīṇata āyuṣman darśanaṁ durlabhaṁ hi me |**

**dṛṣṭvā māṁ na punar jantur ātmānaṁ taptum arhati ||**

**śrīdharaḥ, viśvanāthaḥ **: **aprīṇataḥ** aprīṇayataḥ | **taptum** apūrṇa-kāmatvena śocitum ||53||

**krama-sandarbhaḥ : _na vyākhyātam._**

—o)0(o—

**|| 7.9.54 ||**

**prīṇanti hy atha māṁ dhīrāḥ sarva-bhāvena sādhavaḥ |**

**śreyas-kāmā mahā-bhāga sarvāsām āśiṣāṁ patim ||**

**śrīdharaḥ : prīṇanti** toṣayanti ||54||

**krama-sandarbhaḥ : **atha ata evābhimata-varecchāta eva ||54||

**viśvanāthaḥ : prīṇanti** prīṇayanti, māṁ prati tuṣyantīti vā | **sarva-bhāvena** dāsya-sakhyādinā ||54||

—o)0(o—

**|| 7.9.55 ||**

**śrī-nārada uvāca—**

**evaṁ pralobhyamāno’pi varair loka-pralobhanaiḥ |**

**ekāntitvād bhagavati naicchat tān asurottamaḥ ||**

**śrīdharaḥ :** **ekāntitvān** nirupādhi-bhaktatvāt ||55||

**krama-sandarbhaḥ : evaṁ** pūrvokta-prakāreṇa | **varaiḥ** svayam eva nirdiṣṭaiḥ ||55||

**viśvanāthaḥ :** **ekāntitvāt**, ekāntino yasya na kañcanārthaṁ vāñchanti [bhā.pu. 8.3.20] iti tal-lakṣaṇāt ||55||

iti sārārtha-darśinyāṁ harṣiṇyāṁ bhakta-cetasām |

saptame navamo’dhyāyaḥ saṅgataḥ saṅgataḥ satām ||*||

—o)0(o—

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ saptama-skandhe

prahlādānucarite navamo’dhyāyaḥ |

||7.9||

(7.10)


### atha daśamo’dhyāyaḥ


## prahlāda-caritaṁ pura-vijayaś ca 


### || 7.10.1 ||

**śrī-nārada uvāca—**

**bhakti-yogasya tat sarvam antarāyatayārbhakaḥ |**

**manyamāno hṛṣīkeśaṁ smayamāna uvāca ha ||**

**śrīdharaḥ :**

daśame tv anugṛhyāmuṁ bhaktam antarhite harau |

prasaṅgād dhariṇā rudre kṛto’nugraha īryate ||

**tat sarvaṁ** vara-jātam ||1||

**krama-sandarbhaḥ : _na vyākhyātam._**

**viśvanāthaḥ :**

prahlādāya varaṁ dattvā daśame’ntarhite harau |

tasyaivānugrahād īśaḥ puras tisro dadāha saḥ ||

**tat sarvaṁ** vara-jātam | **smayamāna** iti "māṁ bālakam ajñaṁ pralobhayan prabhur ayaṁ mad-buddhiṁ parīkṣate" iti vicārotthaṁ sthitam ||1||

—o)0(o—

**|| 7.10.2 ||**

**śrī-prahrāda uvāca—**

**mā māṁ pralobhayotpattyāsaktaṁ kāmeṣu tair varaiḥ |**

**tat-saṅga-bhīto nirviṇṇo mumukṣus tvām upāśritaḥ ||**

**śrīdharaḥ :** **utpattyā** sva-bhāvenaiva **āsaktaṁ** **mām** | **teṣāṁ** kāmānāṁ **saṅgād bhītaḥ** ||2||

**krama-sandarbhaḥ : mumukṣus** tān kāmān tyaktum icchuḥ ||2||

**viśvanāthaḥ :** **utpattyā** svabhāvenaiva **varair** vara-dānais **teṣāṁ** kāmānāṁ **saṅgād bhītaḥ** | ata eva **mumukṣus** tān moktum icchuḥ ||2||

—o)0(o—

**|| 7.10.3 || **

**bhṛtya-lakṣaṇa-jijñāsur bhaktaṁ kāmeṣv acodayat |**

**bhavān saṁsāra-bījeṣu hṛdaya-granthiṣu prabho ||**

**śrīdharaḥ :** nanu kim ahaṁ bhaktaṁ pralobhayāmi ? nahi, kintu varaṁ vṛṇīṣveti vadatas tavābhiprāyo’nya evety āha—bhṛtya-lakṣaṇeti | **hṛdayasya granthivad** bandhakeṣu ||3||

**krama-sandarbhaḥ : **bhṛtyeti sārdhakam | **bhṛtyasya lakṣaṇaṁ** sādharaṇa-dharmaṁ **jijñāsur** lokeṣu jñāpayitum icchur ity arthaḥ ||3||

**viśvanāthaḥ :** nanu kim ahaṁ bhaktaṁ pralobhayāmi ? nahi nahi ! svabhaktasya sarvotkṛṣṭāṁ niṣṭhāṁ loke khyāpayasīty āha—bhṛtyeti | mayā dīyamānān varān kathaṁ na gṛhṇāsi ? ity ukte mad-**bhṛtya** eva mad-bhṛtyasya lakṣaṇaṁ kathayiṣyatīty abhiprāyas tavāvagamyata iti bhāvaḥ | **prabhur** iti sarvajñasya tava jijñāsā nopapadyate ity ataḥ sarvān jñāpayitum eveti bhāvaḥ | **akhila-guro** [_paravarti-caraṇe_] sarva-hitopadeṣṭus tava brahma-rudrādīnām iveti bhāvaḥ ||3||

—o)0(o—

**|| 7.10.4 || **

**nānyathā te’khila-guro ghaṭeta karuṇātmanaḥ |**

**yas ta āśiṣa āśāste na sa bhṛtyaḥ sa vai vaṇik ||**

**śrīdharaḥ :anyathā** anartha-sādhane pravartanaṁ **na ghaṭeta** ity arthaḥ | katham evaṁ bhṛtya-lakṣaṇa-jñānaṁ syāt ? tatrāha—ya iti | **te** tvattaḥ ||4||

**krama-sandarbhaḥ : **yas tv ity ardhakam ||4||

**viśvanāthaḥ :** tad brūhi bhṛtya-lakṣaṇam iti cet svāmi-bhṛtyayor ubhayor api lakṣaṇaṁ bravīmīty āha—ya iti | **te** tvattaḥ | **vaṇig** iti tubhyaṁ kiñcit patra-puṣpa-naivedyādikaṁ dattvā hasty-aśva-rathādimatīṁ sampattiṁ brahmendrādi-padaṁ vā jighṛkṣatīti bhāvaḥ ||4||

—o)0(o—

**|| 7.10.5 || **

**āśāsāno na vai bhṛtyaḥ svāminy āśiṣa ātmanaḥ |**

**na svāmī bhṛtyataḥ svāmyam icchan yo rāti cāśiṣaḥ ||**

**śrīdharaḥ : **nanu kāmanayāpi sevya-sevakayoḥ svāmi-bhṛtya-bhāvaḥ prasiddhaḥ ? satyam | sopādhiko’sau, na tu tāttvika ity āha—**svāminy ātmana āśiṣo**’pekṣamāno **naiva bhṛtyaḥ** | bhṛtya-hetukam **ātmanaḥ svāmyam icchan yo** bhṛtyāya **dadāti**, **sa** ca **naiva svāmī** ||5||

**krama-sandarbhaḥ : _na vyākhyātam._**

**viśvanāthaḥ :** uktam evārthaṁ puṣyati—āśāsāna iti | bhṛtya-hetukam ātmanaḥ svāmyam aiśvaryam icchan yo bhṛtyāya dadāti, sa ca naiva svāmi ||5||

—o)0(o—

**|| 7.10.6 || **

**ahaṁ tv akāmas tvad-bhaktas tvaṁ ca svāmy anapāśrayaḥ |**

**nānyathehāvayor artho rāja-sevakayor iva ||**

**śrīdharaḥ : **āvayos tu tāttviko’sāv ity āha—**ahaṁ tv** iti | **anapāśrayo** nirabhisandhiḥ | **anyathā** kāmādy-abhisandhinā **arthaḥ** prayojanaṁ **nāsti** ||6||

**krama-sandarbhaḥ : **vyatireke dṛṣṭāntaḥ—**rāja-sevakayor** iti ||6||

**viśvanāthaḥ : āvayos** tu svāmi-bhṛtya-bhāvas tāttvika ity āha—ahaṁ tv iti | **anapāśrayaḥ** sevakādhīnam apakṛṣṭam aiśvaryaṁ nāśrayase ity arthaḥ | **anyathā** sva-kāmitābhisandhinā tenābhisandhikaḥ svāmi-bhṛtya-bhāvo loke prasiddho’pi sopādhitvād vigīta eveti dyotitam ||6||

—o)0(o—

**|| 7.10.7 || **

**yadi dāsyasi me kāmān varāṁs tvaṁ varadarṣabha |**

**kāmānāṁ hṛdy asaṁrohaṁ bhavatas tu vṛṇe varam ||**

**śrīdharaḥ : **nanu tathāpi paramodārasya mama santoṣārthaṁ kim api vṛṇīṣva ? iti cet, ata āha—yadīti | kāmāṅkurāṇām asaṁroham anutpattim | bhavataḥ sakāśāt ||7||

**krama-sandarbhaḥ : _na vyākhyātam._**

**viśvanāthaḥ :** nanu tathāpi mama paramodārasya sukhārthaṁ kim api vṛṇv iti ced ata āha—asaṁrohaṁ mama hṛdi kāmā notpadyantām ity arthaḥ ||7||

—o)0(o—

**|| 7.10.8 || **

**indriyāṇi manaḥ prāṇa ātmā dharmo dhṛtir matiḥ |**

**hrīḥ śrīs tejaḥ smṛtiḥ satyaṁ yasya naśyanti janmanā ||**

**śrīdharaḥ : **nanu kāmotpattau satyāṁ ko doṣas tatrāha—indriyādīni yasya janmanā naśyanti | ātmā dehaḥ ||8||

**krama-sandarbhaḥ : _na vyākhyātam._**

**viśvanāthaḥ :** yasya kāmasya indriyādīnāṁ tan-mādhuryāgrahaṇam eva kupatha-gāmitā saiva nāśaḥ ||8||

—o)0(o—

**|| 7.10.9 || **

**vimuñcati yadā kāmān mānavo manasi sthitān |**

**tarhy eva puṇḍarīkākṣa bhagavattvāya kalpate ||**

**śrīdharaḥ : **kāmābhāve guṇam āha—vimuñcatīti | bhagavattvāya tvat-samānaiśvaryāya | tathā ca śrutiḥ—


    yadā sarve pramucyante kāmā ye’sya hṛdi śritāḥ | 


    atha martyo’mṛto bhavaty atra brahma samaśnute || [ka.u. 2.3.14] iti ||9||

**krama-sandarbhaḥ : _na vyākhyātam._**

**viśvanāthaḥ :** nanu yadi kāmaṁ na kāmayase, tarhi vada me tava dāsya-yogam iti bruvan kathaṁ mad-dāsyaṁ kāmayase ? tatrāha—vimuñcatīti | manasi sthitān sthāyi-bhāvatayā vartamānān kāmān aprākṛtāṁs tvad-dāsya-sakhyādīn api yadā viśeṣeṇa muñcati bhagavattvāya sāyujyāya, tac ca sāyujyaṁ me nābhīṣṭām | 


    tuṣṭe ca tatra kim alabhyam ananta ādye]


    kiṁ tair guṇa-vyatikarād iha ye sva-siddhāḥ |


    dharmādayaḥ kim aguṇena ca kāṅkṣitena 


    sāraṁ juṣāṁ caranayor upagāyatāṁ naḥ || [bhā.pu. 7.6.25]

iti mad-ukter evāto bhavad-dāsya-rūpam aprākṛtaṁ kāmam ahaṁ vṛṇe eva | bhagavattvāya bhagavat-samānaiśvaryāyaiti śrī-svāmi-caraṇāḥ ||9||

—o)0(o—

**|| 7.10.10 || **

**oṁ namo bhagavate tubhyaṁ puruṣāya mahātmane |**

**haraye’dbhuta-siṁhāya brahmaṇe paramātmane ||**

**śrīdharaḥ : **nirdoṣān kāmān dātum icchantaṁ pratyākhyāsyan namasyati—nama iti ||10||

**krama-sandarbhaḥ : _na vyākhyātam._**

**viśvanāthaḥ :** nanu mat-sāyujyam ātmārāma-munibhir apy ādaraṇīyaṁ kim utāsura-bālako’pi bhūtvā tatra kaṭākṣayasīti bhagavad-vācā parājitaṁmanyaḥ praṇamati—oṁ nama iti ||10||

—o)0(o—

**|| 7.10.11 ||**

**śrī-bhagavān uvāca—**

**naikāntino me mayi jātv ihāśiṣa**

**āśāsate’mutra ca ye bhavad-vidhāḥ |**

**tathāpi manvantaram etad atra**

**daityeśvarāṇām anubhuṅkṣva bhogān ||**

**śrīdharaḥ : **satyam ekānta-bhaktas tvaṁ, tathāpi mad-ājñā karaṇīyety āha—neti | **me ekāntinaḥ** kadācid api **ihāmutra** ca **mayy āśiṣo** na vāñchanty eva, **tathāpy** **etan** manvantara-mātraṁ **bhogān bhuṅkṣva** ||11||

**krama-sandarbhaḥ : _na vyākhyātam._**

**viśvanāthaḥ : **na kevalaṁ tavaivāyaṁ svabhāvaḥ, api tu sarveṣām eva mad-bhaktānām ity āha—neti | **etan** manvantara-mātraṁ, na tv adhikaṁ dadāmi, mā krudhyeti bhāvaḥ ||11||

—o)0(o—

**|| 7.10.12 || **

**kathā madīyā juṣamāṇaḥ priyās tvam**

**āveśya mām ātmani santam ekam |**

**sarveṣu bhūteṣv adhiyajñam īśaṁ**

**yajasva yogena ca karma hinvan ||**

**śrīdharaḥ : **nanu tarhi bandhaḥ syāt ? ity ata āha—kathā iti dvābhyām | **sarveṣu bhūteṣu santam ekam īśaṁ** yajñādhiṣṭhātāraṁ **mām ātmany āveśya yajasva** | tarhy anenaivāpi karmaṇā bandhaḥ syāt ? nety āha—**yogena** mayy arpaṇena **karma hinvaṁs** tyajan yajasva ||12||

**krama-sandarbhaḥ : **yāṁs tu dṛṣṭa-śrutāṁs tvam adhunā smarasi, teṣāṁ ka vārtā ? iti tac-chravaṇa-gatānām api kīrty-artham abhipretam ||12||

**kathā madīyā juṣamāṇaḥ priyās tvam**

**āveśya mām ātmani santam ekam |**

**sarveṣu bhūteṣv adhiyajñam īśaṁ**

**yajasva yogena ca karma hinvan ||**

**viśvanāthaḥ :** nanu māṁ viṣayāndha-kūpe kenāparādhena kṣipasi ? ity ata āha—kathā iti | **adhiyajñaṁ** sarva-yajñādhīśvaraṁ **māṁ** sva-**yogena** svīya-bhakti-yogenaiva **yaja** bhajety akṛtā api aśvamedhādayo yajñāḥ kṛtā eva bhaviṣyantīty **adhiyajña**-padena dyotyate | karma vaidikaṁ laukikaṁ ca hinvan, mad-bhakty-adhikāriṇaḥ karma-karaṇānaucityāt ||12||

—o)0(o—

**|| 7.10.13 || **

**bhogena puṇyaṁ kuśalena pāpaṁ**

**kalevaraṁ kāla-javena hitvā |**

**kīrtiṁ viśuddhāṁ sura-loka-gītāṁ**

**vitāya mām eṣyasi mukta-bandhaḥ ||**

**śrīdharaḥ : **kiṁ ca, bhogena sukhānubhavena prārabdhaṁ puṇyaṁ hitvā mukta-bandhaḥ san lokānugrahārthaṁ kīrtiṁ ca vistārya māṁ prāpsyasi | kuśalena puṇyācaraṇena pāpaṁ hitveti bibhīṣā-mātram | anyathā tasya rājye’pravṛtteḥ | na tu prācīnaṁ pāpam asti | tad-adhigama uttara-pūrvāghayor aśleṣa-vināśau tad-vyapadeśāt[ve.sū. 4.1.13] iti nyāyāt | tat sukṛta-duṣkṛte vidhunutaḥ [kau.u. 4] iti śruteś ca | 

na cedaṁ prārabdha-pāpābhiprāyam, tasya bhogenaiva kṣayāt, kuśalena hitveti vacanānupapatteḥ | na cāsāv avidvān iti vācyam, bhagavataiva kṛtārthatvasyānantaraṁ vakṣyamāṇatvāt | ata eva yogena karma hinvann itīdam api loka-saṅgrahārthe karmaṇi pravartitasyānudvega-mātrāyeti sarvam anavadyam ||13||

**krama-sandarbhaḥ : **bhogena puṇyaṁ prārabdhaṁ kuśalena mad-bhajanena tat-pratiyogitayā pāpaṁ ca prārabdham eva—śvādo’pi sadyaḥ savanāya kalpate [bhā.pu. 3.33.6] iti nyāyāt, bhaktiḥ punāti man-niṣṭhā śvapākān api sambhavāt [bhā.pu. 11.14.20] iti nyāyāc ca ||13||

**viśvanāthaḥ :** bhoga-hetukāt karma-bandhāt tu naiva śaṅkiṣṭhās tava pūrva-janmany eva sarvaṁ karma naṣṭam evety āha—bhogena sukhānubhavena prārabdhaṁ puṇyaṁ kuśalena sukṛtācaraṇena pāpaṁ kalevaraṁ pūrva-dehaṁ ca hitvā eṣi māṁ samprati prāpnoṣi | asi mukha-bandha iti asmin janmani tu mukha-bandho jīvan-mukta eva vartase ity arthaḥ | evaṁ prahlādasyāṁśena sādhana-siddhatvaṁ nitya-siddhatvaṁ ca nāradādivaj jñeyam ||13||

—o)0(o—

**|| 7.10.14 || **

**ya etat kīrtayen mahyaṁ tvayā gītam idaṁ naraḥ |**

**tvāṁ ca māṁ ca smaran kāle karma-bandhāt pramucyate ||**

**śrīdharaḥ : **kiṁ ca, ya iti | tvāṁ ca māṁ cedaṁ mac-caritraṁ ca smarann etat stotraṁ yaḥ kīrtayet, so’pi karma-bandhād vimucyate, kutas tava bandha-śaṅkā ? ity arthaḥ ||14||

**krama-sandarbhaḥ : _na vyākhyātam._**

**viśvanāthaḥ : **tava karma-bandhābhāve kaimutyaṁ śṛṇv ity āha—ya iti | mahyaṁ māṁ prasādayitum ||14||

—o)0(o—

**|| 7.10.15 ||**

**śrī-prahrāda uvāca—**

**varaṁ varaya etat te varadeśān maheśvara |**

**yad anindat pitā me tvām avidvāṁs teja aiśvaram ||**

**śrīdharaḥ : **īśvarājñayā prāpta-karmādhikāraḥ san pitur niṣkṛtiṁ prārthayate tribhiḥ | varaṁ varaṇīyam etad aparaṁ vṛṇe | te tvattaḥ ||15||

**krama-sandarbhaḥ : **varaṁ varaya ity ardhakam | anena śrī-prahlādasya sva-pitror jaya-vijayatvādi jñānaṁ nāsīd iti gamyate yad iti sārdha-yugmakam ||15||

**viśvanāthaḥ :** kiṁ ca pūrvaṁ saṁsāriṇāṁ nṝṇāṁ mokṣāya śrīmac-caraṇeṣu prārthitaṁ, samprati yady etādṛśaṁ saubhāgyaṁ mahyam adās tarhy ekasya mahāparādhino’pi nistārāya prārthaye ity āha—varam iti tribhiḥ | varaye vṛṇe ||15||

—o)0(o—

**|| 7.10.16 || **

**viddhāmarṣāśayaḥ sākṣāt sarva-loka-guruṁ prabhum |**

**bhrātṛ-heti mṛṣā-dṛṣṭis tvad-bhakte mayi cāghavān ||**

**śrīdharaḥ : **viddho’marṣeṇa krodhenāśayo yasya ||16||

**krama-sandarbhaḥ : _na vyākhyātam._**

**viśvanāthaḥ : **viddho’marṣeṇa yasya saḥ ||16||

—o)0(o—

**|| 7.10.17 || **

**tasmāt pitā me pūyeta durantād dustarād aghāt |**

**pūtas te’pāṅga-saṁdṛṣṭas tadā kṛpaṇa-vatsala ||**

**śrīdharaḥ : **te’pāṅgena sandṛṣṭo’taḥ pūta eva, tathāpi bho kṛpaṇa-vatsala, kārpaṇyena prārthaya ity arthaḥ ||17||

**krama-sandarbhaḥ : _na vyākhyātam._**

**viśvanāthaḥ : **yadyapy apāṅgena dṛṣṭaḥ pūta eva, tad api śrī-mukhāt prasāda-vācaṁ śrotuṁ kārpaṇyāt prārthaya iti bhāvaḥ ||17||

—o)0(o—

**|| 7.10.18 ||**

**śrī-bhagavān uvāca—**

**triḥ-saptabhiḥ pitā pūtaḥ pitṛbhiḥ saha te’nagha |**

**yat sādho’sya kule jāto bhavān vai kula-pāvanaḥ ||**

**madhvaḥ :** janmāntara-pitṛbhis trisaptatiḥ ||18||

**śrīdharaḥ : **yady api kaśyapo marīcir brahmā ceti tat pitus traya eva pūrva-jās tatrāpi triḥ-saptabhiḥ saheti prāk kalpa-gata-pitrabhiprāyeṇoktam | yad yasmāt ||18|| 

**krama-sandarbhaḥ : **triḥsaptabhir iti | yadi sapta-traya-saṅkhyās tava pitaraḥ sambhavanti tadā tair api saha pūtaḥ syād ity arthaḥ | prāk-kalpa-gatatve yad iti hetu-vākyaṁ na saṅgacchate | śrī-prahlādasyātr janmanā saha sarvapi tṝṇām asambandhāt svata eva sambandhāc ca hiraṇyakaśipoś ca pūrva-janmābhāvāt ||18||

**viśvanāthaḥ :** triḥ-saptabhir ity asmin janmany ayaṁ tava pitā pūta iti kiṁ vaktavyaṁ tava tri-sapta-janmasu ye trisapta-saṅkhyāḥ pitaro’bhūvan te’pi pūtā ity arthaḥ | pitṝn punāsīty etad api kiyat yatas tvaṁ kula-pāvanaḥ pitṛ-mātrādi-kulam api te pūtam ||18||

—o)0(o—

**|| 7.10.19 || **

**yatra yatra ca mad-bhaktāḥ praśāntāḥ sama-darśinaḥ |**

**sādhavaḥ samudācārās te pūyante’pi kīkaṭāḥ ||**

**śrīdharaḥ : **samyag uttama ācāro yeṣāṁ te kīkaṭā api deśās tat tulya-vaṁśaś ca pūyante śuddhā bhavanti ||19||

**krama-sandarbhaḥ : _na vyākhyātam._**

**viśvanāthaḥ :** mad-bhaktaḥ sva-saṅginaṁ deśam api punāti kim uta pitrādīn ity āha—yatreti | pūyanti pūyante pūtā bhavantīty arthaḥ ||19||

—o)0(o—

**|| 7.10.20 || **

**sarvātmanā na hiṁsanti bhūta-grāmeṣu kiñcana |**

**uccāvaceṣu daityendra mad-bhāva-vigata-spṛhāḥ ||**

**śrīdharaḥ : **nanu tvad-bhaktānām ayaṁ mahimeti na citram, ahaṁ tu tādṛśo na bhavāmīti cet tatrāha—sarvātmaneti dvābhyām | mad-bhāvena mad-bhaktyā vigatā spṛhā yeṣām ||20||

**krama-sandarbhaḥ : **sarvātmaneti yugmakam ||20||

**viśvanāthaḥ :** nanu tvad-bhaktānām ayaṁ mahimā na citram, ahaṁ tu tādṛśo na bhavāmīti cet tatrāha—sarveti ||20||

—o)0(o—

**|| 7.10.21 || **

**bhavanti puruṣā loke mad-bhaktās tvām anuvratāḥ |**

**bhavān me khalu bhaktānāṁ sarveṣāṁ pratirūpa-dhṛk ||**

**śrīdharaḥ : **tvām anugatā ye kecit puruṣās te’py evaṁ lakṣaṇāḥ santo mad-bhaktā bhavanty ato bhavān me bhaktānāṁ sarveṣāṁ pratirūpa-dhṛg upamānāspadam | śreṣṭhaḥ khalv ity arthaḥ ||21||

**krama-sandarbhaḥ : _na vyākhyātam._**

**viśvanāthaḥ : **ye puruṣās tvām anuvratā bhavanti te’pi mad-bhaktā bhavanti kīdṛśāḥ ? mama bhāvena premṇaiva vigata-viṣaya-spṛhāḥ sarvātmanā ahiṁsakāś ca bhavanti, atas tava mahimā kena nirucyatām iti bhāvaḥ | yato bhavān me bhaktānāṁ pratirūpa-dhṛk upamānāspadaṁ teṣu śreṣṭhatvād iti bhāvaḥ

—o)0(o—

**|| 7.10.22 || **

**kuru tvaṁ preta-kṛtyāni pituḥ pūtasya sarvaśaḥ |**

**mad-aṅga-sparśanenāṅga lokān yāsyati suprajāḥ ||**

**madhvaḥ :**madhu-kaiṭabhau bhakty-abhāvā dūrau bhagavato mṛtau |


    tama eva kramād āptau bhaktyā ced yo hariṁ yayau ||22||

**śrīdharaḥ : **mad-aṅga-sparśanena sarvaśaḥ pūtasya te pituḥ pāpa-śaṅkaiva nāsti | kevalaṁ putra-kṛtyāni preta-kāryāṇi kuru ||22||

**krama-sandarbhaḥ : **kurv iti | asya bhavatā suprajastvaṁ bhagavat-prārthanayā bhavad-aparādha-khaṇḍanam uttama-loka-prāpaṇaṁ ca kariṣyatīty arthaḥ ||22||

**viśvanāthaḥ :** mad-aṅga-sparśanenaiva sarvaśaḥ pūtasya te pituḥ pāpa-śaṅkaiva nāsti, tad api preta-kāryāṇi pretasyeva kṛtyāni kuru kevalaṁ vyavahāra-rakṣārtham ity arthaḥ ||22||

—o)0(o—

**|| 7.10.23 || **

**pitryaṁ ca sthānam ātiṣṭha yathoktaṁ brahmavādibhiḥ |**

**mayy āveśya manas tāta kuru karmāṇi mat-paraḥ ||**

**śrīdharaḥ : **brahma-vādibhir veda-vādibhiḥ | uktam anatikramya mat-paraḥ san karmāṇi kuru ||23||

**krama-sandarbhaḥ : _na vyākhyātam._**

**viśvanāthaḥ :** yadyapi mad-bhaktasya tava nāsti karmādhikāras tad api mad-ajñayaiva vyavahāra-rakṣārthaṁ karmāṇi kuru—mat-para iti | karmasu śraddhā-śūnya ity ataḥ karmaṇāṁ karaṇam apy akaraṇa eva paryavasyatīti mā śuca iti bhāvaḥ ||23||

—o)0(o—

**|| 7.10.24-25 ||**

**śrī-nārada uvāca—**

**prahrādo’pi tathā cakre pitur yat sāmparāyikam |**

**yathāha bhagavān rājann abhiṣikto dvijātibhiḥ ||**

**prasāda-sumukhaṁ dṛṣṭvā brahmā narahariṁ harim |**

**stutvā vāgbhiḥ pavitrābhiḥ prāha devādibhir vṛtaḥ ||**

_na katamenāpi vyākhyātam._

—o)0(o—

**|| 7.10.26 ||**

**śrī-brahmovāca—**

**deva-devākhilādhyakṣa bhūta-bhāvana pūrvaja |**

**diṣṭyā te nihataḥ pāpo loka-santāpano’suraḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** bhūta-bhāvanāḥ brahma-marīcādayaḥ pūrvajāḥ prathama-jātā yasmāt ||26||

—o)0(o—

**|| 7.10.27 || **

**yo’sau labdha-varo matto na vadhyo mama sṛṣṭibhiḥ |**

**tapo-yoga-balonnaddhaḥ samasta-nigamān ahan ||**

**śrīdharaḥ : **mama sṛṣṭibhir mayā sṛṣṭair bhūtaiḥ | samastān nigamān dharmān ity arthaḥ | ahan hatavān | sa tvayā hataḥ etad diṣṭyā bhadram ||27|| 

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.10.28 || **

**diṣṭyā tat-tanayaḥ sādhur mahā-bhāgavato’rbhakaḥ |**

**tvayā vimocito mṛtyor diṣṭyā tvāṁ samito’dhunā ||**

**śrīdharaḥ : **samitaḥ samyak prāptaḥ ||28||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.10.29 || **

**etad vapus te bhagavan dhyāyataḥ paramātmanaḥ |**

**sarvato goptṛ santrāsān mṛtyor api jighāṁsataḥ ||**

**śrīdharaḥ : **sarvataḥ santrāsāt | gotrāsāt | goptṛ rakṣakam ||29||

**krama-sandarbhaḥ : _na vyākhyātam._**

**viśvanāthaḥ :** mṛtyoḥ sakāśād api goptṛ ||29||

—o)0(o—

**|| 7.10.30 ||**

**śrī-bhagavān uvāca—**

**maivaṁ vibho’surāṇāṁ te pradeyaḥ padma-sambhava |**

**varaḥ krūra-nisargāṇām ahīnām amṛtaṁ yathā ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** evaṁ varo varaḥ, atibṛhattamo varaḥ ||30||

—o)0(o—

**|| 7.10.31-33 ||**

**śrī-nārada uvāca—**

**ity uktvā bhagavān rājaṁs tataś cāntardadhe hariḥ |**

**adṛśyaḥ sarva-bhūtānāṁ pūjitaḥ parameṣṭhinā ||**

**tataḥ sampūjya śirasā vavande parameṣṭhinam |**

**bhavaṁ prajāpatīn devān prahrādo bhagavat-kalāḥ ||**

**tataḥ kāvyādibhiḥ sārdhaṁ munibhiḥ kamalāsanaḥ |**

**daityānāṁ dānavānāṁ ca prahrādam akarot patim ||**

_na katamenāpi vyākhyātam._

—o)0(o—

**|| 7.10.34 || **

**pratinandya tato devāḥ prayujya paramāśiṣaḥ |**

**sva-dhāmāni yayū rājan brahmādyāḥ pratipūjitāḥ ||**

**śrīdharaḥ : **evaṁ varas tvayā na pradeyaḥ | krūro nisargaḥ svabhāvo yeṣām | amṛtaṁ kṣīram ||34||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.10.35 || **

**evaṁ ca pārṣadau viṣṇoḥ putratvaṁ prāpitau diteḥ |**

**hṛdi sthitena hariṇā vaira-bhāvena tau hatau ||**

_na katamenāpi vyākhyātam._

—o)0(o—

**|| 7.10.36 || **

**punaś ca vipra-śāpena rākṣasau tau babhūvatuḥ |**

**kumbhakarṇa-daśa-grīvau hatau tau rāma-vikramaiḥ ||**

**śrīdharaḥ : **śiśupāla-dantavaktrayor dviṣatoḥ śrī-kṛṣṇa-sāyujyaṁ katham ? iti yat pṛṣṭaṁ, tad eva tayoḥ pūrva-janma-kathanādibhir upapāditam upasaṁharati, evam iti saptabhiḥ | detiḥ putratvaṁ prāpitau | vipra-śāpenety uttarasyānuṣaṅgaḥ ||36||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.10.37 || **

**śayānau yudhi nirbhinna- hṛdayau rāma-śāyakaiḥ |**

**tac-cittau jahatur dehaṁ yathā prāktana-janmani ||**

**śrīdharaḥ : **tac cittau śrī-rāme cittaṁ yayos tau ||37||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.10.38 || **

**tāv ihātha punar jātau śiśupāla-karūṣa-jau |**

**harau vairānubandhena paśyatas te samīyatuḥ ||**

**enaḥ pūrva-kṛtaṁ yat tad rājānaḥ kṛṣṇa-vairiṇaḥ |**

**jahus te’nte tad-ātmānaḥ kīṭaḥ peśaskṛto yathā ||**

**madhvaḥ :** tad ātmānas tatrādhiṣṭhās tu mad-bhaktāḥ vairopasarjanenānubandhenety anvayaḥ ||38-39||

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** eno’parādhaḥ kṛṣṇa-nindādinety arthaḥ | pūrva-kṛtaṁ yaṁ pāpaṁ tad api tad-dhyānena tad ātmānaḥ santo jahuḥ | tad-ātmatve dṛṣṭāntaḥ—kīṭaḥ peśaskṛtaḥ kīṭa-viśeṣasya dhyānena yathā tad ātmā bhavatīti ||38-39||

—o)0(o—

**|| 7.10.40 || **

**yathā yathā bhagavato bhaktyā paramayābhidā |**

**nṛpāś caidyādayaḥ sātmyaṁ hares tac-cintayā yayuḥ ||**

**madhvaḥ :**pauṇḍrake narake caiva śālve kaṁse ca rukmiṇi |


    aviṣṭās tu harer bhaktās tad-bhaktyā harim āpire |


    asurās tu svayaṁ te tu mahā-tamasi pātitāḥ || iti ca ||40||

**śrīdharaḥ : _na vyākhyātam._**

**krama-sandarbhaḥ : **yatheti | yathā yathā bhagavataḥ parayā bhaktyā anye sārūpyaṁ yayus tathā caidyādayo nṛpā api paramayā tac-cintayā tad-dhyānāveśena yayuḥ abhidā vyavadhāna-śūnyayā nirantarayety api bhakti-cintayoḥ viśeṣaṇaṁ tatra caidya-kārūṣakayoḥ sārūpyāvirbhāva eva tat-prāptir iti gamyam ||40||

**viśvanāthaḥ :** bhaktyā yathā yathā abhidā abhedena jñāni-bhaktā hareḥ sātmyaṁ yayuḥ | tathā caidyādayo’pi tac-cintayā tad yayuḥ | bhaktyā kīdṛśyā ? tadīya-jñāna-vairāgyādibhyo’pi paramayā, agre’py evaṁ, nibhṛta-marun-manaḥ [bhā.pu. 10.87.21] ity atra, tad-arayo’pi yayuḥ smaraṇāt iti vakṣyate ||40||

—o)0(o—

**|| 7.10.41 || **

**ākhyātaṁ sarvam etat te yan māṁ tvaṁ paripṛṣṭavān |**

**damaghoṣa-sutādīnāṁ hareḥ sātmyam api dviṣām ||**

_na katamenāpi vyākhyātam._

—o)0(o—

**|| 7.10.42 || **

**eṣā brahmaṇya-devasya kṛṣṇasya ca mahātmanaḥ |**

**avatāra-kathā puṇyā vadho yatrādi-daityayoḥ ||**

**śrīdharaḥ : **prahrāda-caritārtham upasaṁharati—eṣeti caturbhiḥ | avatāraḥ śrī-nṛsiṁha-rūpas tasya kathā ākhyāteti śeṣaḥ ||42||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.10.43 || **

**prahrādasyānucaritaṁ mahā-bhāgavatasya ca |**

**bhaktir jñānaṁ viraktiś ca yāthārthyaṁ cāsya vai hareḥ ||**

**śrīdharaḥ : **prahrādasyānucaritam ity-ādeḥ samāmnātam iti tṛtīyenānvayaḥ | asyety anenoktaṁ sarga-sthity-apyayānām īśasya harer yāthātmyaṁ tattvam, anena kṛtaṁ harer guṇa-karmānuvarṇanaṁ cety arthaḥ ||43||

**krama-sandarbhaḥ : **prahlādasyeti trikam asya śrī-kṛṣṇākhyasya harer yāthātmyaṁ tat tad yathāvan māhātmyaṁ sarvāvatāritvāt | ṭīkāyām asyeti pāṭham utthāpya vyācaṣṭe, anena prahlādenoktam ity ādikaṁ gamyam ||43||

**viśvanāthaḥ : **anucaritam ākhyātam iti pūrveṇa samāmnātam iti pareṇa vānvayaḥ | harer yāthātmyaṁ hareḥ svarūpam anatikramya svārthae ṣyañ ||43||

—o)0(o—

**|| 7.10.44 || **

**sarga-sthity-apyayeśasya guṇa-karmānuvarṇanam |**

**parāvareṣāṁ sthānānāṁ kālena vyatyayo mahān ||**

**madhvaḥ :** bhagavān yena gamyate ity anena bhāgavata-dharmeṇaiva bhagavān gamyate, na dveṣādinety upasaṁhrīyate | āvṛttānukathanaṁ ca tad-arthatvenaiva | jñānasya viśeṣāyāthātmyādayaḥ |


    bhakti-jñānaṁ viraktiś ca narakaḥ caraṇāravindādikaḥ |


    dharmo bhāgavataḥ proktas tad-bhakteṣu tathā nava || iti tantra-sāre ||44||

**śrīdharaḥ : **parāvareṣāṁ deva-daityādīnāṁ yāni sthānāni teṣāṁ vyatyayo viparyāsaḥ ||44||

**krama-sandarbhaḥ : _na vyākhyātam._**

**viśvanāthaḥ : **sargeti sṛṣṭyādayo’pi uktāḥ | parāvareṣāṁ deva-daityādīnāṁ yāni sthānāni teṣāṁ vyatyayo vināśaḥ ||44||

—o)0(o—

**|| 7.10.45 || **

**dharmo bhāgavatānāṁ ca bhagavān yena gamyate |**

**ākhyāne’smin samāmnātam ādhyātmikam aśeṣataḥ ||**

**śrīdharaḥ : **ādhyātmikam ātmānātma-vivekādi ||45||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.10.46 || **

**ya etat puṇyam ākhyānaṁ viṣṇor vīryopabṛṁhitam |**

**kīrtayec chraddhayā śrutvā karma-pāśair vimucyate ||**

**śrīdharaḥ : **etac chravaṇādi-phalam āha—ya iti dvābhyām | etac chrutvā yaḥ kīrtayet ||46||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.10.47 || **

**etad ya ādi-puruṣasya mṛgendra-līlāṁ **

**daityendra-yūthapa-vadhaṁ prayataḥ paṭheta |**

**daityātmajasya ca satāṁ pravarasya puṇyaṁ**

**śrutvānubhāvam akuto-bhayam eti lokam ||**

**śrīdharaḥ : **etad etāṁ mṛgendrasya līlām | tām evāha—daityendrasya yūthapānāṁ ca vadham | yaḥ śuciḥ san paṭheta | puṇyam anubhāvaṁ prabhāvaṁ mati-niścayaṁ vā | lokaṁ vaikuṇṭham ||47||

**krama-sandarbhaḥ : _na vyākhyātam._**

**viśvanāthaḥ : **etad etām | mṛgendrasya siṁhasya, pakṣe nṛsiṁha-līlāṁ, ṛddhasya rāja-mātaṅgā itivat samāsa ārṣaḥ | līlām āha—daityendra eva yūthapo hastī tasya | daityendrāṇāṁ yūthapasya hiraṇyakaśipoś ca vadham ||47||

—o)0(o—

**|| 7.10.48 || **

**yūyaṁ nṛ-loke bata bhūri-bhāgā**

**lokaṁ punānā munayo’bhiyanti |**

**yeṣāṁ gṛhān āvasatīti sākṣād**

**gūḍhaṁ paraṁ brahma manuṣya-liṅgam ||**

**śrīdharaḥ: **aho prahlādasya bhāgyaṁ yena devo dṛṣṭaḥ | vayaṁ tu manda-bhāgyāḥ iti viṣīdantaṁ rājānaṁ praty āha—yūyam iti tribhiḥ | **yeṣāṁ** yuṣmākaṁ **gṛhānmunayo’bhiyanti** sarvataḥ samāyānti | tat kasya hetoḥ ? yeṣu gṛheṣu narākāraṁ **gūḍhaṁ** sac chrī-kṛṣṇākhyaṁ **paraṁ brahma sākṣād vasatīti** ||48||

**krama-sandarbhaḥ : **aho prahlādasya bhāgyam iti sa-vismayaṁ taṁ rājānaṁ praty āha—yūyam iti tribhiḥ | **manuṣya-liṅgam** iti tad-ākāre tad-āvirbhāvasyāpi na tādṛśatvam iti vyañjitam ||48|| [kṛṣṇa-sandarbha 59]

**viśvanāthaḥ :** aho prahlādasya bhāgyam—yena devo dṛṣṭaḥ | vayaṁ tu manda-bhāgyā iti viṣīdantaṁ rājānaṁ prati yūyaṁ prahlādāt, prahlāda-guror matto’py anyebhyo’pi bhaktebhyo yuṣmat-pūrvajebhyo yadu-purūvaraḥ-prabhṛtibhyo’pi vaśiṣṭa-marīci-kaśyapādi-ṛsibhyo’pi, brahma-rudrābhyām api, bhūri-saubhāgyavanta ity āha nāradaḥ—yūyam iti | **yūyaṁnṛṇāṁ** jīvānāṁ **loka**-madhye **bhūri-bhāgāḥ** | **yeṣāṁ** yuṣmākaṁ **gṛhānlokaṁ** sva-darśanādinā pavitrīkurvanto’pi **munayo’bhi** sarvato-bhāvena svaṁ kṛtārthīkartuṁ **gacchanti** | yato **gūḍhaṁ** sarvato’pi rahasyaṁ yan **manuṣya-liṅgaṁ** narākṛti **paraṁ brahma** | tat samyak prakāreṇa yuṣmābhir anāhūtam apy āsakti-pūrvakaṁ yeṣāṁ gṛheṣu **sākṣād vasati** | na hi prahlādādīnāṁ gṛheṣu narākṛti paraṁ brahma sākṣād vasati | na ca tad-darśane kṛtārthī-bhavituṁ munayo gacchantīti bhāvaḥ ||43||

—o)0(o—

**|| 7.10.49 || **

**sa vā ayaṁ brahma mahad-vimṛgya-**

**kaivalya-nirvāṇa-sukhānubhūtiḥ |**

**priyaḥ suhṛd vaḥ khalu mātuleya**

**ātmārhaṇīyo vidhi-kṛd guruś ca ||**

**madhvaḥ :** nirvāṇa-sukham aśarīra-sukham | etad-bāṇam avaṣṭhabhya iti śruteḥ ||49||

**śrīdharaḥ : **nanu kṛṣṇo’smākaṁ mātuleyaḥ kathaṁ brahmety ucyate ? tatrāha—sa vā iti | so’yaṁ brahmaiva | kathaṁ-bhūtaḥ ? mahadbhir vimṛgyaṁ yat kaivalya-nirvāṇa-sukhaṁ nirupādhiḥ paramānandaḥ, tad-anubhūti-rūpo vo yuṣmākaṁ khalu priyaḥ suhṛd ity-ādi-rūpo bhavati | vidhi-kṛd ājñānuvartī ||49||

**krama-sandarbhaḥ : _na vyākhyātam._**

**viśvanāthaḥ :** na ca paraṁ brahmaiva narākṛtiḥ kṛṣṇo’bhūd iti vācyaṁ, kintu kṛṣṇa eva paraṁ brahma bhavatīty āha—so’yaṁ prasiddho narākṛtiḥ kṛṣṇa eva brahma | kīdṛśam ? **mahadbhir vimṛgyaṁ** yat **kaivalya-nirvāṇa-sukhaṁ** nirupādhiḥ paramānandas tasya **anubhūtir** anubhava-rūpam ity arthaḥ | kṛṣṇas tu bhagavān svayam itivad anuvādāvidheya-bhāvena vyākhyeyam atra pramāṇaṁ, brahmaṇo hi pratiṣṭhāham [gītā 14.27]iti gītopaniṣad eva etāvad-arthasya niścāyiketi vai-śabdārthaḥ | na kevalaṁ sa yuṣmad-gṛhe vasati-mātraṁ kintu **priyaḥ** sann iti yuṣmākaṁ tenānandanīyatvaṁ, **suhṛd** iti hite pravartaṇiyatvaṁ, **mātuleya** iti sambandha-viśeṣeṇānugamyatvam, **ātmeti** svīya-śarīra-bhāvenābhimantavyatvam, **arhaṇīya** iti kṛpayā pratipālyatvam, **vidhi-kṛt** kiṅkara iti sārathyādinopāsyatvaṁ, **gurur **ity anuśāsanīyatvam iti | na ca prahlādādīnāṁ gṛheṣu sa guru-kiṅkarādi-bhāvena tiṣṭhatīti bhāvaḥ ||49||

—o)0(o—

**|| 7.10.50 || **

**na yasya sākṣād bhava-padmajādibhī**

**rūpaṁ dhiyā vastutayopavarṇitam |**

**maunena bhaktyopaśamena pūjitaḥ**

**prasīdatām eṣa sa sātvatāṁ patiḥ ||**

**śrīdharaḥ : **nanu paraṁ brahma cet kathaṁ dvy-aṣṭa-sahasra-strīṣu ratiḥ ? kathaṁ vādharmādy-ācaraṇaṁ tasya ? ity ata āha—neti | **yasya rūpaṁ** tattvaṁ **bhavādibhir** api **dhiyā** sva-buddhyā **vastutayā** idam ittham iti **sākṣān nopavarṇitaṁ,** sa yuṣmākaṁ svayam eva prasannaḥ | asmākaṁ tu maunādi-sādhanais tat-prasādaḥ prārthanīya evety āha—mauneneti | **sa eṣasātvatāṁ patir** naḥ **prasīdatu** | na hi prahrādasya gṛheṣu paraṁ brahma vasati, na ca tad-darśanāya munayas tad gṛhān abhiyanti, na ca tasya brahma mātuleyādi-rūpeṇa vartate, na ca svayam eva prasannam ato yūyam eva tato'py asmatto’pi bhūri-bhāgā iti bhāvaḥ ||50||

**krama-sandarbhaḥ : **nanu kaścid asyaitad-rūpam apy avastutvena manyate ? tatrāha—na yasyeti | **yasya sākṣāt** pratyakṣam api **rūpaṁ** parama-vidvadbhir **bhava-padmajādibhis** tu **avastutayā** aparamārthatayā **nopavarṇitaṁ**, kintu paramārthatayā nirṇītam ity arthaḥ | tvaṁ brahma paramaṁ sākṣāt [bhā.pu. 11.16.1] ity anena, yan-mitraṁ paramānandaṁ [bhā.pu. 10.14.32] ity-ādinā, mallānām aśanir nṛṇāṁ naravaraḥ [bhā.pu. 10.43.17] ityādau, virāḍ aviduṣāṁ tattvaṁ paraṁ yoginām ity anena ca ||50|| [kṛṣṇa-sandarbha 59]

**viśvanāthaḥ :** nanv evaṁ sākṣāt paraṁ brahma pratiṣṭhā-bhūtasyāsya grāmyāṇām asmādṛśānāṁ kaiṅkaryādau kiṁ kāraṇam iti cet ? satyaṁ, asya mahaiśvaryasya prema-vaśyatāyāś ca tattvaṁ vijñātuṁ ko’haṁ varākaḥ yataḥ brahmādyā api na jānantīty āha—na yasyeti | **rūpaṁ** tattvaṁ **vastutayā** yāthārthyena **idam** ittham iti **sākṣān nopavarṇitaṁ**, **dhiyeti** tatra buddheḥ praveśābhāvād eveti bhāvaḥ | maunenety asmad-ādayo yat prasādaṁ maunādibhiḥ sādhanaiḥ prārthayante, sa kṛṣṇo yuṣmat-prasādaṁ kaiṅkaryādinā prārthayata iti yuṣmad-ādy-asmad-ādyor etad evāntaram iti bhāvaḥ ||50||

—o)0(o—

**|| 7.10.51 || **

**sa eṣa bhagavān rājan vyatanod vihataṁ yaśaḥ |**

**purā rudrasya devasya mayenānanta-māyinā ||**

**madhvaḥ :**tad-adhīnaṁ vā sarvaṁ na veti saṁśayaṁ rudrasyāhanat |


    alpakenaiva mayena rudrasya pratikāraṁ kṛtvā ||


    kasmin karmaṇi mayo viparītaṁ cakāra |


    sāpekṣaṁ na tu doṣāya yatra siddham apekṣitam || iti śabda-nirṇaye ||51||

**śrīdharaḥ : **nanv anyair duṣkaraṁ tri-pura-bhedādikaṁ śrī-rudraḥ kṛtavān sa evaṁ-bhūta īśvaro’py asya tattvaṁ na jānātīti katham ity apekṣāyāṁ tasyāpy etat sāhāyyādevāsau prabhāvo na kevalasyeti vaktum ākhyānam upakṣipati—sa eṣa iti ||51||

**krama-sandarbhaḥ : _na vyākhyātam._**

**viśvanāthaḥ :** nanu padmajo na jānātu bhavantv īśvara eva, satyaṁ tasyāpaiśvaryam etad dattam eveti vaktum ākhyānam ārabhate—sa eṣa iti ||59||

—o)0(o—

**|| 7.10.52 ||**

**rājovāca—**

**kasmin karmaṇi devasya mayo’han jagad-īśituḥ |**

**yathā copacitā kīrtiḥ kṛṣṇenānena kathyatām ||**

**śrīdharaḥ : **rājā yudhiṣṭhira uvāca—jagad īśitur devasya kīrtiṁ kasmin karmaṇi mayo hatavān ||52||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.10.53 ||**

**śrī-nārada uvāca—**

**nirjitā asurā devair yudhy anenopabṛṁhitaiḥ |**

**māyināṁ paramācāryaṁ mayaṁ śaraṇam āyayuḥ ||**

**śrīdharaḥ : **anena śrī-kṛṣṇenopabṛṁhitaiḥ saṁvardhitaiḥ ||53||

**krama-sandarbhaḥ : _na vyākhyātam._**

**viśvanāthaḥ : **anena kṛṣṇena ||53||

—o)0(o—

**|| 7.10.54 || **

**sa nirmāya puras tisro haimī-raupyāyasīr vibhuḥ |**

**durlakṣyāpāya-saṁyogā durvitarkya-paricchadāḥ ||**

**śrīdharaḥ : **haimī ca raupya cāyasī ceti tisraḥ puro nirmāya tebhyo dadāv iti śeṣaḥ | durlakṣyāv apāya-saṁyogau gamanāgamane yāsām | durvitarkyāḥ paricchadā yāsu ||54||

**krama-sandarbhaḥ : _na vyākhyātam._**

**viśvanāthaḥ :** durlakṣmyau apāya-saṁyogau gamanāgamane yāsāṁ tāḥ | nirmāyāsurebhyo dadāv iti śeṣaḥ ||54||

—o)0(o—

**|| 7.10.55 || **

**tābhis te’sura-senānyo lokāṁs trīn seśvarān nṛpa |**

**smaranto nāśayāṁ cakruḥ pūrva-vairam alakṣitāḥ ||**

**śrīdharaḥ : **senānyaḥ senāpatayaḥ | pūrva-vairaṁ smarantaḥ ||55||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.10.56 || **

**tatas te seśvarā lokā upāsādyeśvaraṁ natāḥ |**

**trāhi nas tāvakān deva vinaṣṭāṁs tripurālayaiḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **īśvaraṁ rudram ||56||

—o)0(o—

**|| 7.10.57 || **

**athānugṛhya bhagavān mā bhaiṣṭeti surān vibhuḥ |**

**śaraṁ dhanuṣi sandhāya pureṣv astraṁ vyamuñcata ||**

**śrīdharaḥ : **astram abhimantritaṁ śaraṁ pureṣu vyamuñcata ||57||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.10.58 || **

**tato’gni-varṇā iṣava utpetuḥ sūrya-maṇḍalāt |**

**yathā mayūkha-sandohā nādṛśyanta puro yataḥ ||**

**śrīdharaḥ : **tataḥ śarāt | sūrya-maṇḍalān mayūkha-sandohā raśmi-samūhā iva | yato yebhyaḥ ||58||

**krama-sandarbhaḥ : _na vyākhyātam._**

**viśvanāthaḥ :** yatheti sūrya-maṇḍalād ity asmāt pūrvaṁ yojyam | yato yebhya iṣubhyo hetubhyaḥ ||58||

—o)0(o—

**|| 7.10.59 || **

**taiḥ spṛṣṭā vyasavaḥ sarve nipetuḥ sma puraukasaḥ |**

**tān ānīya mahā-yogī mayaḥ kūpa-rase’kṣipat ||**

**śrīdharaḥ : **kūpa-rase svayaṁ nirmita-kūpāmṛte ||59||

**krama-sandarbhaḥ : _na vyākhyātam._**

**viśvanāthaḥ :** kūpa-rase sva-nirmita-kūpa-rasāmṛte ||59||

—o)0(o—

**|| 7.10.60 || **

**siddhāmṛta-rasa-spṛṣṭā vajra-sārā mahaujasaḥ |**

**uttasthur megha-dalanā vaidyutā iva vahnayaḥ ||**

**śrīdharaḥ : **vajra-sārāḥ vajra-vad dṛḍhāṅgāḥ | mahaujaso mahā-balāḥ | megha-dalanā megha-bhedino vidyud-rūpā vahnaya iva ||60||

**krama-sandarbhaḥ : _na vyākhyātam._**

**viśvanāthaḥ :** megha-dalanā megha-bhedino vidyud-rūpā vahnaya iva meghasthā vidyuto yathā megha-kānti-tiraskāriṇa ity arthaḥ ||60||

—o)0(o—

**|| 7.10.61 || **

**vilokya bhagna-saṅkalpaṁ vimanaskaṁ vṛṣa-dhvajam |**

**tadāyaṁ bhagavān viṣṇus tatropāyam akalpayat ||**

_na katamenāpi vyākhyātam._

—o)0(o—

**|| 7.10.62 || **

**vatsaś cāsīt tadā brahmā svayaṁ viṣṇur ayaṁ hi gauḥ |**

**praviśya tripuraṁ kāle rasa-kūpāmṛtaṁ papau ||**

**śrīdharaḥ, viśvanāthaḥ : **kāle madhyāhne ||62||

**krama-sandarbhaḥ : _na vyākhyātam._**

—o)0(o—

**|| 7.10.63 || **

**te’surā hy api paśyanto na nyaṣedhan vimohitāḥ |**

**tad vijñāya mahā-yogī rasa-pālān idaṁ jagau |**

**smayan viśokaḥ śokārtān smaran daiva-gatiṁ ca tām ||**

_na katamenāpi vyākhyātam._

—o)0(o—

**|| 7.10.64 || **

**devo’suro naro’nyo vā neśvaro’stīha kaścana |**

**ātmano’nyasya vā diṣṭaṁ daivenāpohituṁ dvayoḥ ||**

**madhvaḥ :** viṣṇum ādiṣṭaṁ vyapohituṁ devo’suro’nyo vā na samarthaḥ ||64||

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** ātmano vā anyasya vā dvayor api vā daivenopakalpitaṁ diṣṭam apohituṁ dūrīkartum iha kaścid apīśvaraḥ samartho nāsti ||64||

—o)0(o—

**|| 7.10.65-66 || **

**athāsau śaktibhiḥ svābhiḥ śambhoḥ prādhānikaṁ vyadhāt |**

**dharma-jñāna-virakty-ṛddhi- tapo-vidyā-kriyādibhiḥ ||**

**rathaṁ sūtaṁ dhvajaṁ vāhān dhanur varma-śarādi yat |**

**sannaddho ratham āsthāya śaraṁ dhanur upādade ||**

**śrīdharaḥ : **ātmano vā anuyasya vā dvayor api vā daivena diṣṭam upakalpitam apohituṁ parihartum iha kaścid apīśvaraḥ samartho nāsti asau śrī-kṛṣṇaḥ | pradhanaṁ saṅgrāmas tat-sādhanam ||65||

**krama-sandarbhaḥ : _na vyākhyātam._**

**viśvanāthaḥ :** asau kṛṣṇaḥ pradhanaṁ saṅgrāmas tad-arhaṁ rathādikaṁ svābhiḥ śaktibhir āviṣṭaṁ krameṇa vyadhād iti | sva-śaktīnām anaśvaratvāj jiṣṇutvāc ca tad-āviṣṭānāṁ rathādīnām api tādṛśatvam | etat svīya-dharmasya bhakti-yogasyāveśo rathe bhakti-yogāśritānāṁ jñānādīnāṁ rathāśriteṣu sutādiṣu jñeyaḥ ||66||

—o)0(o—

**|| 7.10.67 || **

**śaraṁ dhanuṣi sandhāya muhūrte’bhijitīśvaraḥ ||**

**dadāha tena durbhedyā haro’tha tripuro nṛpa |**

**śrīdharaḥ, viśvanāthaḥ : **abhijiti madhyāhne ||67||

**krama-sandarbhaḥ : _na vyākhyātam._**

—o)0(o—

**|| 7.10.68 || **

**divi dundubhayo nedur vimāna-śata-saṅkulāḥ |**

**devarṣi-pitṛ-siddheśā jayeti kusumotkaraiḥ |**

**avākiran jagur hṛṣṭā nanṛtuś cāpsaro-gaṇāḥ ||**

**śrīdharaḥ : **vimāna-śatāni saṅkulāni saṅkīrṇāni yeṣāṁ te devādayaḥ ||68||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.10.69 || **

**evaṁ dagdhvā puras tisro bhagavān pura-hā nṛpa |**

**brahmādibhiḥ stūyamānaḥ svaṁ dhāma pratyapadyata ||**

_na katamenāpi vyākhyātam._

—o)0(o—

**|| 7.10.70 || **

**evaṁ vidhāny asya hareḥ sva-māyayā**

**viḍambamānasya nṛ-lokam ātmanaḥ |**

**vīryāṇi gītāny ṛṣibhir jagad-guror**

**lokaṁ punānāny aparaṁ vadāmi kim ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** sva-māyayā viḍambamānasya ata eva moha-vaśāt nṛlokas taṁ na bhajata iti bhāvaḥ ||70||

—o)0(o—

iti sārārtha-darśinyāṁ harṣiṇyāṁ bhakta-cetasām |

saptame daśamo’dhyāyaḥ saṅgataḥ saṅgataḥ satām ||

—o)0(o—

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyaṁ saṁhitāyāṁ vaiyāsikyāṁ saptama-skandhe

prahlāda-caritaṁ pura-vijayaś ca 

daśamo’dhyāyaḥ |

|| 7.10 ||

(7.11)


### athaikādaśo’dhyāyaḥ


## sad-ācāra-nirṇayaḥ

**|| 7.11.1 ||**[^36]

**śrī-śuka uvāca—**

**śrutvehitaṁ sādhu sabhā-sabhājitaṁ**

**mahattamāgraṇya urukramātmanaḥ |**

**yudhiṣṭhiro daitya-pater mudānvitaḥ**

**papraccha bhūyas tanayaṁ svayambhuvaḥ ||**

**śrīdharaḥ :**

tad evaṁ daśabhir jñāna-bhakti-yogāv udīritau |

atha pañcabhir adhyāyaiḥ karma-yogo’nuvarṇyate ||

ekādaśe nṛṇāṁ dharmāḥ sādhāraṇyena varṇitāḥ |

viśeṣeṇa ca varṇānāṁ mukhyāmukhyāś ca yoṣitām ||

daitya-pateḥ prahrādasya | sādhūnāṁ sabhāsu sabhājitaṁ sat-kṛtam īhitaṁ caritaṁ śrutvā punar nāradaṁ papraccha | kathaṁ-bhūtasyehitam ? mahattamānām agraṇyo mukhyasya | tatra hetuḥ—urukrame ātmā mano yasya ||1||

**krama-sandarbhaḥ : **hata-sandehatvān mudā yutaḥ | ata eva rājyānukūla-svaira-dharma-kathām akarod ity āha—papraccheti ||1||

**viśvanāthaḥ : **

vāsanā bhagavad-bhakta-saṅgāt sādhvī nirūpitā |

daśabhiḥ pañcabhiś cārthaḥ sat-karma-prabhavocyate ||

nṛṇāṁ sādhāraṇān dharmān viprādīnāṁ viśeṣataḥ |

strīṇāṁ saṅkara-jātīnāṁ covācaikādaśe muniḥ ||

tad evaṁ nirguṇa-bhakti-vāsanāyāḥ kāraṇatve mahat-kṛpāṁ daśabhir adhyāyair uktvā sa-guṇa-bhakti-vāsanāyāḥ kāraṇaṁ niṣkāma-karma-yogaṁ pañcabhir adhyāyair vaktum ārabhate—śrutveti | sādhūnāṁ sabhāsu sabhājitaṁ sat-kṛtam | mahattamānām agraṇyo mukhyasya prahlādasya ||1||

—o)0(o—

**|| 7.11.2 ||**

**śrī-yudhiṣṭhira uvāca—**

**bhagavan śrotum icchāmi nṛṇāṁ dharmaṁ sanātanam |**

**varṇāśramācāra-yutaṁ yat pumān vindate param ||**

**śrīdharaḥ : **śravaṇecchāyāṁ hetuḥ—yad yato dharmād anuṣṭhitāt paraṁ jñānaṁ bhaktiṁ ca vindate ||2||

**krama-sandarbhaḥ :**tām api loka-hitāyaiva paramārtham āśrityaiva śrī-nāradena samam eva vākarod ity āha—yat pumān iti ||2||

**viśvanāthaḥ :** sanātanaṁ phala-prāptāv api sthāsnuṁ bhakti-yogam ity arthaḥ | varṇāśramācāra-yutam iti varṇāśramācāra-dharmaṁ ca śrotum icchāmīty arthaḥ ||2||

—o)0(o—

**|| 7.11.3 ||**

**bhavān prajāpateḥ sākṣād ātmajaḥ parameṣṭhinaḥ |**

**sutānāṁ sammato brahmaṁs tapo-yoga-samādhibhiḥ ||**

_na katamenāpi vyākhyātam._

—o)0(o—

**|| 7.11.4 ||**

**nārāyaṇa-parā viprā dharmaṁ guhyaṁ paraṁ viduḥ |**

**karuṇāḥ sādhavaḥ śāntās tvad-vidhā na tathāpare ||**

**śrīdharaḥ : **nanu smṛti-kārair dharma ukta eva tatrāha—nārāyaṇa-parā iti ||4||

**krama-sandarbhaḥ :**nanu, manv-ādayo nārāyaṇa-parā eva tatrāha—guhyam iti | guhyatvāt te’pi na prakāśayantīty arthaḥ ||4||

**viśvanāthaḥ :** nanv anye munayaḥ smārtāḥ pṛcchyantām ity ata āha—nārāyaṇeti ||4|||

—o)0(o—

**|| 7.11.5 ||**

**śrī-nārada uvāca—**

**natvā bhagavate’jāya lokānāṁ dharma-setave |**

**vakṣye sanātanaṁ dharmaṁ nārāyaṇa-mukhāc chrutam ||**

**śrīdharaḥ : **ajāya śrī-nārāyaṇāya | tasyaiva mukhāc chrutam ||5||

**krama-sandarbhaḥ :**dharma-setava iti | dharmo’tra jñāna-bhakti-janako dharma-viśeṣo jñeyaḥ ||5||

**viśvanāthaḥ :** ajāya śrī-kṛṣṇāya ||5||

—o)0(o—

**|| 7.11.6 ||**

**yo’vatīryātmano’ṁśena dākṣāyaṇyāṁ tu dharmataḥ |**

**lokānāṁ svastaye’dhyāste tapo badarikāśrame ||**

**śrīdharaḥ : **tan-mukhād ātmanaḥ śravaṇaṁ saṁbhāvayan viśinaṣṭi—ya iti ||6||

**krama-sandarbhaḥ :**ātmavatām anukampayāto’vyakta-gatiś caratīti pañcama-skandhāt ātmanośena nareṇa ||6||

**viśvanāthaḥ :_na vyākhyātam._**

—o)0(o—

**|| 7.11.7 ||**

**dharma-mūlaṁ hi bhagavān sarva-vedamayo hariḥ |**

**smṛtaṁ ca tad-vidāṁ rājan yena cātmā prasīdati ||**

**śrīdharaḥ : **prathamaṁ tāvad dharme pramāṇam āha—dharmeti | dharmasya mūlaṁ pramāṇam | smṛtaṁ ca smṛtiḥ tad-vidāṁ veda-vidām | yena cātmā manaḥ prasīdati tuṣyati ca | tathā ca yājñavalkyaḥ—


    śrutiḥ smṛtiḥ sad-ācāraḥ svasya ca priyam ātmanaḥ | 


    samyak saṅkalpajaḥ kāmo dharma-mūlam idaṁ smṛtam || iti |

manuś ca—


    vedo’khilo dharma-mūlaṁ smṛti-śīle ca tad-vidām | 


    ācāraś caiva sādhūnām ātmanas tuṣṭir eva ca || [ma. 2.6] iti ||7||

**krama-sandarbhaḥ :**tasya pramāṇaṁ, ābhyāṁ tad-bahir-mukha-dharmasya apārthatvaṁ bhagavad-dharmasyaivāvaśyakatvaṁ coktam | ata eva vedo’khilo dharma-mūlam[ma. 2.6] ity-ādi-manu-smṛti-vākyād apy atra viśiṣṭatayopadiṣṭam | tac ca yuktaṁ, dharmaḥ projjhita-kaitavo’tra paramo nirmatsarāṇāṁ satām[bhā.pu. 1.1.2] ity-ādy-uktatvāt | yenaiva dharmeṇa manaḥ prasīdatīty anena yayātmā suprasīdati[bhā.pu. 1.2.8] itivat suśabda-viśiṣṭatayā anuktatvāt tac-chravaṇa-lakṣaṇa-sākṣād-bhakter eva praśastatvaṁ ca bodhitaṁ yena cātmety ātma-toṣo’pi pramāṇam ity arthaḥ ||7||

**viśvanāthaḥ :** dharmasya mūlaṁ kāraṇaṁ pramāṇaṁ ca hi niścitaṁ bhagavān eva yataḥ sarva-vedeti | tad-bhaktyā vinā dharmā naiva siddhyantīti bhāvaḥ | smṛtaṁ smṛtiḥ tad-vidāṁ sarva-veda-maya-bhagavad-vidām | tena prāthamika-viṣṇu-pūjā-virahita-śrāddhādi-saptamī-viddha-rohiṇy-aṣṭamī-vratādi-vidhāyikāḥ smṛtayo vyāvṛttāḥ, yena ca ātmā manaḥ prasīdatīti—


    sa vai puṁsāṁ paro dharmo yato bhaktir adhokṣaje |


    ahaituky apratihatā yayātmā suprasīdati || [bhā.pu. 1.2.6] 

itivat suśabdāprayogāt yathā kevalayā bhaktyā na tathā dharmādi-miśrayā bhakti-miśra-karmaṇā vā manaḥ prasīdatīti jñāpitaṁ, bhakti-rahito dharmas tv agrāhya eva, tena 


    śrutiḥ smṛtiḥ sad-ācāraḥ svasya ca priyam ātmanaḥ | 


    samyak saṅkalpajaḥ kāmo dharma-mūlam idaṁ smṛtam || iti yājñavalkyokteḥ |

manuś ca—


    vedo’khilo dharma-mūlaṁ smṛti-śīle ca tad-vidām | 


    ācāraś caiva sādhūnām ātmanas tuṣṭir eva ca || [ma. 2.6] iti manūkter api 

sakāśāt dharma-mūlaṁ hi bhagavān iti nāradoktir eva śreyasī | yad uktaṁ nārasiṁhe—


    sanakādayo nivṛttākhye te ca dharme niyojitāḥ |


    pravṛttākhye marīcy-ādyā muktyaikaṁ nāradaṁ munim ||iti |

nāradasyaiva tebhya ubhayebhyaḥ śraiṣṭhyaṁ sarva-dharma-sāra-vijñatvaṁ ca dhvanitam ||7||

—o)0(o—

**|| 7.11.8 ||**

**satyaṁ dayā tapaḥ śaucaṁ titikṣekṣā śamo damaḥ |**

**ahiṁsā brahmacaryaṁ ca tyāgaḥ svādhyāya ārjavam ||**

**śrīdharaḥ : **tatra tāvan nara-mātra-sādhāraṇa-dharmam āha—satyam iti pañcabhiḥ | tapa ekādaśy-upavāsādi | īkṣā yuktāyukta-vivekaḥ | śamo manasaḥ saṁyamaḥ | damo bāhyendriyāṇām | tyāgo dānam | svādhyāyo yathocita-japaḥ ||8||

**krama-sandarbhaḥ :**satyam ity-ādi sārdha-pañcakam ||8||

**viśvanāthaḥ :** tatra tāvan nara-mātra-sādhāraṇaṁ sanātanaṁ bhakti-yogaṁ dharmam āha—satyam iti pañcabhiḥ | tatra satyādyā ekaviṁśatir bhakty-upakaraṇībhūtāḥ | śāstrādyā nava tu sākṣād bhaktir eveti jñeyam | tapa ekādaśy-upavāsādi | śamo manaso nigrahaḥ | damo bāhyendriyāṇām | svādhyāyo yathocita-japaḥ ||8||

—o)0(o—

**|| 7.11.9 ||**

**santoṣaḥ samadṛk-sevā grāmyehoparamaḥ śanaiḥ |**

**nṛṇāṁ viparyayehekṣā maunam ātma-vimarśanam ||**

**śrīdharaḥ : **santoṣo daiva-labdhenālaṁ-buddhiḥ | sama-dṛśāṁ mahatāṁ sevā | grāmyehoparamaḥ pravṛtta-karmabhyo nivṛttiḥ | viparyayehekṣā niṣphala-kriyāṇām īkṣaṇam | maunaṁ vṛthālāpa-nivṛttiḥ | ātma-vimarśanaṁ dehādi-vyatiriktātmānusandhaṇam ||9||

**krama-sandarbhaḥ :_na vyākhyātam._**

**viśvanāthaḥ : **sama-dṛśāṁ mahatāṁ sevā | viparyayehā niṣphala-kriyās tāsām paryālocanam | maunaṁ vṛthā-vākya-nivṛttiḥ | ātma-vimarśanam ātmano deha-bhinnatva-bhāvanā ||9||

—o)0(o—

**|| 7.11.10 ||**

**annādyādeḥ saṁvibhāgo bhūtebhyaś ca yathārhataḥ |**

**teṣv ātma-devatā-buddhiḥ sutarāṁ nṛṣu pāṇḍava ||**

**śrīdharaḥ : **ātmeti devateti ca buddhiḥ ||10||

**krama-sandarbhaḥ :_na vyākhyātam._**

**viśvanāthaḥ :** annādy-ādeḥ anna-modanam ādyaṁ modakādi tat-tad-āder vastra-srak-candanāder yathocitaṁ vibhajyaiva grahaṇam ātmavat devatāvac ca buddhir bhāvanā ||10||

—o)0(o—

**|| 7.11.11 ||**

**śravaṇaṁ kīrtanaṁ cāsya smaraṇaṁ mahatāṁ gateḥ |**

**sevejyāvanatir dāsyaṁ sakhyam ātma-samarpaṇam ||**

**madhvaḥ :**anādy-ananta-kāleṣu muktau saṁsāra eva ca |


    mayi sthitaś codayati hy eko viṣṇuḥ sadaiva tu ||


    iti samprītikaṁ jñānaṁ vidyād ātma-samarpaṇam |


    janma-karmāvadātānāṁ kriyāś cāśrama-coditāḥ || iti tantra-mālāyām ||11||

**śrīdharaḥ : **asya śrī-kṛṣṇasya śravaṇādayo nava | ijya’rcanam ||11||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.11.12 ||**

**nṛṇām ayaṁ paro dharmaḥ sarveṣāṁ samudāhṛtaḥ |**

**triṁśal-lakṣaṇavān rājan sarvātmā yena tuṣyati ||**

**śrīdharaḥ : **evaṁ triṁśal-lakṣaṇa-vān ||12||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.11.13 ||**

**saṁskārā yatrāvicchinnāḥ sa dvijo’jo jagāda yam |**

**ijyādhyayana-dānāni vihitāni dvijanmanām |**

**janma-karmāvadātānāṁ kriyāś cāśrama-coditāḥ ||**

**śrīdharaḥ : **idānīṁ varṇa-dharmān vaktuṁ dvijānāṁ lakṣaṇam āha—saṁskārā mantravanto garbhādhānādayo yasminn avicchinnāḥ sa dvijaḥ | tarhi śūdrasyāpi saṁskārāvicchede sati dvijatvaṁ syāt tatrāha—ajo brahmā yam evaṁ-bhūta-saṁskāra-yuktaṁ jagāda sa dvijaḥ | śūdraṁ tu na mantra-vat saṁskāra-yuktaṁ jagāda na copanayana-van tam ato nāsau dvijaḥ | tathā ca smṛtiḥ, 


    vivāha-mātra-saṁskāraṁ śūdro’pi labhatāṁ sadā | 


    na kenacit samasṛjac chandasā taṁ prajā-patiḥ || iti | 

śrutiś ca—gāyatryā brāhmaṇam asṛjat | tri-ṣṭubhā rājanyam | jagatyā vaiśyam | na kenacic chūdram iti | 

ato vivāha-vyatirikta-saṁskārasyānāvaśyakatvād upanayanasya tu sarvathā niṣedhān na tasya dvijatvam ity arthaḥ | pāṭhāntare vaidikādaya iti garbhādhānādaya ity arthaḥ | traivarṇikānām āvaśyakān dharmān āha—ijyeti | janmanā viśuddhena kulena karmaṇā cācāreṇāvadātānāṁ śuddhānām | duṣkulānāṁ durācārāṇāṁ ca naitāni vihitānīty arthaḥ | brahmacary-ādy-āśrama-vihitāḥ kriyāś ca | śūdrasya tu varṇa-dharmā eva, āśrama-bheda-kṛta-viśeṣābhāvāt ||13||

**krama-sandarbhaḥ :**saṁskārā ity ardhakam | nanu, śūdrasyāpi teṣu saṁskāreṣu kṛteṣu dvijatvaṁ syāt ? tatrāha—ajo yaṁ sṛṣṭvā dvije jagāda dvijatvena nidideśa taj-jātika eva saṁskāreṣu labdheṣu dvijaḥ syād ity arthaḥ ||13||

**viśvanāthaḥ :** idānīṁ varṇa-dharmān vaktuṁ dvijānāṁ lakṣaṇam āha—saṁskārā mantravanto garbhādhānādayo yasmin sa dvijaḥ | vicchinna-saṁskāro dvija-bandhur ity arthaḥ | ajo brahmā yaṁ jagādeti brahma-sṛṣṭyārambhata eva pravṛttāyāṁ dvija-jātau viśuddha-mātāpitṛkam janmaiva mukhya-lakṣaṇam ity arthaḥ ||13||

—o)0(o—

**|| 7.11.14 ||**

**viprasyādhyayanādīni ṣaḍ-anyasyāpratigrahaḥ |**

**rājño vṛttiḥ prajā-goptur aviprād vā karādibhiḥ ||**

**śrīdharaḥ : **brāhmaṇādīnāṁ caturṇām api vṛtti-rūpān dharmān āha—viprasyeti sārdhaiḥ saptabhiḥ | viprasya ṣaṭ karmāṇi vihitānīty anuṣaṅgaḥ | tatra tv adhyāpanaṁ yājanaṁ pratigrahaś ca jīvikā | yathāha manuḥ—


    ṣaṇṇāṁ tu karmaṇām asya trīṇi karmāṇi jīvikā | 


    yājanādhyāpane caiva viśuddhāc ca pratigrahaḥ || [manu 10.7]iti |

anyasya kṣatriyasya apratigraha iti pratigrahātiriktaṁ yājanam adhyāpanaṁ cāpady anujānāti | vakṣyati cānantaram eva, ṛte rājanyam iti | śrūyate cāśva-patikaikaya-prabhṛtīnāṁ kṣatriyāṇām upadeṣṭṛtvādi | prajā-pālane’dhikṛtasya kṣatriyasya vṛtty-antaram āha—rājña iti | ādi-śabdena daṇḍa-śulkādi ||14||

**krama-sandarbhaḥ :**aviprād veti vā-śabdāt kvacid viprād apīty arthaḥ | vapanaṁ draviṇādānam ity ādeḥ ||14||

**viśvanāthaḥ :** brāhmaṇādīnāṁ caturṇāṁ vṛtti-rūpān dharmān āha—viprasyeti sārdhaiḥ saptabhiḥ | ṣaṭ vihitānīty anuṣaṅgaḥ | tatra tu adhyāpanaṁ yājanaṁ pratigrahaś ca jīvikā | tathā ca manuḥ—


    ṣaṇṇāṁ tu karmaṇām asya trīṇi karmāṇi jīvikā | 


    yājanādhyāpane caiva viśuddhāc ca pratigrahaḥ || [manu 10.7]iti |

anyasya kṣatriyasya apratigraha iti yājanādhyāpane āpad-vṛttī | pratigrahas tasyāpady api niṣiddhaḥ | prajāgoptur iti pālyamānābhiḥ prajābhir dattaṁ praṇaty-upāyanam eva vṛttir ity arthaḥ | vipra-bhinnāt lokāt kara-daṇḍa-śuklādibhir vā ||14||

—o)0(o—

**|| 7.11.15 ||**

**vaiśyas tu vārtā-vṛttiḥ syān nityaṁ brahma-kulānugaḥ |**

**śūdrasya dvija-śuśrūṣā vṛttiś ca svāmino bhavet ||**

**śrīdharaḥ : **vārtā kṛṣi-vāṇijyādi-lakṣaṇā vṛttir yasya | śūdrasya dvijānāṁ śuśrūṣā vihitā | svāmino dvijasya tu śuśrūṣā vṛttiś ca bhavet ||15||

**krama-sandarbhaḥ :_na vyākhyātam._**

**viśvanāthaḥ : **vārtā kṛṣi-vāṇijyādayo vṛttir yasya saḥ | dvija-śuśrūṣā dharmaḥ | svāmino dvijasya śuśrūṣā sevā-vṛttiś ca ||15||

—o)0(o—

**|| 7.11.16 ||**

**vārtā vicitrā śālīna- yāyāvara-śiloñchanam |**

**vipra-vṛttiś caturdheyaṁ śreyasī cottarottarā ||**

**śrīdharaḥ : **viprasya mukhyānukalpa-bhedeva vṛtty-antarāṇy āha—vārteti | vārtā vicitrā kṛṣy-ādi-rūpā | śālīnaṁ dhārṣṭyaṁ vinaiva prāptam ayācitam | yāyāvaraṁ praty ahaṁ dhānya-yācñā | śilaṁ śāli-kṣetrādau svāmi-tyakta-kaṇiśopādānam | uñchanam āpaṇādi-patita-kaṇopādānam | śiloñchana-dvayam ekī-kṛtya caturdhety uktam | śreyasī uttamā ||16||

**krama-sandarbhaḥ :_na vyākhyātam._**

**viśvanāthaḥ : **viprasya vṛtty-antarāṇy āha—vārtā vicitrā vividhā tatra śālīnamayācitam | yāyāvaraṁ pratyahaṁ dhānya-mātra-yācñā | śilaṁ śāli-kṣetrādau svāmi-tyakta-kaṇiśopādānam | uñchanam āpaṇādi-patita-kaṇopādānam ||16||

—o)0(o—

**|| 7.11.17 ||**

**jaghanyo nottamāṁ vṛttim anāpadi bhajen naraḥ |**

**ṛte rājanyam āpatsu sarveṣām api sarvaśaḥ ||**

**śrīdharaḥ : **vṛttiṣv eva vyavasthāṁ darśayann āpad-vṛttīr āha—jaghanyo nīcaḥ | uttamām adhyāpanādi-rūpām | ṛte rājanyam | kṣatriyas tu pratigrahād anyāṁ bhajet ||17||

**krama-sandarbhaḥ :_na vyākhyātam._**

**viśvanāthaḥ :** āpad-vṛttīr āha—jaghanyo nīcaḥ uttamām adhyāpanādi-rūpam | ṛte rājanyaṁ kṣatriyas tu pratigrahād anyāṁ bhajet ||17||

—o)0(o—

**|| 7.11.18-20 ||**

**ṛtāmṛtābhyāṁ jīveta mṛtena pramṛtena vā |**

**satyānṛtābhyām api vā na śva-vṛttyā kadācana ||**

**ṛtam uñchaśilaṁ proktam amṛtaṁ yad ayācitam |**

**mṛtaṁ tu nitya-yācñā syāt pramṛtaṁ karṣaṇaṁ smṛtam ||**

**satyānṛtaṁ ca vāṇijyaṁ śva-vṛttir nīca-sevanam |**

**varjayet tāṁ sadā vipro rājanyaś ca jugupsitām |**

**sarva-vedamayo vipraḥ sarva-devamayo nṛpaḥ ||**

**śrīdharaḥ : **catur-vidhāṁ pūrvoktāṁ vipra-vṛttim itareṣām api darśayann āha—ṛtām ṛtābhyām iti ||18|| ślokaṁ vyācaṣṭe—ṛtam iti ||19|| tayos tad-varjane hetum āha—sarva-veda-maya iti ||20||

**krama-sandarbhaḥ :_na vyākhyātam._**

**viśvanāthaḥ :** vipra-vṛttīr vaiśya-vṛttīś ca kāścit sarveṣām apy āpady anujānīte | ṛtāmṛtābhyām iti ślokam imaṁ vyācaṣṭe ṛtam iti sārdhena | tayos tad-varjane hetum āha—sarveti | tena vaiśya-śūdrayor nīca-sevayāpy āpadi na tāvān doṣa iti bhāvaḥ ||18-20||

—o)0(o—

**|| 7.11.21 ||**

**śamo damas tapaḥ śaucaṁ santoṣaḥ kṣāntir ārjavam ||**

**jñānaṁ dayācyutātmatvaṁ satyaṁ ca brahma-lakṣaṇam |**

**śrīdharaḥ : **varṇaṇām abhivyañjaka-rūpān dharmān āha—śama iti caturbhiḥ | acyutātmatvaṁ śrī-viṣṇu-paratvam ||21||

**krama-sandarbhaḥ :_na vyākhyātam._**

**viśvanāthaḥ : **varṇaṇām abhivyañjakāni lakṣaṇāny āha—śama iti caturbhiḥ | acyutātmatvaṁ viṣṇu-manaskatvam ||21||

—o)0(o—

**|| 7.11.22 ||**

**śauryaṁ vīryaṁ dhṛtis tejas tyāgaś cātmajayaḥ kṣamā |**

**brahmaṇyatā prasādaś ca satyaṁ ca kṣatra-lakṣaṇam ||**

**śrīdharaḥ : **śauryaṁ yuddhotsāhaḥ | vīryaṁ prabhāvaḥ | tejaḥ prāgalbhyam | tyāgo dānam | ātmano manaso jayaḥ ||22||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.11.23 ||**

**deva-gurv-acyute bhaktis tri-varga-paripoṣaṇam |**

**āstikyam udyamo nityaṁ naipuṇyaṁ vaiśya-lakṣaṇam ||**

_na katamenāpi vyākhyātam._

—o)0(o—

**|| 7.11.24 ||**

**śūdrasya sannatiḥ śaucaṁ sevā svāminy amāyayā |**

**amantra-yajño hy asteyaṁ satyaṁ go-vipra-rakṣaṇam ||**

**śrīdharaḥ : **amantra-yajño namas-kāreṇaiva pañca-yajñānuṣṭhānam | tathā ca yājñavalkyaḥ—namas-kāreṇa mantreṇa pañca-yajñān na hāpayet iti ||24||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.11.25 ||**

**strīṇāṁ ca pati-devānāṁ tac-chuśrūṣānukūlatā |**

**tad-bandhuṣv anuvṛttiś ca nityaṁ tad-vrata-dhāraṇam ||**

**śrīdharaḥ : **strī-dharmān āha—strīṇām iti pañcabhiḥ | patir eva devo yāsām | tasya patyur eva śuśrūṣā pāda-saṁvāhanādibhiḥ | tad-anukūlatā ca hitācaraṇam | tasya yad vrataṁ niyamas tasya dhāraṇam ācaraṇam | etac catuṣṭayaṁ pati-vratānaṁ lakṣaṇaṁ dharmaś ca ||25||

**krama-sandarbhaḥ :_na vyākhyātam._**

**viśvanāthaḥ :** sādhvīnāṁ lakṣaṇāni dharmāṁś cāha—strīṇām iti pañcabhiḥ | patir eva devaḥ pūjyo yāsām ||25||

—o)0(o—

**|| 7.11.26-27 ||**

**sammārjanopalepābhyāṁ gṛha-maṇḍana-vartanaiḥ |**

**svayaṁ ca maṇḍitā nityaṁ parimṛṣṭa-paricchadā ||**

**kāmair uccāvacaiḥ sādhvī praśrayeṇa damena ca |**

**vākyaiḥ satyaiḥ priyaiḥ premṇā kāle kāle bhajet patim ||**

**śrīdharaḥ : **kiṁ ca, sammārjanopalepābhyām ity-ādeḥ patiṁ bhajed ity uttareṇānvayaḥ | parimṛṣṭā udvartanādinā nirmalī-kṛtāḥ paricchadā gṛhopakaraṇāni yayā ||26||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.11.28 ||**

**santuṣṭālolupā dakṣā dharma-jñā priya-satya-vāk |**

**apramattā śuciḥ snigdhā patiṁ tv apatitaṁ bhajet ||**

**śrīdharaḥ : **kiṁ ca santuṣṭā yathālābhena | tāvan mātra-bhoge’py alolupā | dakṣā analasā | priyā satyā ca vāgyasyāḥ | sarvatrāpy apramattāvahitā | apatitaṁ mahā-pātaka-śūnyam | yathāha yājñavalkyaḥ—āśuddheḥ sampratīkṣyo hi mahā-pātaka-dūṣitaḥ iti ||28||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 7.11.29 ||**

**yā patiṁ hari-bhāvena bhajet śrīr iva tat-parā |**

**hary-ātmanā harer loke patyā śrīr iva modate ||**

**madhvaḥ :**harir asmin sthita iti strīṇāṁ bhartari bhāvanā |


    śiṣyāṇāṁ ca gurau nityaṁ śūdrāṇāṁ brāhmaṇādiṣu |


    bhṛtyānāṁ svāmini tathā hari-bhāva udīritaḥ || iti ca ||29||

**śrīdharaḥ : **tat-parā satī bhajet | śrīr harim iva | hary-ātmanā patyā saha ||29||

**krama-sandarbhaḥ : _na vyākhyātam._**

**viśvanāthaḥ :**hary-ātmanā patyā saha ||29||

—o)0(o—

**|| 7.11.30 ||**

**vṛttiḥ saṅkara-jātīnāṁ tat-tat-kula-kṛtā bhavet |**

**acaurāṇām apāpānām antyajāntevasāyinām ||**

**śrīdharaḥ : **pratilomajānulomajānāṁ vṛttim āha—vṛttir iti | tat-tat-kula-kṛtā kula-paramparā-prāptā paramparā-prāptam api cauryaṁ hiṁsādikaṁ ca pratiṣedhati—acaurāṇām apāpānāṁ ceti | tat-pradarśanārthaṁ kāṁścit pratilomaja-viśeṣān āha—antyajeti | 


    rajakaś carma-kāraś ca naṭo buruḍa eva ca | 


    kaivarta-meda-bhillāś ca saptaite antyajāḥ smṛtāḥ || iti |

antevasāyinas tu cāṇḍāla-pulkasa-mātaṅgādayaḥ | teṣāṁ paramparā-prāptaiva vastra-nirṇejanādi-vṛttir ity arthaḥ ||30||

**krama-sandarbhaḥ : _na vyākhyātam._**

**viśvanāthaḥ :** anulomaja-pratilomajānāṁ vṛttim āha—vṛttir iti | kula-kṛtā kula-paramparā-prāptā yathā nāpita-rajakādīnāṁ muṇḍana-vastra-nirṇejanādikā | apāpānām iti kula-paramparā-prāpta-madirā-pāna-vidhavā-vivāhādi-pāpavatāṁ pāpābhāva uktaḥ | cauryaṁ tu teṣām api pratisiddham ity āha—acaurāṇām iti | acauratve saty eva vṛttiḥ kula-kṛtā vihitā pāpābhāvaś cokta iti bhāvaḥ | tat-pradarśanārthaṁ kāṁścit pratilomaja-viśeṣān āha—antyajeti | 


    rajakaś carma-kāraś ca naṭo buruḍa eva ca | 


    kaivarta-meda-bhillāś ca saptaite antyajāḥ smṛtāḥ || iti |

antevasāyinas tu caṇḍālādayaḥ ||30||

—o)0(o—

**|| 7.11.31 ||**

**prāyaḥ sva-bhāva-vihito nṛṇāṁ dharmo yuge yuge |**

**veda-dṛgbhiḥ smṛto rājan pretya ceha ca śarma-kṛt ||**

**śrīdharaḥ : **śreṣṭhād api para-dharmān nīco’pi sva-dharma eva śreyān ity āha—prāya iti | svabhāvena sattvādi-prakṛtyā vihito dharmaḥ śarma-kṛt sukha-hetuḥ smṛtaḥ | kaiḥ ? veda eva dṛk cakṣur yeṣāṁ taiḥ | bhagavatā coktam—śreyān sva-dharmo viguṇaḥ para-dharmāt svanuṣṭhitāt [gītā 3.35] iti ||31||

**krama-sandarbhaḥ : _na vyākhyātam._**

**viśvanāthaḥ :**śreṣṭhād api para-dharmān nīco’pi sva-dharma eva śreyān ity āha—prāya iti | veda-dṛbhir vedajñaiḥ śarmakṛt sukha-hetuḥ smṛtaḥ | bhagavatā coktam—śreyān sva-dharmo viguṇaḥ para-dharmāt svanuṣṭhitāt [gītā 3.35] iti | prāyo grahaṇāt durjātīnāṁ durācāra-tyāgas tu nāśarmakṛt ||31||

—o)0(o—

**|| 7.11.32 ||**

**vṛttyā sva-bhāva-kṛtayā vartamānaḥ sva-karma-kṛt |**

**hitvā sva-bhāva-jaṁ karma śanair nirguṇatām iyāt ||**

**śrīdharaḥ : **nanu svābhāvikasya karmaṇo bandha-hetutvāt kathaṁ sukha-hetutvaṁ tatrāha—vṛttyeti |

**krama-sandarbhaḥ : _na vyākhyātam._**

**viśvanāthaḥ:** śanair bahu-janmāntara eva | yad uktaṁ—sva-dharma-niṣṭhaḥ śata-janmabhiḥ pumān viriñcatām eti ity ādi ||32||

—o)0(o— 

**|| 7.11.33-34||**

**upyamānaṁ muhuḥ kṣetraṁ svayaṁ nirvīryatām iyāt |**

**na kalpate punaḥ sūtyai uptaṁ bījaṁ ca naśyati ||**

**evaṁ kāmāśayaṁ cittaṁ kāmānām atisevayā |**

**virajyeta yathā rājann agnivat kāma-bindubhiḥ ||**

**śrīdharaḥ : **nanu kāmyāni karmāṇi kurvatas tat-phala-bhoga-parasya kathaṁ nairguṇyaṁ syāt | tad uktaṁ prahrādena—aupasthya-jaihvaṁ bahu-manyamānaḥ kathaṁ virajyeta duranta-mohaḥ [bhā.pu. 7.6.13] ity-ādi | tatrādhikāri-bhedena vyavasthāṁ sadṛṣṭāntām āha—upyamānam iti dvābhyām | punaḥ sūtyai sasya-prasavāya |

kāmā āśerate vāsanārūpeṇa yasmiṁs tat | ayaṁ bhāvaḥ—utkaṭa-vāsanāviṣṭasya sahasaiva kāma-tyāgāsaṁbhavād vedokta-niyamena bahuśaḥ kāmān bhuñjān asyaiva nitya-naimittikair viśuddha-cetasas tad doṣa-darśanena yayāti-saubhari-pramukhānām iva śanair virāgo bhavati, yathā sa-vīryaṁ kṣetraṁ śanair nirvīryaṁ bhavati, yathā ca prajvalito’gnir na ghṛta-bindubhiḥ śāmyati, mahatā tu ghṛta-pūreṇa śāmyaty eva tadvat | prahrāda-kṛta-stutau kaumāra eva nivṛtty-upadeśo manda-vāsanānām adhikāreṇa | tad uktaṁ tatraiva—bālā na dūṣita-dhiyo dvandvārāmeritehitaiḥ iti | ataḥ sarvam anavadyam ||33-34||

**krama-sandarbhaḥ : _na vyākhyātam._**

**viśvanāthaḥ:** atyutkaṭa-vāsanā-viśiṣṭānāṁ tu vedokta-niyamena kāma-tyāgāsambhavāt bahuśaḥ kāmān niṣiddhetarān yayāti-saubhari-pramukhānām iva bhuñjānām akuṭila-cittānāṁ virāgaḥ syād iti sa-dṛṣṭāntam āha upyamānam iti dvābhyām | nirvīryatām evāha—kvacit sūtyai śasya-prasavāya na kalpate | kvacit uptam eva bījaṁ naśyati jvalati kāmā ā samyag eva śerate vāsanā-rūpeṇa yatra tat | nāgnivad iti yathā prajvalito’gnir na ghṛta-bindubhiḥ śāmyati, kintu mahatā ghṛta-pūreṇa śāmyaty eva tadvat ||33-34||

—o)0(o— 

**|| 7.11.35 ||**

**yasya yal lakṣaṇaṁ proktaṁ puṁso varṇābhivyañjakam |**

**yad anyatrāpi dṛśyeta tat tenaiva vinirdiśet ||**

**śrīdharaḥ : **śamādibhir eva brāhmaṇādi-vyavahāro mukhyo na jāti-mātrād ity āha—yasyeti | yad yadi anyatra varṇāntare’pi dṛśyena tad varṇāntaraṁ tenaiva lakṣaṇa-nimittenaiva varṇena vinirdiśet | na taj jāti-nimittenety arthaḥ ||35||

**krama-sandarbhaḥ :_na vyākhyātam._**

**viśvanāthaḥ:** kiṁ ca, yasya puṁso varṇābhivyañjakaṁ mal-lakṣaṇaṁ varṇaṁ brāhmaṇādi-jātim abhivyañjayati yat tac ca sāmānyato vihitam eva śama-damādikaṁ, na tu viśeṣato vihitaṁ sandhopāstādikaṁ yady anyatra jāty-antare’pi dṛśyate taj-jāty-antaram api tenaiva brāhmaṇādi-śabdenaiva vinirdiśed iti brāhmaṇādi-tulyādaraṁ lakṣayati | na ca para-dharmo bhayāvahaḥ [gītā3.35]iti vācyam | śama-damādīnāṁ para-dharmatvābhāvād iti bhāvaḥ ||35||

iti sārārtha-darśinyāṁ harṣiṇyāṁ bhakta-cetasām |

ekādaśaḥ saptamasya saṅgataḥ saṅgataḥ satām ||

—o)0(o—

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyaṁ saṁhitāyāṁ vaiyāsikyāṁ saptama-skandhe

sad-ācāra-nirṇayo nāma

ekādaśo’dhyāyaḥ |

|| 7.11 ||

(7.12)


### atha dvādaśo’dhyāyaḥ


## āśrama-dharmaḥ

**|| 7.12.1 ||**

**śrī-nārada uvāca—**

**brahmacārī guru-kule vasan dānto guror hitam |**

**ācaran dāsavan nīco gurau sudṛḍha-sauhṛdaḥ ||**

**śrīdharaḥ :**

dvādaśe varṇyate dharmo brahmacāri-vana-sthayoḥ |

caturṇām āśramāṇāṁ ca sādhāraṇyena kaścana ||

varṇādīnāṁ dharmā uktāḥ, idānīm āśrama-dharmā ucyante | tatrāsmin dvādaśe’dhyāye brahmacāri-vānaprasthayor asādhāraṇaś caturṇāṁ sādhāraṇāś cocyante | trayodaśe yater dharmāḥ | caturdaśe gṛhasthasya | pañcadaśe sarva-dharma-sāra-saṅgrahaḥ | brahmacārī gurukule vasan gurv-ādīn upāsītety uttareṇānvayaḥ ||1||

**krama-sandarbhaḥ : _na vyākhyātam._**

**viśvanāthaḥ : **

dvādaśe varṇino dharmo vanasthasyāpi varṇyate |

sādhāraṇaś cāśramāṇāṁ deha-tyāga-vidhis tathā ||

brahmacārī gurv-ādīn upāsītety uttareṇānvayaḥ | brahma gāyatrīm ||1||

—o)0(o—

**|| 7.12.2 ||**

**sāyaṁ prātar upāsīta gurv-agny-arka-surottamān |**

**sandhye ubhe ca yata-vāg japan brahma samāhitaḥ ||**

**śrīdharaḥ : **tān āha—sāyam iti | brahma gāyatrīṁ japan sandhyā-trayam upāsīta | ubhe sandhye tu yata-vāk sāyam-prātaḥ sandhyā-kāla-nimittaṁ maunaṁ kuryād ity arthaḥ[^37] ||2||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.12.3 ||**

**chandāṁsy adhīyīta guror āhūtaś cet suyantritaḥ |**

**upakrame’vasāne ca caraṇau śirasā namet ||**

**śrīdharaḥ : **upakrame ādāv avasāne ante guroś caraṇau namet ||3||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.12.4 ||**

**mekhalājina-vāsāṁsi jaṭā-daṇḍa-kamaṇḍalūn |**

**bibhṛyād upavītaṁ ca darbha-pāṇir yathoditam ||**

**śrīdharaḥ : **yathoditam iti | pālāśo daṇḍo brāhmaṇasyety-ādi-niyamam anatikramya | jaṭā-dhāraṇaṁ tu keśa-prasādhanābhāva-mātram |

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.12.5 ||**

**sāyaṁ prātaś cared bhaikṣyaṁ gurave tan nivedayet |**

**bhuñjīta yady anujñāto no ced upavaset kvacit ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **no ced iti, guror anyatra gamanādau ||5||

—o)0(o—

**|| 7.12.6 ||**

**suśīlo mita-bhug dakṣaḥ śraddadhāno jitendriyaḥ |**

**yāvad-arthaṁ vyavaharet strīṣu strī-nirjiteṣu ca ||**

**śrīdharaḥ : **yavad-arthaṁ[^38] yathopayogam eva ||6||

**krama-sandarbhaḥ : _na vyākhyātam._**

**viśvanāthaḥ :**yavad-arthaṁ guru-sevārthaṁ guru-gṛhe, bhikṣārthaṁ gṛhastha-gṛheṣu ca yathopayogam eva ||6||

—o)0(o—

**|| 7.12.7 ||**

**varjayet pramadā-gāthām agṛhastho bṛhad-vrataḥ |**

**indriyāṇi pramāthīni haranty api yater manaḥ ||**

**śrīdharaḥ : **bṛhad-vrato brahmacarya-vān gṛhastha-vyatiriktaḥ sarvo’pi pramadā-gāthāṁ varjayet | tatra hetuḥ, indriyāṇi balavanti saṁyatasyāpi mano harantīti ||7||

**krama-sandarbhaḥ : _na vyākhyātam._**

**viśvanāthaḥ :** agṛhastho gṛhastha-bhinnaḥ sarvo’pi bṛhad-vrato brahmacarī ||7||

—o)0(o—

**|| 7.12.8 ||**

**keśa-prasādhanonmarda- snapanābhyañjanādikam |**

**guru-strībhir yuvatibhiḥ kārayen nātmano yuvā ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** kārayed iti | guru-patnyo hi śiṣyam api putram iva vātsalyena paśyyanyo yadi keśa-prasādhanādikaṁ svecchayaiva kurvanti, tad api na kārayed ity arthaḥ ||8||

—o)0(o—

**|| 7.12.9 ||**

**nanv agniḥ pramadā nāma ghṛta-kumbha-samaḥ pumān |**

**sutām api raho jahyād anyadā yāvad-artha-kṛt ||**

**śrīdharaḥ : **na kārayed ity atra hetuḥ—nanv iti | raha ekānte | anyadā keśa-prasādhanādi-vyatiriktāvasare anekāntāvasare vā | yāvad-arthaṁ tad uktaṁ kuryāt ||9||

**krama-sandarbhaḥ : _na vyākhyātam._**

**viśvanāthaḥ : **tatra hetuḥ—nanv agnir iti | raho rahasi ekānte | anyadā anyatra anaikānte’pi yāvad-artha-kṛt, yāvatāvasthānenārthaḥ prayojanaṁ siddhyet tāvad eva sthitiṁ kuryād ity arthaḥ ||9||

—o)0(o—

**|| 7.12.10 ||**

**kalpayitvātmanā yāvad ābhāsam idam īśvaraḥ |**

**dvaitaṁ tāvan na viramet tato hy asya viparyayaḥ ||**

**madhvaḥ : **bahutvenaiva vastūnāṁ yathārtha-jñānam ucyate |


    advita-jñānam ity etad dvaita-jñānaṁ tad anyathā ||


    yathā jñānaṁ tathā vastu yathā vastu tathā matiḥ |


    naiva jñānārthayor bhedas tata ekatva-vedanam || iti ca ||10||

**śrīdharaḥ : **nanu mithyātvād atikaśmalatvāc ca svayaṁ tyakta-prāyaṁ stry-ādi jahyād iti ko’yam atinirbandhaḥ ? tatrāha—kalpayitveti | ātmanā svarūpa-sākṣātkāreṇedaṁ dehendriyādy-ābhāsa-mātraṁ kalpayitvā niścitya yāvad asau jīva īśvaraḥ svatantro na bhavet, tāvad dvaitam ayaṁ pumān iyaṁ strīty-ādi-bhedo na viramet | tataḥ kim ? ata āha—tato hi dvaitāt viparyayo guṇādhyāsena bhogyatā-buddhiḥ | ato jahyād evety arthaḥ ||10||

**krama-sandarbhaḥ : _na vyākhyātam._**

**viśvanāthaḥ :** nanu nivṛttābhimānasya vijitendriyasya jñānino yuvatayaḥ kim apakartuṁ prabhaveyuḥ ? tatrāha—kalpayitveti | īśvaro jñāna-samartho’pi idaṁ deha-daihika-viṣayābhimānādikaṁ bādhitānuvṛtti-nyāyenābhāsaṁ kalpá tattva-jñānena vijitaṁ nāma-mātreṇaiva sthitam akiñcitkaraṁ kṛtvāpi yāvad-ātmanā manasā saha vartate, tāvad dvaitaṁ “ahaṁ pumān, iyaṁ strī, idaṁ me priyam” iti bheda-buddhir na viramet | tataś ca viparyayaḥ pūrvavat saṁsārāvṛttiḥ | 

yad vā, nanu tyakta-suta-bhaginy-ādi-bandhu-vargasya jitendriyasya kim asmād bhayam ? tatrāha—kalpayitveti | vyavahāraṁ yat-pramāṇakam idam ābhāsam iyaṁ me bhaginy eva iyaṁ mātā iyaṁ sutety-ādi-sambandhābhāsaṁ kalpyate īśvaraṁ tat-tat-kṛta-snehottha-sukhena īśitas tāvat tat-pramāṇakaṁ dvaitaṁ bhedo na viramet |

nanv asya stokatvāt kalpitatvāc ca na kācic cintā ? tatrāha—tato hīti ||10||

**gauḍīya-bhāṣya :** yāvad asau jīvaḥ ātmanā svarūpa-sākṣātkāreṇa idaṁ dehendriyādikam ābhāsam ābhāsa-mātraṁ kalpá niścitya īśvaraḥ svatantraḥ na bhavet, tāvad dvaitaṁ, “ahaṁ pumān iyaṁ strī” iti bhedo na viramet | tato hi dvaita-darśanāt asya puruṣasya viparyayaḥ guṇādhyāsena bhogyatā-buddhiḥ bhavet, ataḥ jahyād evety arthaḥ ||10||

—o)0(o—

**|| 7.12.11 ||**

**etat sarvaṁ gṛhasthasya samāmnātaṁ yater api |**

**guru-vṛttir vikalpena gṛhasthasya rtu-gāminaḥ ||**

**madhvaḥ :** guror ājñānurodhena dūrastho vā gṛhī bhavet iti ca ||11||

**śrīdharaḥ :** etat sarvaṁ suśīlam ity ādy uktam | gṛhasthasya viśeṣam āha—guru-vṛttir iti ||11||

**krama-sandarbhaḥ : **guru-vṛttir iti gurv-anuvṛttiḥ ||11||

**viśvanāthaḥ : **etat sarvaṁ suśīla ity ādy uktam | vikalpena kartavyā na kartavyā vety arthaḥ ||11||

**gauḍīya-bhāṣya : **etat sarvaṁ suśīlatvādi gṛhasthasya yater api samāmnātam anuṣṭhānatvena varṇitam | ṛtu-gāminaḥ ṛtau bhāryām upeyāt ity-ādi-śāstrānusāreṇa ṛtāv eva bhāryām upagacchato gṛhasthasya guru-vṛttiḥ, gurvī vṛttiḥ brahmacaryam ity arthaḥ | guror anuvartanaṁ vikalpena jñeyā | patnyāḥ ṛtu-kāle na syāt, anyadā syād ity arthaḥ ||11||

—o)0(o—

**|| 7.12.12 ||**

**añjanābhyañjanonmarda- stry-avalekhā-miṣaṁ madhu |**

**srag-gandha-lepālaṅkārāṁs tyajeyur ye bṛhad-vratāḥ ||**

**śrīdharaḥ : **añjanādīnām āmiṣāntānāṁ dvandvaikyam | añjanaṁ śarīrasya | abhyañjanaṁ śirasaḥ | striyaṁ cāvalekhāṁ ca citra-karma strīṇāṁ kuḍyādau lekhanaṁ vā tan nirīkṣaṇaṁ vā | atrābhyaṅgādi svarūpato niṣidhyate | pūrvaṁ tu kathañcid āpadi prāptam api strī-kartṛkaṁ niṣiddham iti bhedaḥ ||12||

**krama-sandarbhaḥ : **añjanety asya ṭīkāyāṁ strī-kartṛkaṁ niṣiddham iti vicāryam abhyañjaneneti viśeṣāt ||12||

_._

**viśvanāthaḥ :** añjanaṁ śarīrasyābhyañjanaṁ śirasaḥ striyaṁ ca, avalekhāṁ citra-karma ca, atrābhyaṅgādikaṁ svarūpata eva niṣidhyate, pūrvaṁ tu kathañcid āpadi prāptam api strī-kartṛkaṁ niṣiddham iti bhedaḥ ||12||

—o)0(o—

**|| 7.12.13 ||**

**uṣitvaivaṁ guru-kule dvijo’dhītyāvabudhya ca |**

**trayīṁ sāṅgopaniṣadaṁ yāvad-arthaṁ yathā-balam ||**

**śrīdharaḥ : **aṅgaiḥ śikṣādibhir upaniṣaḍbhiś ca sahitāṁ veda-trayīm adhītyāvabuddhya ca tad arthaṁ ca vicārya | yāvad arthaṁ svādhikārānusāreṇa ||13||

**krama-sandarbhaḥ : **uṣitveti yugmakam ||13||

**viśvanāthaḥ :_na vyākhyātam._**

—o)0(o—

**|| 7.12.14 ||**

**dattvā varam anujñāto guroḥ kāmaṁ yadīśvaraḥ |**

**gṛhaṁ vanaṁ vā praviśet pravrajet tatra vā vaset ||**

**śrīdharaḥ : **yadīśvaraḥ śaktas tarhi guroḥ kāmam apekṣitaṁ varaṁ dattvā yathādhikāraṁ gṛhasthādy-āśramaṁ svīkuryāt pravrajet vātatraiva vā vaset naiṣṭhikaḥ syād ity arthaḥ ||14||

**krama-sandarbhaḥ : _na vyākhyātam._**

**viśvanāthaḥ :** yadīśvaraḥ śaktas tadā guroḥ kāmam apekṣitaṁ varaṁ dattvā gṛhaṁ praviśet, gṛhastho bhaved ity arthaḥ | tatraiva vā vaset naiṣṭhika-brahmacārī syāt ||14||

—o)0(o—

**|| 7.12.15 ||**

**agnau gurāv ātmani ca sarva-bhūteṣv adhokṣajam |**

**bhūtaiḥ sva-dhāmabhiḥ paśyed apraviṣṭaṁ praviṣṭavat ||**

**madhvaḥ :**apraviṣṭaḥ sarva-gataḥ praviṣṭas tv anurūpavān |


    evaṁ dvirūpo bhagavān harir eko janārdanaḥ || iti ||15||

**śrīdharaḥ : **sva-dhāmabhiḥ svāśrayair bhūtair jīvaiḥ saha tan niyantṛtayā ||15||

**krama-sandarbhaḥ : _na vyākhyātam._**

**viśvanāthaḥ :**sva-dhāmabhiḥ svāśrayair jīvaiḥ saha tan niyantṛtayā ||15||

—o)0(o—

**|| 7.12.16 ||**

**evaṁ vidho brahmacārī vānaprastho yatir gṛhī |**

**caran vidita-vijñānaḥ paraṁ brahmādhigacchati ||**

**śrīdharaḥ : **carann evam ācaran | viditaṁ vijñānaṁ vijñesyaṁ yena saḥ ||16||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.12.17 ||**

**vānaprasthasya vakṣyāmi niyamān muni-sammatān |**

**yān āsthāya munir gacched ṛṣi-lokam uhāñjasā ||**

**śrīdharaḥ : **ṛṣi-lokaṁ mahar-lokam ||17||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.12.18 ||**

**na kṛṣṭa-pacyam aśnīyād akṛṣṭaṁ cāpy akālataḥ |**

**agni-pakvam athāmaṁ vā arka-pakvam utāharet ||**

**śrīdharaḥ : **akṛṣṭam akṛṣṭa-pacyam | akālataḥ pāka-kālāt pūrvam eva niṣpannam ity arthaḥ | arka-pakvaṁ phalādi | āhared aśnīyāt ||18||

**krama-sandarbhaḥ : _na vyākhyātam._**

**viśvanāthaḥ : **akālataḥ pāka-kālāt pūrvam eva pakvam ity arthaḥ ||18||

—o)0(o—

**|| 7.12.19 ||**

**vanyaiś caru-puroḍāśān nirvapet kāla-coditān |**

**labdhe nave nave’nnādye purāṇaṁ ca parityajet ||**

**śrīdharaḥ : **vanyair nīvārādibhiś caru-puroḍāśān | kāla-coditān nityān | purāṇaṁ pūrva-sañcitam ||19||

**krama-sandarbhaḥ : _na vyākhyātam._**

**viśvanāthaḥ : **vanyair nīvārādibhir nirvapet dadyāt | kāle coditān vihitān ||19||

—o)0(o—

**|| 7.12.20 ||**

**agny-artham eva śaraṇam uṭajaṁ vādri-kandaram |**

**śrayeta hima-vāyv-agni- varṣārkātapa-ṣāṭ svayam ||**

**śrīdharaḥ : **himādīn sahata iti tathā ||20||

**krama-sandarbhaḥ : _na vyākhyātam._**

**viśvanāthaḥ : **himādīn sahata iti saḥ ||20||

—o)0(o—

**|| 7.12.21 ||**

**keśa-roma-nakha-śmaśru- malāni jaṭilo dadhat |**

**kamaṇḍalv-ajine daṇḍa- valkalāgni-paricchadān ||**

**śrīdharaḥ : **keśādīn malaṁ cāprakṣālanena dhārayan | kamaṇḍalv-ādīṁś ca dadhat ||21||

**krama-sandarbhaḥ : _na vyākhyātam._**

**viśvanāthaḥ :** malāni dantādy-adhāvanotthāni ||21||

—o)0(o—

**|| 7.12.22 ||**

**cared vane dvādaśābdān aṣṭau vā caturo muniḥ |**

**dvāv ekaṁ vā yathā buddhir na vipadyeta kṛcchrataḥ ||**

**śrīdharaḥ : **kṛcchratas tapaḥ-kleśād yathā buddhir na naśyet, tathā caret ||22||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.12.23 ||**

**yadākalpaḥ sva-kriyāyāṁ vyādhibhir jarayāthavā |**

**ānvīkṣikyāṁ vā vidyāyāṁ kuryād anaśanādikam ||**

**śrīdharaḥ : **dvādaśābdādy-anantaram api yadi sva-dharmānuṣṭhāne śaktaḥ, tarhi vana eva vaset | yadi tu jñānābhyāse yogyaḥ, tarhi sannyased ity uttarādhyāye vakṣyati | tad ubhaya-rahitasya tu yat kṛtyaṁ, tad āha—yadā’kalpo’samarthaḥ | ānvīkṣikyāṁ vidyāyāṁ jñānābhyāse ||23||

**krama-sandarbhaḥ : _na vyākhyātam._**

**viśvanāthaḥ : **yadā dvādaśābdādi madhya eva akalpaḥ asamarthaḥ | ānvīkṣikyāṁ jñānābhyāse ||23||

—o)0(o—

**|| 7.12.24 ||**

**ātmany agnīn samāropya sannyasyāhaṁ mamātmatām |**

**kāraṇeṣu nyaset samyak saṅghātaṁ tu yathārhataḥ ||**

**madhvaḥ :** kāryasyākāraṇa-laya-jñāna-mātraṁ vilāpanam iti ca ||24||

**śrīdharaḥ, viśvanāthaḥ :** anaśanādi kariṣyataḥ pūrva-kṛtyam āha—ātmanīty-ādi yāvat-samāpti | yathārthataḥ yathā-yogyam | sva-kāraṇeṣv ākāśādiṣu | saṅghātaṁ dehaṁ nyaset pravilāpayet ||24||

**krama-sandarbhaḥ : _na vyākhyātam._**

—o)0(o—

**|| 7.12.25 ||**

**khe khāni vāyau niśvāsāṁs tejaḥsūṣmāṇam ātmavān |**

**apsv asṛk-śleṣma-pūyāni kṣitau śeṣaṁ yathodbhavam ||**

**śrīdharaḥ : **tad eva vibhajya darśayati—khe ākāśe svāni deha-gata-cchidrāṇi | ātmavān dhimān | śeṣam asthi-māṁsādi-kaṭhināṁśam ||25||

**krama-sandarbhaḥ : _na vyākhyātam._**

**viśvanāthaḥ : **khāni deha-cchidrāṇi | abhiniveśayed ity uttareṇaiva sarveṣām anvayaḥ | śeṣam asthi-māṁsādi-kaṭhināṁśam ||25||

—o)0(o—

**|| 7.12.26-28 ||**

**vācam agnau savaktavyām indre śilpaṁ karāv api |**

**padāni gatyā vayasi ratyopasthaṁ prajāpatau ||**

**mṛtyau pāyuṁ visargaṁ ca yathā-sthānaṁ vinirdiśet |**

**dikṣu śrotraṁ sa-nādena sparśenādhyātmani tvacam ||**

**rūpāṇi cakṣuṣā rājan jyotiṣy abhiniveśayet |**

**apsu pracetasā jihvāṁ ghreyair ghrāṇaṁ kṣitau nyaset ||**

**śrīdharaḥ : **evaṁ sthūla-śarīrasya layam uktvā liṅga-śarīra-rūpasyādhyātmādi-trayasya layam āha—vācam ity-ādinā | tatra yadyapi yathodbhavaṁ layasya yuktatvād adhyātmādīnāṁ sva-sva-kāraṇeṣu rājasāhaṅkārādiṣu layo vācyaḥ, tathāpīha teṣāṁ laya-bhāvaneyam advitīyātma-pratipatti-pareti, yathā-kathañcil laye bhāvye devatānāṁ pravartakatvena prādhānyād indriya-tad-viṣayayor devatāsu layaḥ kathyate | vaktavya-sahitāṁ vācam agnau nyaset | evaṁ sarvatra | padāni pādau | vayasi viṣṇau ||26||

sanādena śabdena saha | adhyātmani vāyau | adhyātma-vid iti pāthe vāyāv iti jñātavyam ||27||

jyotiṣy āditye | rasa-gandhayos tv indriyādy-ākarṣakatvena prādhānya-vivakṣayā devatā-sahitasyendriyasya viṣaye layam āha—pracetasā saha jihvāṁ rasanam apsu rasa-rūpāsu | ghrāṇa-śabdenāśvinor apy upalakṣaṇam | aśvibhyāṁ saha ghrāṇaṁ ghreyair gandhair upalakṣitāyāṁ kṣitāv ity arthaḥ ||28||

**krama-sandarbhaḥ : _na vyākhyātam._**

**viśvanāthaḥ : **sthūla-śarīrasya layam uktvā liṅga-śarīra-layam āha—vācam iti | tatra indriyāṇāṁ tad-viṣayāṇāṁ ca pravartakatvena devatāsv evātra laya uktaḥ | vayasi viṣṇau ||26||

yathā-sthānaṁ sthānam anatikramya tat-tat-sthānaṁ spṛṣṭvā vinirdiśet | prathamam imāṁ vācam agnau vilāpayāmīti prayuñjīta | tato’bhiniveśayed ity anvayaḥ | sa jñānī nādena sahety arthaḥ | adhyātmani vāyau | jyotiṣi sūrye | prakṛṣṭaṁ ceto yatra sa precetā madhurādi-rasaḥ, tena saha jihvām apsu jalādhiṣṭhātari varuṇe | ghreyair vividha-gandhaiḥ saha ghrāṇendriyaṁ kṣitau kṣīyate līyate’treti kṣitiḥ, tad-adhiṣṭhātṛ-devatā tasyām aśvinor ity arthaḥ ||27-28||

—o)0(o—

**|| 7.12.29 ||**

**mano manorathaiś**[^39]** candre buddhiṁ bodhyaiḥ kavau pare |**

**karmāṇy adhyātmanā rudre yad-ahaṁ mamatā-kriyā ||**

**sattvena cittaṁ kṣetra-jñe guṇair vaikārikaṁ pare ||**

**madhvaḥ :** paraḥ kavir bṛhaspatiḥ |


    cittaṁ hiraṇyagarbhe tu vilāpya paramātmani |


    kṣetrajñānye lāpayec ca tato nānyat smared budhaḥ || iti ca ||29||

**śrīdharaḥ : **pare kavau brahmaṇi | adhyātmanāhaṅkāreṇa | adhyātmatām iti pāṭhe karmāṇy ahaṅkāraṁ cety arthaḥ | kathaṁ-bhūte rudre ? yad yasmād ahaṁ mamatā-pūrvikā kriyā bhavati, tasmin | sattvena cetanayā | guṇair guṇa-kāryaiḥ prāg avaśiṣṭair devaiḥ saha | yad vā, sattvādibhir guṇair hetu-bhūtaiḥ | vaikārikaṁ bhoktṛtvādi-vikāravantaṁ kṣetra-jñaṁ pare nirvikāre brahmaṇi ||29||

**krama-sandarbhaḥ : _na vyākhyātam._**

**viśvanāthaḥ : **manorathair mananīyair viṣayaiḥ, bodhyair buddhi-viṣayaiḥ | pare kavau brahmaṇi | adhyātmanā ahaṅkāreṇa saha karmāṇi tad-viṣayān rudre, yad yasmād ahaṁ-mamatā-pūrvikā kriyā bhavati, tasmin rudre | sattvena cetanayā saha kṣetrajñe cittādhiṣṭhātari vāsudeve | guṇa-kāryatvābhāvāt tad-itarair ity arthaḥ | vaikārikaṁ jīvaṁ pare brahmaṇi ||29||

—o)0(o—

**|| 7.12.30 ||**

**apsu kṣitim apo jyotiṣy ado vāyau nabhasy amum |**

**kūṭasthe tac ca mahati tad avyakte’kṣare ca**[^40]** tat ||**

**śrīdharaḥ : **nanu vikāravataḥ kathaṁ pare’vikāre layaḥ syāt ? vikāra-hetūnāṁ sarvopādhīnāṁ laya-dvāreṇety āha—apsv iti | ado jyotiḥ | tac ca nabhaḥ kūṭa-sthe’haṁ-tattve | tac ca kūṭa-sthaṁ mahati mahat-tattve | tad-avyakte pradhāne | tac ca avyaktam akṣare paramātmani ||30||

**krama-sandarbhaḥ : _na vyākhyātam._**

**viśvanāthaḥ : **nanu tad api katham advaya-brahma-jñānaṁ syāt, samaṣṭi-tattvānāṁ pṛthivy-ādīnāṁ vartamānatvāt ? iti cet, teṣām api yathodbhavaṁ layaṁ jñātavata evety āha—apsv iti | ado jyotiḥ | amuṁ vāyum | tac ca nabhaḥ kūṭa-sthe’haṅkāre | taṁ ca kūṭa-sthaṁ mahati mahat-tattve | tad avyakte pradhāne | tad akṣare paramātmani ||30||

—o)0(o—

**|| 7.12.31 ||**

**ity akṣaratayātmānaṁ cin-mātram avaśeṣitam |**

**jñātvādvayo’tha viramed dagdha-yonir ivānalaḥ ||**

**madhvaḥ :** ātmānaṁ paramātmānam advayas tato’nyat smṛti-varjitaḥ | dagdha-yonir yathānala iti kṛtyābhāva-mātram | na hariṁ smarataḥ kṛtyaṁ dagdhendhana-hutāśavat || iti ca ||31||

**śrīdharaḥ : **iti sarvopādhi-layād dhetor avaśeṣitaṁ cin-mātram ātmānaṁ kṣetra-jñam akṣaratayā jñātvā’dvayaḥ san viramet | dagdha-kāṣṭho yathā’nalaḥ ||31||

**krama-sandarbhaḥ, viśvanāthaḥ : _na vyākhyātam._**

iti sārārtha-darśinyāṁ harṣiṇyāṁ bhakta-cetasām |

saptame dvādaśo’dhyāyaḥ saṅgataḥ saṅgataḥ satām ||

—o)0(o—

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ saptama-skandhe

āśrama-dharmo nāma

dvādaśo’dhyāyaḥ |

|| 7.12 ||

(7.13)


### atha trayodaśo’dhyāyaḥ


## yati-dharmaḥ 

**|| 7.13.1 ||**

**śrī-nārada uvāca—**

**kalpas tv evaṁ parivrajya deha-mātrāvaśeṣitaḥ |**

**grāmaika-rātra-vidhinā nirapekṣaś caren mahīm ||**

**śrīdharaḥ :**

trayodaśe yater dharmaḥ sādhakasyocyate mahān |

avadhūtetihāsena siddhāvasthā ca varṇyate ||*||

evaṁ dhyātvā’kalpo’naśanādikaṁ kuryāt | ānvīkṣikyāṁ **kalpas** tv evaṁ dhyātvā **parivrajya** iti saṁbandhaḥ | kiyad atra tyājyam ? deha-vyatiriktaṁ sarvam ity āha—**deha-mātra-** iti | tasya dharmān āha—**grāmaika-rātra-** iti navabhiḥ ||1||

**krama-sandarbhaḥ : _na vyākhyātam._**

**viśvanāthaḥ :**

trayodaśe yater dharmas tasya cājagarī parā |

daśāvadhūta-prahlāda-saṁvādenaiva varṇyate ||*||

evaṁ dhyātvā’kalpaś ced anaśanādikaṁ kuryāt | ānvīkṣikyāṁ **kalpas** tv evaṁ dhyātvā **parivrajya cared** iti saṁbandhaḥ | tasya dharmān āha—**grāmaika-rātra-** iti navabhiḥ ||1||

—o)0(o—

**|| 7.13.2 ||**

**bibhṛyād yady asau vāsaḥ kaupīnācchādanaṁ param |**

**tyaktaṁ na liṅgād daṇḍāder anyat kiñcid anāpadi ||**

**śrīdharaḥ : kaupīnaṁ** guhyam ācchādyate | yāvatā tāvan-mātram | **paraṁ** kevalam **anyad** iti vā | **tyaktaṁ** preṣyoccāraṇāt pūrvam eva ||2||

**krama-sandarbhaḥ : _na vyākhyātam._**

**viśvanāthaḥ : tyaktaṁ** vyavahārika-jana-saṅgaṁ **na bibhṛyāt** | **liṅga-daṇḍādikād anyad** vastv api na | anāpadīti **āpadi** tu deha-rakṣārthaṁ tyaktam api dhārayet ||2||

—o)0(o—

**|| 7.13.3 || \
**

**eka eva cared bhikṣur ātmārāmo’napāśrayaḥ |**

**sarva-bhūta-suhṛc chānto nārāyaṇa-parāyaṇaḥ ||**

_na katamenāpi vyākhyātam._

—o)0(o—

**|| 7.13.4 ||**

**paśyed ātmany ado viśvaṁ pare sad-asato’vyaye |**

**ātmānaṁ ca paraṁ brahma sarvatra sad-asan-maye ||**

**madhvaḥ :** **ātmani** paramātmani ||4||

**śrīdharaḥ, viśvanāthaḥ : sad-asataḥ pare** kārya-kāraṇa-vyatirikte ||4||

**krama-sandarbhaḥ : _na vyākhyātam._**

—o)0(o—

**|| 7.13.5 ||**

**supti-prabodhayoḥ sandhāv ātmano gatim ātma-dṛk |**

**paśyan bandhaṁ ca mokṣaṁ ca māyā-mātraṁ na vastutaḥ ||**

**śrīdharaḥ : **nanv ātmānaṁ paraṁ brahmeti kathaṁ sāmānādhikaraṇya-nirdeśaḥ ? na hi baddha-muktayor aikyaṁ sambhavati | tatrāha—supteti | **suṣuptau **hi tamasāvṛtam ātma-tattvaṁ jāgrat-svapnayos tu vikṣiptaṁ prakāśate | **sandhau** tu na tamo nāpi vikṣepaḥ | atas tadā **ātma-dṛg** ātmānaṁ lakṣyī-kṛtya sthitaḥ sann **ātmano gatiṁ** tattvaṁ **paśyan** | ata eva **bandhaṁ mokṣaṁ ca māyā-mātraṁ** paśyan ātmānaṁ paraṁ brahma sarvatra paśyed [7.13.4] ity anvayaḥ | tad uktaṁ yoga-granthe—


    nidrādau jāgarasyānte yo bhāva upajāyate | 


    taṁ bhāvaṁ bhāvayan nityaṁ mucyate netaro yatiḥ || iti ||5||

**krama-sandarbhaḥ : _na vyākhyātam._**

**viśvanāthaḥ : supte** suṣupte hi tamasāvṛtam ātma-tattvaṁ jāgrat-svapnayos tu vikṣiptaṁ prakāśate **sandhau **tu na tamo nāpi vikṣepaḥ | atas tadā **ātma-dṛk** ātmānaṁ lakṣyīkṛtya sthitaḥ sann **ātmano gatiṁ** tattvaṁ **paśyan**, ata eva **bandhaṁ mokṣaṁ ca māyā-mātraṁ** **paśyan** ātmānaṁ paraṁ brahma sarvatra paśyed [7.13.4] ity anvayaḥ | tad uktam yoga-grantha—


    nidrādau jāgarasyānte yo bhāva upajāyate | 


    taṁ bhāvaṁ bhāvayan nityaṁ mucyate netaro yatiḥ || iti ||5||

—o)0(o—

**|| 7.13.6 ||**

**nābhinanded dhruvaṁ mṛtyum adhruvaṁ vāsya jīvitam |**

**kālaṁ paraṁ pratīkṣeta bhūtānāṁ prabhavāpyayam ||**

**śrīdharaḥ : asya** dehasya | **prabhavo’pyayaś** ca yasmāt taṁ **kālam** ||6||

**krama-sandarbhaḥ : _na vyākhyātam._**

**viśvanāthaḥ:** **asya** dehasya ||6||

—o)0(o—

**|| 7.13.7 ||**

**nāsac-chāstreṣu sajjeta nopajīveta jīvikām |**

**vāda-vādāṁs tyajet tarkān pakṣaṁ kañca na saṁśrayet ||**

**madhvaḥ:** aprayojana-**pakṣaṁ na saṁśrayet** | 


    nāprayojana-pakṣī syān na vṛthā śiṣya-bandha-kṛt |


    na codāsīnaḥ śāstrāṇi na viruddhāni cābhyaset ||


    na vyākhyayopajīveta na niṣiddhān samācaret |


    evambhūto yatir yāti tad eka-śaraṇo harim || iti samācāre ||7-8||

**śrīdharaḥ : asac-chāstreṣv **anātma-pareṣu | **jīvikāṁ** nakṣatra-vidyādi-vṛttim | **vāda-vādān** jalpa-vitaṇḍādi-niṣṭhān | **kañca** kam api **pakṣaṁ** nirbandhena **na** **saṁśrayet** ||7||

**krama-sandarbhaḥ : _na vyākhyātam._**

**viśvanāthaḥ:** **kañca** kam api **pakṣaṁ na saṁśrayet** ||7||

—o)0(o—

**|| 7.13.8 ||**

**na śiṣyān anubadhnīta granthān naivābhyased bahūn |**

**na vyākhyām upayuñjīta nārambhān ārabhet kvacit ||**

**śrīdharaḥ : śiṣyān nānubadhnīta** pralobhanādinā balān nāpādayet | **ārambhān** maṭhādi-vyāpārān ||8||

**krama-sandarbhaḥ : _na vyākhyātam._**

**viśvanāthaḥ:** **nānubadhnīyāt** pralobhanādinā balān na kuryād ity arthaḥ | **ārambhān** maṭhādi-vyāpārān ||8||

—o)0(o—

**|| 7.13.9 ||**

**na yater āśramaḥ prāyo dharma-hetur mahātmanaḥ |**

**śāntasya sama-cittasya bibhṛyād uta vā tyajet ||**

**śrīdharaḥ : **paramahaṁsasya viśeṣam āha—**na yater āśramo dharmārthaḥ** | kathaṁ bhūtasya yateḥ ? **mahātmanaḥ **| tasya lakṣaṇam—**śāntasya** ity-ādi | **prāya** ity asyāyaṁ bhāvaḥ— jñānotpatti-paryantaṁ bahūdakādi-liṅgam āśritya, sattva-śuddhy-arthaṁ yamān niyamāṁś cācarann eva jñānotpattau yateta | utpanne tu jñāne na niyamaiḥ kṛtyam asti | yamāś ca svata eva syuḥ | atas tadā liṅgādibhiḥ prayojanābhāvāl loka-saṅgrahārthaṁ [**bibhṛyād**] dhārayed **vā tyajed** veti ||9||

**krama-sandarbhaḥ : _na vyākhyātam._**

**viśvanāthaḥ : **sannyāsināṁ madhye paramahaṁsasya viśeṣam āha—yater iti | **yater āśramo na dharma**-prayojanakaḥ | tasya lakṣaṇaṁ śāntasyety-ādi | **prāya** ity anena kathañcit kaścid aparipakva-jñānaṁ tu sattva-śuddhy-arthaṁ yama-niyama-dharmāṁś cācared api jñāna-paripāke tu na niyamaiḥ kṛtyam asti, yamāś ca svata eva syuḥ | atas tadā liṅgādibhiḥ prayojanābhāvāl loka-saṅgrahārthaṁ **dhārayet tyajed vā** iti ||9||

—o)0(o—

**|| 7.13.10 ||**

**avyakta-liṅgo vyaktārtho manīṣy unmatta-bālavat |**

**kavir mūkavad ātmānaṁ sa dṛṣṭyā darśayen nṛṇām ||**

**śrīdharaḥ : **tasyaiva jñāna-dārḍhyābhāve yoga-bhraṁśa-parihārārtham āha | **na** bahir **vyaktaṁ** **liṅgaṁ** yasya **vyakto’rthaḥ** prayojanam ātmānusandhānaṁ yasya sa **manīṣy** apy **unmattavad bālavac ca kavir api mūkavad ātmānaṁ nṛṇāṁ dṛṣṭyā darśayet** | te yathonmattādi-rūpaṁ manyeraṁs tathā varteta | sva-dṛṣṭyeti pāṭhe bāhyānusandhānābhavenety arthaḥ ||10||

**krama-sandarbhaḥ : _na vyākhyātam._**

**viśvanāthaḥ :** sa ca yoga-bhraṁśa-parihārārtham evaṁ-bhūto bhaved ity āha—**na** bahir **vyaktaṁ liṅgaṁ** yasya saḥ, **vyakto’rthaḥ** prayojanam ātmānusandhānaṁ yasya saḥ ||10||

—o)0(o—

**|| 7.13.11 ||**

**atrāpy udāharantīmam itihāsaṁ purātanam |**

**prahrādasya ca saṁvādaṁ muner ājagarasya ca ||**

**śrīdharaḥ : **paramahaṁsa-dharmam evetihāsena sphuṭayati—atrāpīti yāvad adhyāya-samāpti | **ajagara**-vratasya muneś ca ||11||

**krama-sandarbhaḥ : _na vyākhyātam._**

**viśvanāthaḥ :** **ājagarasya** ajāgara-vṛtteḥ ||11||

—o)0(o—

**|| 7.13.12 ||**

**taṁ śayānaṁ dharopasthe kāveryāṁ sahya-sānuni |**

**rajas-valais tanū-deśair nigūḍhāmala-tejasam ||**

**dadarśa lokān vicaran loka-tattva-vivitsayā |**

**vṛto’mātyaiḥ katipayaiḥ prahrādo bhagavat-priyaḥ ||**

**śrīdharaḥ : **dharopasthe bhū-pṛṣṭhe | sahyādres taṭe | rajobhir dhūsarais tanū-deśair dehāvayavair nigūḍham amalaṁ tejo yasya tam ||12||

**krama-sandarbhaḥ : **taṁ śayānam iti yugmakam | “tanū” ity atra tv “aṅga” iti pāṭho bahutra ||12||

**viśvanāthaḥ :** sahya-nāmnaḥ parvatasya sānau | tanu-deśaiḥ tanv-avayavaiḥ ||12||

—o)0(o—

**|| 7.13.14-15 ||**

**karmaṇākṛtibhir vācā liṅgair varṇāśramādibhiḥ |**

**na vidanti janā yaṁ vai so’sāv iti na veti ca ||**

**taṁ natvābhyarcya vidhivat pādayoḥ śirasā spṛśan |**

**vivitsur idam aprākṣīn mahā-bhāgavato’suraḥ ||**

**śrīdharaḥ : **karmādibhir janā yaṁ na vidus taṁ pādayoḥ śirasā spṛśan natvā aprākṣīd ity uttareṇānvayaḥ ||14||

**krama-sandarbhaḥ : **karmaṇeti yugmakam ||14||

**viśvanāthaḥ :** janās taj-janma-bhūmi-nivāsino’pi, vivitsuḥ vividiṣuḥ | mahā-bhāgavata iti mahā-bhāgavatatvād eva sva-citta-karṣaṇa-liṅgenaiva taṁ mahānubhāvaṁ niścityaiveti bhāvaḥ ||14-15||

—o)0(o—

**|| 7.13.16-17 ||**

**bibharṣi kāyaṁ pīvānaṁ sodyamo bhogavān yathā |**

**vittaṁ caivodyamavatāṁ bhogo vittavatām iha ||**

**bhogināṁ khalu deho’yaṁ pīvā bhavati nānyathā ||**

**śrīdharaḥ : **udyama-sahita iva bhogavān iva pīvānaṁ sthūlaṁ dehaṁ dhārayasi | tatra hetuṁ vadeti tṛtīyenānvayaḥ | udyamaṁ vinaiva mama bhogo’stīti cet tatrāha—vittaṁ ceti ||16||

**krama-sandarbhaḥ : **bibharṣīty ardhakam ||16||

**viśvanāthaḥ :** pīvānaṁ sthūlam | na ca svabhāvenaiva mat-kāyaḥ pīveti vācyam ity āha—udyamavatāṁ vittaṁ, vittavatāṁ bhogaḥ, bhogavatām eva dehaḥ pīveti pīvatvasyādi-kāraṇam udyama eva, na tu svabhāva ity arthaḥ ||16-17||

—o)0(o—

**|| 7.13.18 ||**

**na te śayānasya nirudyamasya **

**brahman nu hārtho yata eva bhogaḥ |**

**abhogino’yaṁ tava vipra dehaḥ **

**pīvā yatas tad vada naḥ kṣamaṁ cet ||**

**śrīdharaḥ : **nu iti niścaye | ha iti prasiddhau | tavārtho nāstīti prasiddham evety arthaḥ | yato’rthād eva | yato hetoḥ pīvā | kṣamaṁ yogyaṁ cet ||18||

**krama-sandarbhaḥ : _na vyākhyātam._**

**viśvanāthaḥ :** nanu pīno devadatto divā na bhuṅkte itivan mamodyamādikam anumīyatām iti cet tatrāha—neti | nu iti niścaye | ha spaṣṭam | he vipreti brahma-tejasaiva vipratvasyāvagamāt ||18||

—o)0(o—

**|| 7.13.19 ||**

**kaviḥ kalpo nipuṇa-dṛk citra-priya-kathaḥ samaḥ |**

**lokasya kurvataḥ karma śeṣe tad-vīkṣitāpi vā ||**

**śrīdharaḥ : **kiṁ ca, vittārjanādy-asamartho’py ayaṁ janas tad artham udyamaṁ karoti, tvaṁ tu samartho’pi kim iti na karoṣi ? ity āha—**kavir** vidvān | **kalpo** dakṣaḥ | **nipuṇa-dṛk** caturaḥ | **cittāḥ priyā** loka-rañjanāḥ **kathā** yasya | tathāpi **lokasya karma kurvataḥ** sataḥ **śeṣe** | **tad vīkṣitāpi** tat sarvaṁ paśyann api | pāṭhāntare na dvekṣi tat karma na dvekṣi naiṣi vā na ca stauṣīty arthaḥ ||19||

**krama-sandarbhaḥ : tad-vīkṣitāpi** ity atra "tvaṁ na dvekṣe nauṣi vā" iti pāṭhaḥ, "na dveṣṭi" iti gauḍa-pāṭhaḥ ||19||

**viśvanāthaḥ :** kim evaṁ te vicāreṇa iti cet tvad-dehe sāmudraka-sallakṣaṇa-dṛṣṭyā kavitva-kalpatvādikam anumāya tvayā svaṁ kṛtārthīkartuṁ kam apy ālopāmṛtam icchāmīty āha—kavir iti | karma kurvataḥ karmodyamavantaṁ lokam anādṛtya tam apaśyann eva śeṣa śayanaṁ karoṣi tasya vīkṣitā kautukena taṁ paśyann eva vā ||19||

—o)0(o—

**|| 7.13.20 ||**

**śrī-nārada uvāca—**

**sa itthaṁ daitya-patinā paripṛṣṭo mahā-muniḥ |**

**smayamānas tam abhyāha tad-vāg-amṛta-yantritaḥ ||**

**śrīdharaḥ : **tasya vāg evāmṛtaṁ tena tantrito vaśī-kṛtaḥ san prāha ||20||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.13.21 ||**

**śrī-brāhmaṇa uvāca—**

**vededam asura-śreṣṭha bhavān nanv ārya-sammataḥ |**

**īhoparamayor nṝṇāṁ padāny adhyātma-cakṣuṣā ||**

**śrīdharaḥ : adhyātma-cakṣuṣā** antar-dṛṣṭyā **bhavān** **veda** eva | **āryāṇāṁ** jñānināṁ **sammato** **nanu bhavān** | **idam** iti yad uktaṁ, tad evāha—**nṝṇām īhoparamayoḥ** pravṛtti-nivṛttyoḥ **padāni** sthānāni phalānīty arthaḥ ||21||

**krama-sandarbhaḥ : _na vyākhyātam._**

**viśvanāthaḥ : adhyātma-cakṣuṣā** antar-dṛṣṭyā **idaṁ bhavān** **veda** eva | kim **īhoparamayoḥ** sakāmatva-niṣkāmatvayoḥ padāni sthānāni phalānīty arthaḥ | bhogārtham udyamair dehaṁ puṣṭikurvatāṁ lokānāṁ duḥkhaṁ yady ahaṁ nājñāsyaṁ, tadā udyamam aham apy akariṣyam iti bhāvaḥ ||21||

—o)0(o—

**|| 7.13.22 ||**

**yasya nārāyaṇo devo bhagavān hṛd-gataḥ sadā |**

**bhaktyā kevalayājñānaṁ dhunoti dhvāntam arkavat ||**

**śrīdharaḥ : **vedety atra hetuḥ—yasyeti | hṛdi praviṣṭaḥ sann ajñānaṁ dhunoti | arko yathā bahir dhvāntam ||22||

**krama-sandarbhaḥ : _na vyākhyātam._**

**viśvanāthaḥ : **vedety atra hetuḥ—yasyeti | kevalayā jñāna-karmādy-amiśrayā ||22||

—o)0(o—

**|| 7.13.23 ||**

**tathāpi brūmahe praśnāṁs tava rājan yathā-śrutam |**

**sambhāṣaṇīyo hi bhavān ātmanaḥ śuddhim icchatā ||**

**śrīdharaḥ : yathā-śrutam** ity auddhatya-parihārāyoktam ||23||

**krama-sandarbhaḥ : _na vyākhyātam._**

**viśvanāthaḥ :** ato mayā tvaṁ sammānanīya evety ataḥ sarvatra maunavatāpi tvayi maunam anādṛtyaivocyate ity āha—tathāpīti | yadyapi bhavān vedaiva, athāpīti yathā-śrutaṁ, na tu sva-kapola-kalpitam ||23||

—o)0(o—

**|| 7.13.24 ||**

**tṛṣṇayā bhava-vāhinyā yogyaiḥ kāmair apūryayā |**

**karmāṇi kāryamāṇo’haṁ nānā-yoniṣu yojitaḥ ||**

**śrīdharaḥ : **lokaḥ karmasu pravartate tvaṁ tu nivṛttaḥ san kiṁ śeṣe iti yad uktaṁ tatrāha—tṛṣṇayeti caturbhiḥ | bhava-pravāha-kāriṇyā yathocittair api viṣayaiḥ pūrayitum aśakyayā tṛṣṇayā karmasu pravartyamaṇo’haṁ pūrvaṁ nānā-yoniṣu praveśitaḥ ||24||

**krama-sandarbhaḥ : _na vyākhyātam._**

**viśvanāthaḥ : **yad ahaṁ nirudyamo’smi tatra kāraṇaṁ śṛṇv ity āha—tṛṣṇayeti tribhiḥ | bhava-sambandhinyā vāhinyā nadyeti yathā nadyā antye duṣprāpaḥ tṛṣṇayāpi | kiṁ ca, nadī indreṇa vṛṣyamāṇair ambubhiḥ pūryate, iyaṁ tu brahmaṇāpi vṛṣyamāṇaiḥ kāmair na pūryata ity āha—yogyair iti | yathā ca nadyā vāhito’rthas tṛṇa-kāṣṭha-pāṣāṇa-kaṇṭakādiṣu yojyate, tathaivāham api nānā-yoniṣu, yathā ca nadyā grāha-kacchapāvartādibhir bhīṣá tat-paritrāṇāya nānā-sādhanāni kāryante, tathaivāham api karmāṇi ||24||

—o)0(o—

**|| 7.13.25 ||**

**yadṛcchayā lokam imaṁ prāpitaḥ karmabhir bhraman |**

**svargāpavargayor dvāraṁ tiraścāṁ punar asya ca ||**

**śrīdharaḥ : **tayaiva tṛṣṇayemaṁ lokaṁ manuṣya-dehaṁ yadṛcchayā prāpitaḥ | kathaṁ-bhūtaṁ lokam ? dharmeṇa svargasya dvāraṁ sādhanam | adharmeṇa tiraścāṁ śva-sūkarādi-yoner dvāram | miśrābhyāṁ tābhyāṁ punar apy asya manuṣyatvasya dvāram | sarvato nivṛtty-apavargasya dvāram ity arthaḥ ||25||

**krama-sandarbhaḥ : _na vyākhyātam._**

**viśvanāthaḥ : **yathā ca nadyā kadācit catuṣpatha-saikata-deśam api prāpyate tathaivāham api sāmpratam imaṁ lokaṁ nṛ-śarīram | kīdṛśam ? puṇyena svargasya dvāraṁ sādhanam | jñāna-bhaktibhyām apavargasya, pāpena tiraścāṁ sūkarādi-yoner api puṇya-pāpābhyām ca-kārāt tad-bhogānte ca punar apy asya nṛ-janmano’pi dvāram ||25||

—o)0(o—

**|| 7.13.26 ||**

**tatrāpi dam-patīnāṁ ca sukhāyānyāpanuttaye |**

**karmāṇi kurvatāṁ dṛṣṭvā nivṛtto’smi viparyayam ||**

**śrīdharaḥ : **atrāpi manuṣyatve’pi | anyāpanuttaye duḥkha-nivṛttyai viparyayaṁ dṛṣṭvā nivṛtto’smi ||26||

**krama-sandarbhaḥ : _na vyākhyātam._**

**viśvanāthaḥ :** atrāpi manuṣyatve’pi | anyāpanuttaye duḥkha-nivṛttyai viparyayṁ duḥkham eva dṛṣṭvā nivṛtto’smi karma-mātrebhya ity arthaḥ ||26||

—o)0(o—

**|| 7.13.27 ||**

**sukham asyātmano rūpaṁ sarvehoparatis tanuḥ |**

**manaḥ-saṁsparśajān dṛṣṭvā bhogān svapsyāmi saṁviśan ||**

**śrīdharaḥ : **nanu pravṛttyā kadācit sukhaṁ syān nivṛttyā tu kiṁ syāt ? iti cet tatrāha—sukham asya jīvasya svarūpam eva | tarhi kiṁ na prakāśate ? tatrāha—sarveti | tanotīti tanuḥ | sarva-kriyā-nivṛttau svata eva prakāśata ity arthaḥ | bhogāṁś ca manaḥ-saṁsparśajān mano-ratha-mātrajān aśāśvatān dṛṣṭvā svapsyāmi | nirudyamo’smīty arthaḥ | tarhi kadācit kathaṁ bhuṅkṣe ? tatrāha—saṁviśan | prārabdha-bhogān bhuñjān ity arthaḥ ||27||

**krama-sandarbhaḥ : _na vyākhyātam._**

**viśvanāthaḥ :**karmaṇā kadācit sukhaṁ syād api sarva-karma-nivṛttyā kiṁ syāt ? iti cet tatrāha—sukham asya jīvasya mama svarūpam eva | tarhi kiṁ na prakāśate ? tatrāha—sarveti | sarvā īhāḥ karmāṇi tad-dhetu-tṛṣṇā ca | tāsām uparatir eva tanuḥ, tanuṁ vinā yathā sukhaṁ nopalabhyate, tathā tām api vinety arthaḥ | bhogāṁs tu prākṛtān manaḥ-sparśajān manoratha-mātrajān kṣaṇa-bhaṅgurān dṛṣṭvā tatrārucir eva saṁviśan | svābhāvānaśvarātma-sukham upabhuñjānaḥ svapsyāmi svapimi vaitṛṣṭyādi-divya-kusuma-śayyāyām iti svasya pīnatve sukha-bhoga eva hetur uktaḥ—nirvṛtiḥ puṣṭkaraṇānām iti vaidyakokteḥ | 

yad vā, svapsyāmi sampraty api tṛṣṇābhāsasyānivṛttyā yadyapi samyag-ātma-sukhānupalambhas tathāpi pañcabhir dinais tasyāpi nivṛttyā samyak saṁviśan śayiṣya ity arthaḥ | saṁ veśaḥ svāpa-strī-rata-bandhayoḥ iti mediny-ukter atra sāmānyata evopabhoga-vācī saṁveśa-śabdo jñeyaḥ ||27||

—o)0(o—

**|| 7.13.28 ||**

**ity etad ātmanaḥ svārthaṁ santaṁ vismṛtya vai pumān |**

**vicitrām asati dvaite ghorām āpnoti saṁsṛtim ||**

**śrīdharaḥ : **evaṁ cet ko’pi saṁsāraṁ na prāpnuyāt tatrāha—ity etad ātmanaḥ sukhātmakaṁ rūpaṁ svārthaṁ svasminn eva santaṁ puruṣārthaṁ vismṛtya | asaty api dvaite ||28||

**krama-sandarbhaḥ : _na vyākhyātam._**

**viśvanāthaḥ : **evaṁ cet sarve’py evaṁ kim iti sukhino na syuḥ ? tatrāha—ity etad iti | svārthaṁ svīyaṁ sukha-rūpam arthaṁ vismṛtya dvaite duḥkha-rūpe asati dehādau vastuta ātmano’vidyamāne’pi | yad vā, asati asārvakālike ||28||

—o)0(o—

**|| 7.13.29 || \
**

**jalaṁ tad-udbhavaiś channaṁ hitvājño jala-kāmyayā |**

**mṛgatṛṣṇām upādhāvet tathānyatrārtha-dṛk svataḥ ||**

**śrīdharaḥ : **etad eva dṛṣṭāntena spaṣṭayati—jalam iti | tad-udbhavais tṛṇa-śaivālādibhiḥ jala-kāmyayā jalecchayā | svata ātma-svarūpād anyatra puruṣārthaṁ paśyan ||29||

**krama-sandarbhaḥ : _na vyākhyātam._**

**viśvanāthaḥ : **etad eva dṛṣṭāntena spaṣṭayati—jalam iti | tad-udbhavair jala evodbhūtair na tu jalād udbhūtais tṛṇa-śaivālādibhiś chinnam ivātma-sukhaṁ tatrodbhūtair māyika-tṛṣṇādibhiś chinnaṁ hitvā svato’nyatra puruṣārthaṁ paśyan ||29||

—o)0(o—

**|| 7.13.30 ||**

**dehādibhir daiva-tantrair ātmanaḥ sukham īhataḥ |**

**duḥkhātyayaṁ cānīśasya kriyā moghāḥ kṛtāḥ kṛtāḥ ||**

**śrīdharaḥ : **evaṁ svasya nirudyamatve kāraṇam uktvā viparyayaṁ dṛṣṭveti yad uktaṁ, tad vivṛṇoti—dehādibhir iti pañcabhiḥ | īhata icchataḥ | anīśasya nirdaivasya | punaḥ punaḥ prārabdhāḥ kriyā moghā viphalā eva bhavanti ||30||

**krama-sandarbhaḥ : _na vyākhyātam._**

**viśvanāthaḥ : **viparyayaṁ dṛṣṭveti yad uktaṁ, tad vivṛṇoti—dehādibhir iti pañcabhiḥ | sukhaṁ duḥkhātyayaṁ ca īhata īhamānasya kriyā moghā niṣphalam ||30||

—o)0(o—

**|| 7.13.31 ||**

**ādhyātmikādibhir duḥkhair avimuktasya karhicit |**

**martyasya kṛcchropanatair arthaiḥ kāmaiḥ kriyeta kim ||**

**śrīdharaḥ : **kriyāṇāṁ saphalatve’pi phalasyānupayogam āha—ādhyātmikādibhir iti | martyasya mariṣyataḥ | kṛcchreṇa duḥkhenopanataiḥ prāptaiḥ ||31||

**krama-sandarbhaḥ : _na vyākhyātam._**

**viśvanāthaḥ :** yadi kadācit saphalāḥ syus tad api phala-bhogāsāmarthyam āha—ādhyātmikādibhir iti | duḥkha-sahitaḥ sukha-bhogo’pi nety āha—martyasya akasmād eva sambhāvita-mṛtyoḥ ||31||

—o)0(o—

**|| 7.13.32 ||**

**paśyāmi dhanināṁ kleśaṁ lubdhānām ajitātmanām |**

**bhayād alabdha-nidrāṇāṁ sarvato’bhiviśaṅkinām ||**

**śrīdharaḥ : **kṛcchraṁ vinaiva prāpte’py arthe duḥkhaṁ tad avastham ity āha—paśyāmīti ||32||

**krama-sandarbhaḥ : _na vyākhyātam._**

**viśvanāthaḥ :** tad evam arthair na duḥkha-nivṛttiḥ, pratyuta duḥkhādhikyam evety āha—paśyāmīti ||32||

—o)0(o—

**|| 7.13.33 ||**

**rājataś caurataḥ śatroḥ sva-janāt paśu-pakṣitaḥ |**

**arthibhyaḥ kālataḥ svasmān nityaṁ prāṇārthavad bhayam ||**

**śrīdharaḥ : **bhayaṁ prapañcayati—rājata iti | svasmān matta eva kathañcit tyāga-bhoga-vismaraṇādinā nāśaḥ syād iti prāṇavatām arthavatāṁ ca bhayaṁ nityam ||33||

**krama-sandarbhaḥ : _na vyākhyātam._**

**viśvanāthaḥ : **svasmād iti svata eva kathañcit dāna-bhoga-vismaraṇādinā nāśaḥ syād iti prāṇeṣu artheṣu cāsaktimatāṁ bhayaṁ, prāṇo’tra śārīra-balaṁ sambhogādi-prayojakaṁ jñeyam | jīvana-mātras tu vihitam eva, jīvasya tattva-jijñāsā [bhā.pu. 1.2.10] ity-ādau ||33||

—o)0(o—

**|| 7.13.34 ||**

**śoka-moha-bhaya-krodha- rāga-klaibya-śramādayaḥ |**

**yan-mūlāḥ syur nṛṇāṁ jahyāt spṛhāṁ prāṇārthayor budhaḥ ||**

**śrīdharaḥ : **ato’nartha-hetutvāt prāṇe’rthe ca spṛhā na kāryety āha—śoketi ||34||

**krama-sandarbhaḥ : _na vyākhyātam._**

**viśvanāthaḥ : **prāṇārthayoḥ spṛhāṁ jahyād iti śārīra-balādhikyārthaṁ dhanādhikyārthaṁ ca na yateta, svalpenāpi balena svalpenāpi dhanena pāramārthika-kṛtya-siddher iti bhāvaḥ ||34||

—o)0(o—

**|| 7.13.35 ||**

**madhukāra-mahā-sarpau loke’smin no gurūttamau |**

**vairāgyaṁ paritoṣaṁ ca prāptā yac-chikṣayā vayam ||**

**śrīdharaḥ : **nanv evam anarthān anubhavanto’pi na kecid virajyante, na ca yathā-lābhena tuṣyanti, tvaṁ tu kathaṁ vairāgyādikaṁ prāpto’si ? tatrāha—madhu-kāreti | madhu-makṣikājagarau | yayoḥ śikṣayā vṛtta-paryālocanayā ||35||

**krama-sandarbhaḥ : _na vyākhyātam._**

**viśvanāthaḥ :** nanu kasmād guror etat tvayā śikṣitam ? tatrāha—madhukāreti ||35||

—o)0(o—

**|| 7.13.36 ||**

**virāgaḥ sarva-kāmebhyaḥ śikṣito me madhu-vratāt |**

**kṛcchrāptaṁ madhuvad vittaṁ hatvāpy anyo haret patim ||**

**śrīdharaḥ : **madhu-kārāc chikṣitam āha—virāga iti | vitta-patiṁ hatvā’nyo vittaṁ hared ity evam ||36||

**krama-sandarbhaḥ : _na vyākhyātam._**

**viśvanāthaḥ :** madhu-makṣikātaḥ śikṣitam āha—vitta-patiṁ hatvāpy anyo vittaṁ hared iti me vitte virāgaḥ ||36||

—o)0(o—

**|| 7.13.37 ||**

**anīhaḥ parituṣṭātmā yadṛcchopanatād aham |**

**no cec chaye bahv-ahāni mahāhir iva sattvavān ||**

**śrīdharaḥ : **ajagarāc chikṣitam āha—anīha iti | sattvavān dhairyavān ||37||

**krama-sandarbhaḥ : _na vyākhyātam._**

**viśvanāthaḥ : **ajagarāc chikṣitam āha—anīha iti | śaye svapimi sattvavān dhairyavān ||37||

—o)0(o—

**|| 7.13.38-39 ||**

**kvacid alpaṁ kvacid bhūri bhuñje’nnaṁ svādv asvādu vā |**

**kvacid bhūri guṇopetaṁ guṇa-hīnam uta kvacit ||**

**śraddhayopahṛtaṁ kvāpi kadācin māna-varjitam |**

**bhuñje bhuktvātha kasmiṁścid divā naktaṁ yadṛcchayā ||**

**śrīdharaḥ : **pīnatve hetuṁ vadan yadṛcchayā prāptāt paritoṣaṁ prapañcayati, kvacid alpam iti ṣaḍbhiḥ ||38||

**krama-sandarbhaḥ : **kvacid iti—sārdhakam | svādv asvādu vety atra sādhv asādhu veti kvacit pāṭhaḥ ||38|| bhuñje ity ardhakam ||39||

**viśvanāthaḥ :_na vyākhyātam._**

—o)0(o—

**|| 7.13.40 ||**

**kṣaumaṁ dukūlam ajinaṁ cīraṁ valkalam eva vā |**

**vase’nyad api samprāptaṁ diṣṭa-bhuk tuṣṭa-dhīr aham ||**

**śrīdharaḥ : **cīraṁ jīrṇa-vastra-khaṇḍam | vase paridadhe | diṣṭa-bhūk prārabdha-karma-phala-bhogī ||40||

**krama-sandarbhaḥ : _na vyākhyātam._**

**viśvanāthaḥ : **vase paridadhe ||40||

—o)0(o—

**|| 7.13.41 ||**

**kvacic chaye dharopasthe tṛṇa-parṇāśma-bhasmasu |**

**kvacit prāsāda-paryaṅke kaśipau vā parecchayā ||**

**śrīdharaḥ : **prāsāda-madhye paryaṅke | tatrāpi kaśipau tūlikāyām ||41||

**krama-sandarbhaḥ : _na vyākhyātam._**

**viśvanāthaḥ :** dharopasthe dharā-kroḍe | upasthaḥ śephasi tathā kroḍe madana-mandire iti medinī ||41||

—o)0(o—

**|| 7.13.42 ||**

**kvacit snāto’nuliptāṅgaḥ suvāsāḥ sragvy alaṅkṛtaḥ |**

**rathebhāśvaiś care kvāpi dig-vāsā grahavad vibho ||**

**śrīdharaḥ : **care vicarāmi | kvacid grahavad dig-ambaro vicarāmi ||42||

**krama-sandarbhaḥ : _na vyākhyātam._**

**viśvanāthaḥ :** śreyo bhakti-yogaṁ, tasya bhagavataḥ sakāśāt durlabhatvam āśaṅkyāha—uteti | aikātmyaṁ mokṣaṁ mahātmani paramātmani ||42||

—o)0(o—

**|| 7.13.43 ||**

**nāhaṁ ninde na ca staumi sva-bhāva-viṣamaṁ janam |**

**eteṣāṁ śreya āśāse utaikātmyaṁ mahātmani ||**

**madhvaḥ :** citte mano-vṛtty-abhimānine | artha-vibhrame artheṣu bhramamāṇe | 


    cittākhyāgner adhīnaṁ hi jagad etad vicintayet |


    mano-nāmendra-vaśagam agniṁ ca pravicintayet || ity-ādi ca ||43||

**śrīdharaḥ : **na ca mānāpamāna-kartṛṣu mama vaiṣamyam ity āha—nāham iti | nāhaṁ nindāmi na ca staumi | mahātmani viṣṇau ||43||

**krama-sandarbhaḥ : _na vyākhyātam._**

**viśvanāthaḥ :** evaṁ-bhūtatvena yoginaḥ sthitāv upāyam āha—vikalpam iti dvābhyām | vividhaṁ kalpata iti vikalpo vyavahārantaṁ cittau mano-vṛttau, tata eva tasya pravṛtteḥ | tāṁ manasi arthānāṁ vividhaṁ bhramaṇaṁ yātāyātaṁ yatas tasmin | vaikārike ahaṅkāre taṁ mahati taṁ ca mahāntaṁ māyāyāṁ, atra taṁ mahatīti pada-dvayam adhyāhāryam ||43||

—o)0(o—

**|| 7.13.44 ||**

**vikalpaṁ juhuyāc cittau tāṁ manasy artha-vibhrame |**

**mano vaikārike hutvā taṁ māyāyāṁ juhoty anu ||**

**śrīdharaḥ : **evaṁ-bhūtatvena sthitāv upāyam āha—vikalpam iti dvābhyām | cittau bheda-grāhaka-mano-vṛttau | artha-rūpo vibhramo yasmin manasi tan mano vaikārike’haṅkāre | tam ahaṅkāra-manv-anantaraṁ mahat-tattva-dvāreṇety arthaḥ ||44||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.13.45 ||**

**ātmānubhūtau tāṁ māyāṁ juhuyāt satya-dṛṅ muniḥ |**

**tato nirīho viramet svānubhūty-ātmani sthitaḥ ||**

**madhvaḥ : **aśāstrīyatvān mukhataḥ śāstry-apetam idaṁ viduḥ |


    śāstra-nirṇaya-gamyatvāc chastrīyam abhidhīyate || iti ca ||45||

**śrīdharaḥ : **satyam eva paśyatīti tathā ||45||

**krama-sandarbhaḥ : _na vyākhyātam._**

**viśvanāthaḥ :** loka-śāstrābhyām vyapetaṁ rahitam iti manda-dṛṣṭyā, na tu tattva-dṛṣṭyā | kiṁ ca, hīti yato bhavān bhagavat-priyo mahā-bhāgavatas tavānena prayojanābhāva iti bhāvaḥ ||45||

—o)0(o—

**|| 7.13.46 ||**

**svātma-vṛttaṁ mayetthaṁ te suguptam api varṇitam |**

**vyapetaṁ loka-śāstrābhyāṁ bhavān hi bhagavat-paraḥ ||**

**madhvaḥ :**aśāstrīyatvān mukhataḥ śāstry-apetam idaṁ viduḥ |


    śāstra-nirṇaya-gamyatvāc chāstrīyam abhidhīyate || iti ca ||46||

**śrīdharaḥ : **manda-dṛṣṭyā loka-śāstrābhyāṁ vyapetaṁ na tu tattva-dṛṣṭyā | yato bhavān bhagavat-paraḥ ||46||

**krama-sandarbhaḥ : **bhagavat-para iti kvacit pāṭhaḥ ||46||

**viśvanāthaḥ :** loka-śāstrābhyām vyapetaṁ rahitam iti manda-dṛṣṭyā, na tu tattva-dṛṣṭyā | kiṁ ca, hīti yato bhavān bhagavat-priyo mahā-bhāgavatas tavānena prayojanābhāva iti bhāvaḥ ||46||

—o)0(o—

**|| 7.13.47 ||**

**śrī-nārada uvāca—**

**dharmaṁ pāramahaṁsyaṁ vai muneḥ śrutvāsureśvaraḥ |**

**pūjayitvā tataḥ prīta āmantrya prayayau gṛham ||**

_na katamenāpi vyākhyātam._

iti sārārtha-darśinyāṁ harṣiṇyāṁ bhakta-cetasām |

trayodaśaḥ saptamasya saṅgataḥ saṅgataḥ satām ||*||

—o)0(o—

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ saptama-skandhe

yati-dharmo nāma

trayodaśo’dhyāyaḥ |

|| 7.13 ||

(7.14)


### atha caturdaśo’dhyāyaḥ


## sadācāra-nirṇaye 

**|| 7.14.1 ||**

**yudhiṣṭhira uvāca—**

**gṛhastha etāṁ padavīṁ vidhinā yena cāñjasā |**

**yāyād deva-ṛṣe brūhi mādṛśo gṛha-mūḍha-dhīḥ ||**

**śrīdharaḥ :**

caturdaśe gṛhasthasya parame dharma īryate |

deśa-kālādi-bhedena punaḥ śreyo-viśeṣa-kṛt ||

gṛha-stham ullaṅghya mokṣaṁ praty antaraṅgatvena prathamaṁ vana-stha-yati-dharmeṣv abhihiteṣu, tarhi gṛha-sthasya mokṣo na syād iti śaṅkita-cittaḥ pṛcchati—gṛhastha iti ||1||

**krama-sandarbhaḥ : **gṛhastha iti yugmakam |

**viśvanāthaḥ :**

nivṛttaṁ tirṣu nirvarṇya pravṛttas tu gṛhāśrame |

deśa-kālādi-bhedena dharma uktaś caturdaśe ||

tad evaṁ vratacāri-vānaprastha-yatiṣu tirṣv adhikāriṣu nivṛtta-dharmam uktvā pravṛtta-dharmam ekasmin gṛhastha evādhikāriṇi vaktuṁ pravartamānaṁ muniṁ pratyalaṁ pravṛtta-dharmeṇa janma-mṛtyu-pravāhānukūlena vaktavyena, yadi ca pravṛtta-dharmeṇāpi nivṛtti-dharma-phalaṁ mokṣaḥ siddhyet, tarhi taṁ brūhīty āśayenāha—gṛhastha iti ||1||

**—**o)0(o—

**|| 7.14.2-3 ||**

**śrī-nārada uvāca—**

**gṛheṣv avasthito rājan kriyāḥ kurvan yathocitāḥ |**

**vāsudevārpaṇaṁ sākṣād upāsīta mahā-munīn ||**

**śṛṇvan bhagavato’bhīkṣṇam avatāra-kathāmṛtam |**

**śraddadhāno yathā-kālam upaśānta-janāvṛtaḥ ||**

**śrīdharaḥ : **tasya mokṣa-dharmān āha—gṛheṣv ity-ādi yāvad adhyāya-samāpti | sākṣād vāsudevārpaṇaṁ yathā bhavaty evaṁ kurvann upāsīt ||2||

**krama-sandarbhaḥ : **sākṣād iti | tat-prīty-artham eva, na tu phala-sādvarṇyārtham ity arthaḥ ||2||

**viśvanāthaḥ : **vāsudevārpaṇaṁ yathā syāt tathā kurvan mahā-munīn upāsīta | yathā-kālaṁ kāle kāle aparāhṇādau | upaśānta-janāvṛtaḥ san kṛtaṣṭamṛtam abhīkṣṇaṁ śṛṇvan, na tu kathā-caraṇāravinda-kāle vārtāntaraṁ śṛṇvann ity arthaḥ ||2||

**—**o)0(o—

**|| 7.14.4 ||**

**sat-saṅgāc chanakaiḥ saṅgam ātma-jāyātmajādiṣu |**

**vimuñcen mucyamāneṣu svayaṁ svapnavad utthitaḥ ||**

**śrīdharaḥ : **svayam eva mucyamāneṣu viyujyamaṇeṣu | yathā svapnād utthitaḥ pumān svapna-dṛṣṭeṣu putrādiṣu saṅgaṁ vimuñcati tadvat ||4||

**krama-sandarbhaḥ : _na vyākhyātam._**

**viśvanāthaḥ : **svayam eva mucyamāneṣu viyujyamaṇeṣu | yathā utthitaḥ prabuddhaḥ pumān svapna-dṛṣṭeṣu saṅgaṁ vimuñcati tadvat ||4||

**—**o)0(o—

**|| 7.14.5 ||**

**yāvad-artham upāsīno dehe gehe ca paṇḍitaḥ |**

**virakto raktavat tatra nṛ-loke naratāṁ nyaset ||**

**śrīdharaḥ : **nanv evaṁ-bhūtasya durjanair abhibhūyamānasya kuto gṛhocitāḥ kriyāḥ syus tatrāha—yāvad artham iti | antas tv anāsakto bahis tv āsakta iva nṛ-loke jana-madhye naratāṁ manuṣyatāṁ nyaset | puruṣa-kāram āviṣkuryād ity arthaḥ ||5||

**krama-sandarbhaḥ : _na vyākhyātam._**

**viśvanāthaḥ :** upāsīno bhogyādi-vastunīti śeṣaḥ | dehe gehe ca viṣaye paṇḍita iti tatra tatra audāsīnyena vartamāna ity arthaḥ | raktavat antar virakto bahis tv āsaktavat | tatra gṛha-madhya-vartini | naratāṁ puruṣatvaṁ nyaset, puruṣākāram āviṣkuryād . hetu ||5||

**—**o)0(o—

**|| 7.14.6 ||**

**jñātayaḥ pitarau putrā bhrātaraḥ suhṛdo’pare |**

**yad vadanti yad icchanti cānumodeta nirmamaḥ ||**

**śrīdharaḥ : **āgrahaṁ tu kvāpi na kuryād ity āha—jñātaya iti ||6||

**krama-sandarbhaḥ : _na vyākhyātam._**

**viśvanāthaḥ :** nirmamo’nāsakta eva naumodeta ||6||

**—**o)0(o—

**|| 7.14.7 ||**

**divyaṁ bhaumaṁ cāntarīkṣaṁ vittam acyuta-nirmitam |**

**tat sarvam upayuñjāna etat kuryāt svato budhaḥ ||**

**śrīdharaḥ : **nanv evaṁ sarvānumodane vitta-kṣaya-prasaṅgāt kuto jīvanaṁ kuto vā karma-karaṇaṁ tatrāha—divyaṁ vṛṣṭy-ādibhir jātaṁ dhānyādi | bhaumaṁ nidhānādi | āntarikṣam akasmād eva prāptam | evaṁ svata evācyuta-nirmita-daiva-labdhaṁ yat | etat pūrvoktaṁ karmādi ||7||

**krama-sandarbhaḥ : _na vyākhyātam._**

**viśvanāthaḥ : **divyaṁ vṛṣṭy-ādibhir jātaṁ dhānyādi | bhaumam ākarādy-uttham | āntarīkṣam akasmāt prāptam | tat-tad-rūpatvena sarvam acyutenaiva vinirmitam ato vittārthaṁ naiva cintāṁ kuryād ity arthaḥ | etat pūrvoktaṁ nitya-naimittikādi | svataḥ svaṁ vittaṁ tenety arthaḥ ||7||

**—**o)0(o—

**|| 7.14.8 ||**

**yāvat bhriyeta jaṭharaṁ tāvat svatvaṁ hi dehinām |**

**adhikaṁ yo’bhimanyeta sa steno daṇḍam arhati ||**

**śrīdharaḥ : **daivād bhūri-labhe jāte’pi tatrābhimāno na kārya ity āha—yāvad iti | **bhriyeta** pūryeta ||8||

**krama-sandarbhaḥ : _na vyākhyātam._**

**viśvanāthaḥ :** daivād bhūri-lābhe jāte’pi na tatrābhimāno nāpi yatheṣṭopabhogaḥ kārya ity āha—**yāvat** yāvatā **bhriyeta** pūryeta ||8||

**—**o)0(o—

**|| 7.14.9 ||**

**mṛgoṣṭra-khara-markākhu-sarīsṛp-khaga-makṣikāḥ |**

**ātmanaḥ putravat paśyet tair eṣām antaraṁ kiyat ||**

**śrīdharaḥ : **ata eva yaṁ kam api sva-gṛhaṁ kṣetraṁ vā praviśya bhuñjānaṁ na nivārayed ity āha—mṛgeti | **marko** markaṭaḥ | **sarīsṛp** sarpaḥ | **makṣikāś** ca | **taiḥ** putrair **eṣāṁ** mṛgādīnāṁ **kiyad antaram** ||9||

**krama-sandarbhaḥ : _na vyākhyātam._**

**viśvanāthaḥ : **putravad iti | yathā putrebhyo bhojyaṁ vibhajet, tathaiva yathocitam ebhyo’pi vibhajed ity arthaḥ ||9||

**—**o)0(o—

**|| 7.14.10 ||**

**tri-vargaṁ nātikṛcchreṇa bhajeta gṛha-medhy api |**

**yathā-deśaṁ yathā-kālaṁ yāvad-daivopapāditam ||**

**śrīdharaḥ : **atikṛcchreṇāpādya na bhajet, kintu yāvad daiva-prāpitaṁ tāvad eva bhajet ||10||

**krama-sandarbhaḥ : _na vyākhyātam._**

**viśvanāthaḥ : **atikṛcchreṇa samyak sampādya na bhajet, svalpāyāsenaiva daiva-prāpitaṁ yāvat, tāvad eva, na tu bhūri-sambhāram apekṣetety arthaḥ | api-kārād brahmacaryādis tu guru-kṛtyādiṣu kim uteti bhāvaḥ ||10||

**—**o)0(o—

**|| 7.14.11 ||**

**āśvāghānte’vasāyibhyaḥ kāmān saṁvibhajed yathā |**

**apy ekām ātmano dārāṁ nṛṇāṁ svatva-graho yataḥ ||**

**śrīdharaḥ : **śvānaś ca aghāś ca patitāḥ ante-vasāyinaś cāṇḍālādayas tān abhivyāpya yathārhaṁ kāmān saṁvibhajet sva-bhojyād vibhajya dadyāt | yady apy ekaivātmano dārā bhāryā tasyām atithi-śuśrūṣaṇe niyuktāyāṁ svasya śuśrūṣā hīyeta | yasyāṁ ca nṛṇāṁ svatv agraho mamaiveyam ity āgrahas tām ekām api saṁvibhajet | atithi-śuśrūṣaṇe niyuñjītety arthaḥ, na tv anyathā mantavyam | yathārhaṁ vibhajed ity uktatvāt ||11||

**krama-sandarbhaḥ : _na vyākhyātam._**

**viśvanāthaḥ :** śvānaś ca aghāḥ patitāś ca antevasāyinaś ca caṇḍālādayaḥ tān apy abhivyāpya yathārhaṁ kāmān sva-bhogyān | dārām iti strītvaikatve ārṣe | yadyapy ekaivātmanaḥ saiva bhāryā tasyām atithi-śuśrūṣaṇe niyuktāyāṁ svasya śuśrūṣā hīyate, tad api tām api vibhajet, atithyādi-śuśrūṣaṇe niyuñjītaiva | na tv anyathā mantavyaṁ yathārhaṁ saṁvibhajed ity uktatvātiti śrī-svāmi-caraṇāḥ | anye tv anyathāpī vyācakṣate | yat yasyām ||11||

**—**o)0(o—

**|| 7.14.12 ||**

**jahyād yad-arthe svān prāṇān hanyād vā pitaraṁ gurum |**

**tasyāṁ svatvaṁ striyāṁ jahyād yas tena hy ajito jitaḥ ||**

**śrīdharaḥ : **evaṁ cet teneśvaro vaśī-kṛtaḥ syād ity āha—jahyād iti | yad arthe yan nimittam | anyair ajito’pīśvaras tena jita eva |

**krama-sandarbhaḥ : **evaṁ cet teneśvaro vaśīkṛtaḥ syād ity āha—jahyād iti | yad-arthe yan-nimittam | anyair ajito’pīśvaras tena jita eva ||12||

**viśvanāthaḥ :** sva-bhāryāyām abhimāna-tyāgo’tiduṣkara ity āha—jahyād iti ||12||

**—**o)0(o—

**|| 7.14.13 ||**

**kṛmi-viḍ-bhasma-niṣṭhāntaṁ kvedaṁ tucchaṁ kalevaram |**

**kva tadīya-ratir bhāryā kvāyam ātmā nabhaś-chadiḥ ||**

**madhvaḥ :** nabhacchadiḥ nabho vyāpya sthitaḥ paramātmā ||13||

**śrīdharaḥ : **nanu katham evaṁ tasyāṁ svatv ābhimāno hātuṁ śakyas tattva-vicāreṇety āha—kṛmi-viḍ-bhasmasu niṣṭhā paryavasānam ante yasya | tadīyā dehārthā ratir yasyāṁ sā sva-mahimnā nabho’pi cchādayatīti tathā ||13||

**krama-sandarbhaḥ : **ātmā paramātmā ||13||

**viśvanāthaḥ :** tasyām abhimāna-tyāge vivekaṁ darśayati—kṛmi-viḍ-bhasmasu niṣṭhā prayavasānam ante yasya tadīyā ratir yasyāṁ sā kva ? ātmā parameśvaraḥ sva-mahimnā nabho’pi chādayati sa kva ? iti yadi tasyām abhimāna-tyāgenaiva sa prāpyate tarhi kiyad etat iti bhāvaḥ ||13||

**—**o)0(o—

**|| 7.14.14 ||**

**siddhair yajñāvaśiṣṭārthaiḥ kalpayed vṛttim ātmanaḥ |**

**śeṣe svatvaṁ tyajan prājñaḥ padavīṁ mahatām iyāt ||**

**śrīdharaḥ : **kiṁ ca, siddhair daiva-labdhair yajñāvaśiṣṭārthaiḥ pañca-yajña-śeṣair annādibhiḥ | mahatāṁ nivṛttānām ||14||

**krama-sandarbhaḥ : _na vyākhyātam._**

**viśvanāthaḥ :** yāvatā udara-bharaṇaṁ syāt tāvaty eva vastuni abhimāṇaṁ kuryād iti yat pūrvoktaṁ tatrāpi vyavasthām āha—siddhair divya-bhaumāntarīkṣair yajñāvaśiṣṭārthaiḥ pañca-yajña-śeṣair annādibhiḥ ||14||

**—**o)0(o—

**|| 7.14.15 ||**

**devān ṛṣīn nṛ-bhūtāni pitṝn ātmānam anvaham |**

**sva-vṛttyāgata-vittena yajeta puruṣaṁ pṛthak ||**

**śrīdharaḥ : **etad vivṛṇvann āha—devādīn pañca-yajña-devatāḥ ātmānaṁ ca | evaṁ pṛthak puruṣam antaryāmiṇam eva yajeta ||15||

**krama-sandarbhaḥ, viśvanāthaḥ : _na vyākhyātam._**

**—**o)0(o—

**|| 7.14.16 ||**

**yarhy ātmano’dhikārādyāḥ sarvāḥ syur yajña-sampadaḥ |**

**vaitānikena vidhinā agni-hotrādinā yajet ||**

_na katamenāpi vyākhyātam._

**—**o)0(o—

**|| 7.14.17 ||**

**na hy agni-mukhato’yaṁ vai bhagavān sarva-yajña-bhuk |**

**ijyeta haviṣā rājan yathā vipra-mukhe hutaiḥ ||**

**śrīdharaḥ : **na punar atinirbandho yajñārthaṁ kārya ity āha—na hīti | vipra-mukhe hutair annādibhir yathā ijyeta pūjyeta na tathāgni-mukhato haviṣā ijyeta ||17||

**krama-sandarbhaḥ : _na vyākhyātam._**

**viśvanāthaḥ : **na punar atinirbandho yajñārtham eva ity āha—na hīti | yathā vipra-mukhe hutair annādibhir ijyeta, tathā nāgni-mukhe ijyetety arthaḥ ||17||

**—**o)0(o—

**|| 7.14.18 ||**

**tasmād brāhmaṇa-deveṣu martyādiṣu yathārhataḥ |**

**tais taiḥ kāmair yajasvainaṁ kṣetra-jñaṁ brāhmaṇān anu ||**

**śrīdharaḥ : **brāhmaṇeṣu ca deveṣu pañca-yajña-devatāsu ca martyādiṣv anyeṣv api nareṣu paśvādiṣu ca | kṣetra-jñam antaryāmiṇam | brāhmaṇān anu martyādi-yajane brāhmaṇa-yajanānantaram anyeṣu yajasva | pāṭhāntare brāhmaṇā ānanaṁ yasya tam ||18||

**krama-sandarbhaḥ : _na vyākhyātam._**

**viśvanāthaḥ : **brāhmaṇā eva devās teṣu bhojya-dānaiḥ kṣetrajñaṁ parameśvaraṁ yajasva | brāhmaṇān anu brāhmaṇa-pūjānantaraṁ martyādiṣu ca | brāhmaṇānanam iti pāṭhaḥ spaṣṭaḥ ||18||

**—**o)0(o—

**|| 7.14.19 ||**

**kuryād apara-pakṣīyaṁ māsi prauṣṭha-pade dvijaḥ |**

**śrāddhaṁ pitror yathā-vittaṁ tad-bandhūnāṁ ca vittavān ||**

**śrīdharaḥ, viśvanāthaḥ : **prauṣṭha-pade bhādra-pade ||19||

**krama-sandarbhaḥ : _na vyākhyātam._**

**—**o)0(o—

**|| 7.14.20-23 ||**

**ayane viṣuve kuryād vyatīpāte dina-kṣaye |**

**candrādityoparāge ca dvādaśyāṁ śravaṇeṣu ca ||**

**tṛtīyāyāṁ śukla-pakṣe navamyām atha kārtike |**

**catasṛṣv apy aṣṭakāsu hemante śiśire tathā ||**

**māghe ca sita-saptamyāṁ maghā-rākā-samāgame |**

**rākayā cānumatyā ca māsarkṣāṇi yutāny api ||**

**dvādaśyām anurādhā syāc chravaṇas tisra uttarāḥ |**

**tisṛṣv ekādaśī vāsu janmarkṣa-śroṇa-yoga-yuk ||**

**madhvaḥ :**saptamy-ādi-trayaṁ caiva tathā caitra-trayodaśī |


    catasras tv aṣṭakāḥ proktāḥ sarva-pakṣād viśeṣataḥ || iti ca vyāsa-smṛtau |


    hemante śiśire caiva nitya-śāstraṁ [go.tā.urasa-śāstram || iti ca ||21||

**śrīdharaḥ :**śukla-pakṣe | akṣayya-tṛtīyāyām ity arthaḥ | hemante śiśire ca mārga-śīrṣādi-māsa-catuṣṭaye’pi yāś catasro’ṣṭakās tāsu |

sampūrṇa-candrā paurṇamāsī rākā | nyūna-candrā saivānumatiḥ | tathā māsarkṣāṇi tat tan māsa-nāma-pravṛtti-nimittāni nakṣatrāṇi yutāni yadā syus tadā | tad uktaṁ tri-kāṇḍyām—


    pūṣya-yuktā paurṇamāsī pauṣī māse tu yatra sā | 


    nāmnā sa pauṣo māghādy-āśvaivam ekādaśāpare ||iti |

anurādhā śravaṇa uttarā-phālgunī uttarā-ṣāḍhā uttarā-bhādra-padā vā dvādaśyāṁ yadā syāt | āsūttarāsv ekādaśī vā yadā syāt tadā ca | janmarkṣa-śroṇa-yoga-yuk janma-nakṣatrasya śravaṇasya vā yogena yuktaṁ dinaṁ yadā tadā | yoga-grahaṇaṁ saṁbandha-bāhulyārtham ||21-24||

**krama-sandarbhaḥ : **ayane iti catuṣkam | tisṛṣv ekādaśī cāpiti, tatropavāsā grāhyāḥ vaiṣṇavānām tatra śrāddha-niṣedhāt | tathā hi brahma-yāmale—śrāddhaṁ caikādaśī-dine iti dīkṣā-saṅkalpa-niṣedhaḥ | brahma-vaivarte—


    ye kurvanti mahīpāla śrāddhaṁ caikādaśī-dine | 


    trayas te narakaṁ yānti dātā bhoktā ca prerakaḥ || iti |

pādmottara-khaṇḍe—


    ekādaśyā’stu prāptāyāṁ mātā-pitror mṛte’hani | 


    tad dinaṁ tu parityajya dvādaśyāṁ śrāddham ācaret | 

puṣkara-khaṇḍe—


    ekādaśyāṁ yadā rāma śrāddhaṁ naimittikaṁ bhavet | 


    tad dinaṁ tu parityajya dvādaśyāṁ śrāddham ācaret ||iti ||20-23||

**viśvanāthaḥ :** ayane viṣuve ca kuryād iti śrāddham iti pūrvasyānuṣaṅgaḥ | evam agre’pi śukla-pakṣe akṣaya-tṛtīyāyām ity arthaḥ | hemante śiśireṣu ca yāś catasro’ṣṭakā

**—**o)0(o—

**|| 7.14.24 ||**

**ta ete śreyasaḥ kālā nṝṇāṁ śreyo-vivardhanāḥ |**

**kuryāt sarvātmanaiteṣu śreyo’moghaṁ tad-āyuṣaḥ ||**

**śrīdharaḥ : **na kevalaṁ śrāddhasyaivaite kālāḥ kintu dharma-mātrasyety āha—ta eta iti dvābhyām | tad evāyuṣaḥ amoghaṁ sāphalyam ity arthaḥ ||24||

**krama-sandarbhaḥ : _na vyākhyātam._**

**viśvanāthaḥ :** śreyaso dharma-mātrasyaiva na kevalaṁ śrāddha-mātrasyety arthaḥ | tadaiva āyuṣaḥ amogham amoghatvam ||24||

**—**o)0(o—

**|| 7.14.25 ||**

**eṣu snānaṁ japo homo vrataṁ deva-dvijārcanam |**

**pitṛ-deva-nṛ-bhūtebhyo yad dattaṁ tad dhy anaśvaram ||**

_na katamenāpi vyākhyātam._

**—**o)0(o—

**|| 7.14.26 ||**

**saṁskāra-kālo jāyāyā apatyasyātmanas tathā |**

**preta-saṁsthā mṛtāhaś ca karmaṇy abhyudaye nṛpa ||**

**śrīdharaḥ : **saṁskāra-kāla iti | jāyāyāḥ puṁsavanādi | apatyasya jāta-karmādi | ātmano yajña-dīkṣādi | pretasya saṁsthā dahanādi | mṛtāhaś ca sāṁvatsarikaṁ yadā | anyasminn apy abhyudayārthe | karmaṇi śreyaḥ kuryād ity anuṣaṅgaḥ ||26||

**krama-sandarbhaḥ : _na vyākhyātam._**

**viśvanāthaḥ :**saṁskāra-kāla iti | jāyāyāḥ puṁsavanādi | apatyasya jāta-karmādi | ātmano yajña-dīkṣādi | preta-saṁsthā pretasya dahanādi | mṛtāhaḥ pitrādeḥ sāṁvatsarikaṁ śrāddham | eteṣu anyasminn abhyudaye ca śreyaḥ kuryād ity anuṣaṅgaḥ ||26||

**—**o)0(o—

**|| 7.14.27-28 ||**

**atha deśān pravakṣyāmi dharmādi-śreya-āvahān |**

**sa vai puṇyatamo deśaḥ sat-pātraṁ yatra labhyate ||**

**bimbaṁ bhagavato yatra sarvam etac carācaram |**

**yatra ha brāhmaṇa-kulaṁ tapo-vidyā-dayānvitam ||**

**śrīdharaḥ : **yatra yasminn etac carācaram asti tasya bhagavato bimbaṁ rūpaṁ sat-pātraṁ yatra labhyate sa vai puṇya-tamo deśaḥ ||27||

**krama-sandarbhaḥ : _na vyākhyātam._**

**viśvanāthaḥ :** san sādhuś cāsau pātraṁ ceti sat-pātraṁ vaiṣṇavaḥ | tac ca kīdṛśam ? yatra carācaram etaj jagat tasya bhagavato bimbaṁ bimba-tulyam ity arthaḥ ||27-28||

**—**o)0(o—

**|| 7.14.29 ||**

**yatra yatra harer arcā sa deśaḥ śreyasāṁ padam |**

**yatra gaṅgādayo nadyaḥ purāṇeṣu ca viśrutāḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** pratimā hi pratibimba-rūpeti | tasyāḥ sakāśād bhaktasyotkarṣaḥ | ata eva mad-bhakta-pūjābhyadhikaḥ [bhā.pu. 11.19.21] iti, 


    arcāyām eva haraye pūjāṁ yaḥ śraddhayehate |


    na tad-bhakteṣu cānyeṣu sa bhaktaḥ prākṛtaḥ smṛtaḥ || [bhā.pu. 11.2.47]

iti ca vakṣyate | arcā pratimā śālagrāmādi-rūpā | arcā sthira-pratimā śrī-jagannāthādis tad-āśritā utkalādayaḥ ||29||

**—**o)0(o—

**|| 7.14.30-32 ||**

**puṣkarādīni kṣetrāṇy arhāśritāny uta |**

**kurukṣetraṁ gaya-śiraḥ prayāgaḥ pulahāśramaḥ ||**

**naimiṣaṁ phālgunaṁ setuḥ prabhāso’tha kuśa-sthalī |**

**vārāṇasī madhu-purī pampā bindu-saras tathā ||**

**nārāyaṇāśramo nandā sītā-rāmāśramādayaḥ |**

**sarve kulācalā rājan mahendra-malayādayaḥ ||**

**śrīdharaḥ : **arhair uttamair āśritāni ||30|| sītāyā rāmasya cāśrama ādiryeṣām | dvayoḥ pṛthag grahaṇaṁ viyoga-kālābhiprāyeṇa ||32||

**krama-sandarbhaḥ, viśvanāthaḥ : _na vyākhyātam._**

**—**o)0(o—

**|| 7.14.33 ||**

**ete puṇyatamā deśā harer arcāśritāś ca ye |**

**etān deśān niṣeveta śreyas-kāmo hy abhīkṣṇaśaḥ |**

**dharmo hy atrehitaḥ puṁsāṁ sahasrādhi-phalodayaḥ ||**

**śrīdharaḥ : **arcāśritāś ca sthira-pratim āśritāḥ | pūrvaṁ tu śālagrāma-śilādy-arcana-deśa ukta ity apaunar uktyam | atra eṣu deśeṣu ihitaḥ kṛtaḥ | sahasra-guṇam adhikasya phalasyodayo yasmāt sa tathā ||33||

**krama-sandarbhaḥ : _na vyākhyātam._**

**viśvanāthaḥ :** deśāntarāt sahasra-guṇādhikasya phalasya udayo yasmāt saḥ ||33||

**—**o)0(o—

**|| 7.14.34 ||**

**pātraṁ tv atra niruktaṁ vai kavibhiḥ pātra-vittamaiḥ |**

**harir evaika urvīśa yan-mayaṁ vai carācaram ||**

**śrīdharaḥ : **atha pātram āha—harir eva pātraṁ niruktaṁ nirṇītam ||34||

**krama-sandarbhaḥ : _na vyākhyātam._**

**bhakti-sandarbhaḥ 286: **atha saptame, pātram [bhā.pu. 7.14.34] ity ādau śrī-nāradoktau adhiṣṭhāna-vicāre śrīmad-arcāto’pi yaḥ pūruṣa-mātrātiśayas tatrāpi jñāninaḥ, sa ca kaivalya-kāmo bhakty-āśrayaḥ | tasmin prakaraṇe jñāna-niṣṭhāya deyāni [bhā.pu. 7.25.1] ity upasaṁhāre jñānina eva dāna-pātratvena parmotkarṣokteḥ | anyatra tu na me bhaktaś caturvedī, nāyaṁ sukhāpo bhagavān ity ādau, muktānām api siddhānām [bhā.pu. 6.14.4] ity ādau ca bhaktasyaiva tato’py utkarṣaḥ, kim uta tad-upāsyāyāḥ śrīmad-arcāyāḥ | ata eva tām uddiśyoktaṁ—nānuvrajati yo mohāt [bhā.pu. 6.14.4] ity ādi | tathāpi pātram ity ādīnām artho’pi krameṇa darśyate—pātram tv iti dvābhyām | tatra rājasūye ||34-35||

**viśvanāthaḥ : **atra dharmārthaṁ kasmai deyam iti cet sākṣā dharaye vaiṣṇavebhyo brāhmaṇebhyaḥ sarva-prāṇibhyaś ceti vaktuṁ prathamaṁ dānasya pātram nirvakti—pātram iti ||34||

**—**o)0(o—

**|| 7.14.35 ||**

**devarṣy-arhatsu vai satsu tatra brahmātmajādiṣu |**

**rājan yad agra-pūjāyāṁ mataḥ pātratayācyutaḥ ||**

**śrīdharaḥ : **tad evāha—deveṣu ca ṛṣiṣu cārhatsu ca tapo-yogādi-siddheṣu brahmātma-jādiṣu sanakādiṣv api satsu tatra tvadīye rājasūye yad yasmād acyuta eva pātratayā sammataḥ ||35||

**krama-sandarbhaḥ : **devarṣīti | tatra rājasūye ||35||

**viśvanāthaḥ :** hareḥ pātratve nirvivādatvaṁ tava rājasūya-yajña eva siddham ity āha—deveṣu ṛṣiṣu arhatsu taop-yajñādi-siddheṣu brahmādiṣu tad-ātmajādiṣu sanakādiṣu ca | agra-pūjāyāṁ pātratayā acyuta eva mataḥ ||35||

**—**o)0(o—

**|| 7.14.36 ||**

**jīva-rāśibhir ākīrṇa aṇḍa-kośāṅghripo mahān |**

**tan-mūlatvād acyutejyā sarva-jīvātma-tarpaṇam ||**

**śrīdharaḥ : **sammatatve hetum āha—jīva-rāśibhir vyāpto brahmāṇḍa-kośa eva yo’ṅghra-paḥ sarva-jīvānām ātmanaś ca tarpaṇam ||36||

**krama-sandarbhaḥ : _na vyākhyātam._**

**bhakti-sandarbhaḥ 287:**sarveṣām jīvānām ātmanaś ca tarpaṇa-rūpā saiva bhavatīty arthaḥ ||36||

**viśvanāthaḥ : **sammatatve hetum āha—jīveti | yo’ṇḍa-kośas tasya mūlatvāt ||36||

**—**o)0(o—

**|| 7.14.37 ||**

**purāṇy anena sṛṣṭāni nṛ-tiryag-ṛṣi-devatāḥ |**

**śete jīvena rūpeṇa pureṣu puruṣo hy asau ||**

**madhvaḥ :** jīvena rūpeṇa saha ||37||

**śrīdharaḥ : **etad eva puruṣa-nāma-niruktyā draḍhayati, purāṇīti | nṛ-tiryag-ādi-rūpāṇi purāṇi śarīrāṇi teṣv antaryāmi-rūpeṇa pratyag aṁśena ca yataḥ śete’taḥ puruṣa iti prasiddhaḥ ||37||

**krama-sandarbhaḥ : _na vyākhyātam._**

**bhakti-sandarbhaḥ 288:**jīvena jīvayitvā jīvāntaryāmi-rūpeṇety arthaḥ ||37||

**viśvanāthaḥ : **atas tasyāvatāra-samaye sākṣāt tasmād eva anyadā tu tad-bhaktāya, sat-pātraṁ yatra labhyate [bhā.pu. 7.14.27], bimbaṁ bhagavata [bhā.pu. 7.14.28]iti pūrvokteḥ | tad-anantaraṁ tu prāṇi-mātrebhya ity āha—purāṇy aneneti ||37||

**—**o)0(o—

**|| 7.14.38 ||**

**teṣv eva bhagavān rājaṁs tāratamyena vartate |**

**tasmāt pātraṁ hi puruṣo yāvān ātmā yatheyate ||**

**madhvaḥ :**brahmādi-sthāvarās teṣu na viśeṣo hareḥ kvacit |


    vyakt-mātra-viśeṣeṇa tāratamyaṁ vadanti ca || iti ||38||

**śrīdharaḥ : **tāratamyena tiryag ādibhyaḥ puruṣe yasmād ādhikyena vartate tasmāt puruṣaḥ pātram | tatrāpi yāvān ātmā jñānāṁśo yathā yathā īyate tapa ādi-yogena yatra yatra pratīyate tathā tathāsau pātram ity arthaḥ | tatrā ca śrutiḥ—puruṣatve cāvistarām ātmā ity-ādi ||38||

**krama-sandarbhaḥ : _na vyākhyātam._**

**bhakti-sandarbhaḥ 289: **tasmāt tāratamya-vartanāt |puruṣaḥ prāyo manuṣyaḥ pātram | tatra jñānādikaṁ viśiṣṭam iti bhagavad-vartanasyātiśayāt | tatrāpi ātmā yāvān yathā jñānādi-parimāṇādikaḥ, tathāsau pātram ity arthaḥ ||38||

**viśvanāthaḥ : **tāratamyena tiryag-ādibhyaḥ puruṣe yasmād ādhikyena vartate, tasmāt puruṣaḥ pātram | tathāpi yathā yathā jñāna-vairāgyādibhir yāvān ātmā jīva utkṛṣṭo bhavet, yaḥ sa pātram | tathā ca śrutiḥ—puruṣatve cāvistarām ātmā ity-ādi ||38||

**—**o)0(o—

**|| 7.14.39 ||**

**dṛṣṭvā teṣāṁ mitho nṛṇām avajñānātmatāṁ nṛpa |**

**tretādiṣu harer arcā kriyāyai kavibhiḥ kṛtā ||**

**śrīdharaḥ : **tarhi pratimādau hareḥ kim iti pūjāṁ kurvanti tatrāha—dṛṣṭveti dvābhyām | mitho’vajñānam asan mānas tasminn ātmā buddhir yeṣāṁ teṣāṁ bhāvaṁ dṛṣṭvā | kriyāyai pūjādy-artham ||39||

**krama-sandarbhaḥ : _na vyākhyātam._**

**bhakti-sandarbhaḥ 290: **evaṁ sthite’pi kālenopāsaka-doṣotpattau satyāṁ bheda-dṛṣṭyā viśiṣṭam adhiṣṭhānāntaraṁ prakāśitam ity āha—dṛṣṭveti | mitho’vajñānam asammānaṁs tasminn ātmā buddhir yeṣāṁ bhāvaṁ dṛṣṭvā kriyāyai pūjādy-artham arcā kṛtā tat-paricaryā-mārga-darśanāya sā prakāśitety arthaḥ | etena tādṛśa-doṣa-yukteṣv api kārya-sādhakatvāt śrīmad-arcāyā ādhikyam eva vyañjitam | pratimā svalpa-buddhīnām ity atra ca alpa-buddhīnām apīty arthaḥ | nṛsiṁha-purānādau brahmāmbarīṣādīnām api tat-pūjā-śravaṇāt ||39||

**viśvanāthaḥ : **sarva-prāṇi-sammānanāsamarthānām avajñā-spardhādimatāṁ tu bhagavat-pratimaiva pātram ity āha—dṛṣṭveti | mithaḥ parasparam avajñāna evātmā buddhir yeṣāṁ teṣāṁ bhāvas tam ||39||

**—**o)0(o—

**|| 7.14.40 ||**

**tato’rcāyāṁ hariṁ kecit saṁśraddhāya saparyayā |**

**upāsata upāstāpi nārthadā puruṣa-dviṣām ||**

**śrīdharaḥ : **harim upāsate | upāsitāpy arcā puruṣa-dveṣiṇām artha-dā na bhavati | puruṣeṣu dveṣaṁ hitvā’rcatā satī sāpi mandādhikāriṇāṁ puruṣārtha-pradā bhavaty evety arthaḥ ||40||

**krama-sandarbhaḥ : _na vyākhyātam._**

**bhakti-sandarbhaḥ 291: **tata evaṁ prabhāvāt | kecid ity adhiṣṭhāna-vaiśiṣṭyena pūrvato’py uttama-sādhana-tat-parā ity arthaḥ | nanv avajñāvad dveṣe’pi siddhiḥ syāt ? ity āśaṅkyātiprasaṅga-vāraṇecchayā prastuta-puruṣa-rūpādhiṣṭhānādara-rakṣecchayā ca taṁ vārayati—upāstāpiiti ||40||

**viśvanāthaḥ : **upāstā upāsitāpy puruṣa-dviṣām nārthadeti avajñādibhyo’pi dveṣe’parādhādhikyaṁ sūcayati ||40||

**—**o)0(o—

**|| 7.14.41 ||**

**puruṣeṣv api rājendra supātraṁ brāhmaṇaṁ viduḥ |**

**tapasā vidyayā tuṣṭyā dhatte vedaṁ hares tanum ||**

**madhvaḥ : **śilāvat pratimāḥ santo viprādyāś ca hareḥ smṛtāḥ iti ca ||41||

**śrīdharaḥ : **puruṣeṣv eva jātyā tapa ādibhiś ca punar viśeṣāntaram āha—puruṣeṣv apīti | yo dhatte taṁ supātraṁ viduḥ ||41||

**krama-sandarbhaḥ : _na vyākhyātam._**

**bhakti-sandarbhaḥ 292: **atha puruṣeṣu pūrvokta-viśeṣaṁ jāty-ādinā vivṛṇoti—puruṣeṣv apīti | yo dhatte taṁ supātraṁ viduḥ ||41||

**viśvanāthaḥ :** puruṣasyeva jātyā tapa-ādibhyaś ca śraiṣṭhyam āha—puruṣeṣv apīti | vedaṁ brahma-śabda-vācyaṁ dhatte jñānena sa brāhmaṇa iti tad adhīte tad vedety anena brāhmaṇa-pada-vyutpattir darśitā ||41||

**—**o)0(o—

**|| 7.14.42 ||**

**nanv asya brāhmaṇā rājan kṛṣṇasya jagad-ātmanaḥ |**

**punantaḥ pāda-rajasā tri-lokīṁ daivataṁ mahat ||**

**śrīdharaḥ : **etad eva kaimutya-nyāyena draḍhayati—nanv asyeti ||42||

**krama-sandarbhaḥ : _na vyākhyātam._**

**bhakti-sandarbhaḥ 293: **pūrvoktaṁ brāhmaṇa-rūpaṁ pātram eva stauti—nanv asyety-ādinā | jagad-ātmano jagati loka-saṅgraha-dharmādhi-pravartanena tan-niyantur ity arthaḥ | daivataṁ pūjyatvena darśitam ||42||

**viśvanāthaḥ :** kṛṣṇasya mahat daivatam iti tenāpy ādriyate brahmaṇyatvāt, na ca tad-daivatatvāt brāhmaṇaḥ, tasmāt sakāśād api vastuta eva pūjyā iti siddhānta eveti vācyaṁ, rājasūye bahuṣv api brāhmaṇeṣu vidyamāneṣu kṛṣṇasyaivāgra-pūjanāt ||42||

**—**o)0(o—

iti sārārtha-darśinyāṁ harṣiṇyāṁ bhakta-cetasām |

caturdaśaḥ saptamasya saṅgataḥ saṅgataḥ satām ||*||

—o)0(o—

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ saptama-skandhe

sadācāra-nirṇaye caturdaśo’dhyāyaḥ |

|| 7.14 ||



**(7.15)**


### atha pañcadaśo’dhyāyaḥ


## yudhiṣṭhira-nārada-saṁvādaḥ

**|| 7.15.1 ||**

**śrī-nārada uvāca—**

**karma-niṣṭhā dvijāḥ kecit tapo-niṣṭhā nṛpāpare |**

**svādhyāye’nye pravacane kecana jñāna-yogayoḥ ||**

**śrīdharaḥ :**

tataḥ pañcadaśe sarva- varṇāśrama-nibandhanam |

sārataḥ saṅgraheṇātha varṇyate mokṣa-lakṣaṇam ||

sarveṣām api mokṣa-dharmāṇāṁ sāra-saṅgrahārtham adhyāya-prārambhaḥ | tatra śrāddha-gatān viśeṣān āha—karma-niṣṭhā iti | svādhyāyādiṣu pariniṣṭhitā iti śeṣaḥ ||1|| 

**krama-sandarbhaḥ : **atha teṣu sarvotkṛṣṭam āha dvābhyām—karma-niṣṭhā ity ādayaḥ | krameṇa gṛhastha-vānaprastha-brahmacāri-sannyāsino jñeyāḥ | anena yathātra mumukṣu-prabhṛtīnāṁ jñāni-pūjaiva mukhyā | puruṣāntara-pūjā tu tad-abhāva eva tathā prema-bhakti-kāmānām prema-bhakta-pūjāpi jñeyā | tataḥ prema-bhaktānām api yac cittasya paramāśraya-rūpaṁ ca tad-abhivyakteḥ sutarām evārcāyā ādhikyam api | evaṁ tad-āśraya-rūpasya vilakṣaṇa-prakāśatvād[^41] eva śrī-viṣṇoḥ vyāpakatve’pi śālagrāmādiṣu nirdhāraṇam | tac ca puruṣavan nāntaryāmi-dṛṣṭy-apekṣaṁ, kintu svabhāva-nirdeśyam | tan-nivāsa-kṣetrādīnāṁ mahā-tīrthatvāpādanādinā kīkaṭādīnām api kṛtārthatva-kathanāt |tathā ca skānde—[^42]


    śālagrāma-śilā yatra tattīrthaṁ yojana-trayam |[^43]


    tatra śrāddhaṁ[^44] japo homaḥ sarvaṁ koṭi-guṇaṁ bhavet |


    śālagrāma-samīpe tu krośa-mātraṁ samantataḥ |


    kīkaṭo’pi mṛto yāti vaikuṇṭha-bhavanaṁ naraḥ || iti |

tasmād arcāyā ādhikyam eva sthitam ||1|| [bhakti-sandarbha 294]

**viśvanāthaḥ :**

gṛhasthasyaiva dharmāntaḥ sarva-dharma-nirūpaṇam 

atra pañcadaśe sāra-saṅgrahākhye pradarśitam ||

pūrvatra brāhmaṇo’karṣaḥ pratipāditaḥ | teṣu brāhmaṇeṣv api tāratamyam āha—karma-niṣṭhā gṛhasthā viprās tapo-niṣṭhā vānaprasthāḥ, anye svādhyāye pravacane iti niṣṭhika-brahmacāriṇaḥ | kecij jñāna-yogayor iti sannyāsinaḥ | samāsāntarvartināpi niṣṭhā-padenātrānuvartitena lakṣaṇayā niṣṭhāvanto vyākhyeyāḥ | tataś caiṣāṁ yathottaram eva śraiṣṭhyaṁ darśitam ||1|| 

—o)0(o—

**|| 7.15.2 ||**

**jñāna-niṣṭhāya deyāni kavyāny ānantyam icchatā |**

**daive ca tad-abhāve syād itarebhyo yathārhataḥ ||**

**śrīdharaḥ : **kavyāni pitṝn uddiśya deyāni | daive ca havyāny api tasmai deyāni | yathārhata iti sarvatra jñānādi-tāratamyena ||2||

**krama-sandarbhaḥ : _na vyākhyātam._**

**viśvanāthaḥ :** kavyāni pitr-uddeśyaka-vastūni | daive ca havyāny api devoddeśyaka-vastūni ca jñāna-niṣṭhāya deyāni | ānantyaṁ mokṣaṁ pitṝṇāṁ svasya veti | mokṣārthainā gṛhasthena sannyāsina evādhikyena bhojanīyā iti pañcādhyāyā tasyā mokṣa-prakaraṇavattvāt | ata eva śuddha-bhaktānāṁ karmānadhikārāt, gṛhasthā api te atra karma-jñāna-prakaraṇe na paṭhitāḥ | tais tu supratiṣṭhair vyavahāra-rakṣā bharatāmbarīṣādibhir iva sva-pratinidhi-dvārā karma-karaṇe na bhakti-mārgānandāvād-ādy-anutthānārtham eva kriyate ity uktam pañcame, ekādaśe ca pratipādayiṣyate | tasmān mokṣārthaināṁ yathā jñāni-pūjaiva mukhyā puruṣāntara-pūjā tu tad-abhāva eva, tathā prema-bhakty-arthinām aikāntika-bhakta-pūjaiva mukhyeti jñāpitam atrāpi—sa vai puṇyatamo deśaḥ [bhā.pu. 7.14.27] iti padya-vyākhyāyāṁ,


    muktānām api siddhānāṁ nārāyaṇa-parāyaṇaḥ |


    sudurlabhaḥ praśāntātmā koṭiṣv api mahāmune || [bhā.pu. 6.14.5] ity-ādinā |

jñānibhyo’pi tad-utkarṣa-caraṇāravindāt—


    na me bhaktaś caturvedī mad-bhaktaḥ śvapacaḥ priyaḥ |


    tasmai deyaṁ tato grāhyaṁ sa hi pūjyo yathā hy aham ||iti |

brāhmaṇetarasyāpi tasya sampradānatva-caraṇāravindāc ca | yathā ca jñāninām arcāyāṁ pūjā hi, dṛṣṭvā teṣāṁ mitho nṛṇām [bhā.pu.7.14.39] ity anena kaniṣṭhādhikāriṇāṁ vyākhyātā | na tathā bhaktānāṁ vyākhyeyā | teṣāṁ hi mukhyādhikāriṇām api arcāyāṁ pūjādikaṁ mukhyam eva bhakty-aṅgam | yad uktam ekādaśe—


    mal-liṅga-mad-bhakta-jana- darśana-sparśanārcanam |


    paricaryā stutiḥ prahva- guṇa-karmānukīrtanam || [bhā.pu. 11.11.34]


    mamārcā-sthāpane śraddhā svataḥ saṁhatya codyamaḥ [bhā.pu. 11.11.38] iti |


    vastropavītābharaṇa- patra-srag-gandha-lepanaiḥ | 


    alaṅkurvīta sa-prema mad-bhakto māṁ yathocitam || [bhā.pu. 11.27.32] iti |

pratimā svalpa-buddhīnām ity-ādikaṁ tu jñāni-param alpa-buddhīnām apīti vā vyākhyeyam | nṛṣiṁha-purāṇe brahmāmbarīṣādīnām api tat-pūjā-caraṇāravindāt tasyāḥ mahimādhikyam | viṣṇu-dharme ca tām adhikṛtya ambarīṣaṁ prati śrī-viṣṇu-vākyam—


    tasyāṁ cittaṁ samāveśya tyaja cānyān vyāpāśrayān |


    pūjitā saiva te bhaktyā dhyātā caivopakāriṇī ||


    gacchaṁs tiṣṭhan svapan bhuñjaṁs tām evāgre ca pṛṣṭhataḥ |


    upary-adhas tathā pārśve cintayaṁs tām athātmanaḥ || ity-ādi |

skānde ca— śālagrāma-śilā yatra tat tīrthaṁ yojana-trayam [ha.bha.vi. 5.380] iti | pādme ca—


    śālagrāma-samīpe tu krośa-mātraṁ samantataḥ |


    kīkaṭe’pi mṛto yāti vaikuṇṭha-bhuvanaṁ naraḥ ||  [ha.bha.vi. 5.381][^45] iti ||1||

—o)0(o—

**|| 7.15.3 ||**

**dvau daive pitṛ-kārye trīn ekaikam ubhayatra vā |**

**bhojayet susamṛddho’pi śrāddhe kuryān na vistaram ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** vistaraṁ bhoktṛ-bāhulyam ||3||

—o)0(o—

**|| 7.15.4 ||**

**deśa-kālocita-śraddhā- dravya-pātrārhaṇāni ca |**

**samyag bhavanti naitāni vistarāt sva-janārpaṇāt ||**

**śrīdharaḥ : **nanu vistaraḥ kutaḥ prāpto yena niṣidhyate tatrāha—sva-janānām arpaṇāt | jāmātā cen nimantryate tat-pitrādayaḥ kathaṁ varjyā ity evaṁ prāptād vistarād ity arthaḥ ||3||

**krama-sandarbhaḥ : _na vyākhyātam._**

**viśvanāthaḥ : **sva-janārpaṇāt | sva-janebhyo’nna-dānāt jāmātā cen nimantryate tat-pitrādayaḥ katham upakṣaṇīyā ity evaṁ prāptād vistarāt ||3||

—o)0(o—

**|| 7.15.5 ||**

**deśe kāle ca samprāpte muny-annaṁ hari-daivataḥ |**

**śraddhayā vidhivat pātre nyastaṁ kāmadhug akṣayam ||**

**śrīdharaḥ : **muny-annam āraṇyaṁ vrīhy-ādi | hari-daivataṁ haraye niveditaṁ sat ||5||

**krama-sandarbhaḥ : _na vyākhyātam._**

**viśvanāthaḥ : **muny-annam āraṇyaṁ vrīhy-ādi, nyāyārjitaṁ vā | hari-daivataṁ prathamaṁ haraye niveditam | tatas tad eva pitṛbhyo dattam | tataḥ pātre nyastam ||5||

—o)0(o—

**|| 7.15.6 ||**

**devarṣi-pitṛ-bhūtebhya ātmane sva-janāya ca |**

**annaṁ saṁvibhajan paśyet sarvaṁ tat puruṣātmakam ||**

**śrīdharaḥ : **puruṣātmakam īśvara-svarūpam ||6||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.15.7 ||**

**na dadyād āmiṣaṁ śrāddhe na cādyād dharma-tattvavit |**

**muny-annaiḥ syāt parā prītir yathā na paśu-hiṁsayā ||**

_na katamenāpi vyākhyātam._

—o)0(o—

**|| 7.15.8 ||**

**naitādṛśaḥ paro dharmo nṛṇāṁ sad-dharmam icchatāḥ |**

**nyāso daṇḍasya bhūteṣu mano-vāk-kāyajasya yaḥ ||**

**śrīdharaḥ : **daṇḍasya nyāso hiṁsāyās tyāgo ya etādṛśo’nyo dharmo nāsti ||8||

**krama-sandarbhaḥ : _na vyākhyātam._**

**viśvanāthaḥ : **daṇḍanasya hiṁsanasya nyāsas tyāgaḥ ||8||

—o)0(o—

**|| 7.15.9 ||**

**eke karmamayān yajñān jñānino yajña-vittamāḥ |**

**ātma-saṁyamane’nīhā juhvati jñāna-dīpite ||**

**śrīdharaḥ : **ata evottamādhikāriṇo bāhyāni karmāṇi tyajantīty āha—eka iti | anīhā niṣkarmāḥ | jñāna-dīpite ātma-sphūrtimaty-ātma-saṁyamane juhvati | mano niyamya tad-antarāyatayā tyajantīty arthaḥ | tad uktaṁ sarvajña-sūktaiḥ—


    pratyak-sphūrtir asat-sphūrtis tanu-niṣṭhāvighātakam | 


    sallakṣya santyajet karma tyajan vighna-hato’nyathā || iti ||9||

**krama-sandarbhaḥ : _na vyākhyātam._**

**viśvanāthaḥ : **ata evottamādhikāriṇo bāhyāni karmāṇi tyajantīty āha—eka iti | anīhā niṣkāmāḥ | ātmano manaso yat saṁyamanaṁ nigrahaḥ | jñānena dīpitaṁ tatra karma-mayān yajñān karmāṇi juhvati mano-niyamanasyāntarāyatayā tyajantīty arthaḥ ||9||

—o)0(o—

**|| 7.15.10 ||**

**dravya-yajñair yakṣyamāṇaṁ dṛṣṭvā bhūtāni bibhyati |**

**eṣa mākaruṇo hanyād ataj-jño hy asu-tṛp dhruvam ||**

**śrīdharaḥ : **mā mām eṣa dhruvaṁ hanyād iti | kutaḥ ? akaruṇaḥ | tat kutaḥ ? asu-tṛp prāṇa-tarpakaḥ | tat kim ? ataj-jñaḥ ātma-tattvānabhijñaḥ | tathā ca śrutiḥ—


    na taṁ vidātha ya imā jajānānyad yuṣmākam antaraṁ babhūva | 


    nīhāreṇa prāvṛtā jalpyā cāsu-tṛpa uktha-śāsaś caranti || [ṛ.ve. 10.82.17]iti ||10||

**krama-sandarbhaḥ : _na vyākhyātam._**

**viśvanāthaḥ : **eṣa akaruṇaḥ mā māṁ hanyāt haniṣyati | ataj-jña ātma-tattvānabhijñaḥ | tathā ca śrutiḥ—


    na taṁ vidātha ya imā jajānānyad yuṣmākam antaraṁ babhūva | 


    nīhāreṇa prāvṛtā jalpyā cāsu-tṛpa uktha-śāsaś caranti || [ṛ.ve. 10.82.17]iti ||10||

—o)0(o—

**|| 7.15.11 ||**

**tasmād daivopapannena muny-annenāpi dharmavit |**

**santuṣṭo’har ahaḥ kuryān nitya-naimittikīḥ kriyāḥ ||**

**śrīdharaḥ : **prastutam anuvartayati—tasmād iti ||11||

**krama-sandarbhaḥ : _na vyākhyātam._**

**viśvanāthaḥ :** sarvatra santuṣṭaḥ bhūtāny ahiṁsann ity arthaḥ ||11||

—o)0(o—

**|| 7.15.12 ||**

**vidharmaḥ para-dharmaś ca ābhāsa upamā chalaḥ |**

**adharma-śākhāḥ pañcemā dharma-jño’dharmavat tyajet ||**

**śrīdharaḥ : **adharmavat sākṣān niṣiddhavat ||12||

**krama-sandarbhaḥ : _na vyākhyātam._**

**viśvanāthaḥ : **adharmavan niṣiddham iva ||12||

—o)0(o—

**|| 7.15.13 ||**

**dharma-bādho vidharmaḥ syāt para-dharmo’nya-coditaḥ |**

**upadharmas tu pākhaṇḍo dambho vā śabda-bhic chalaḥ ||**

**śrīdharaḥ : **kramam anādṛtya pañcāpi vyācaṣṭe | dharma-bādho dharma-buddhyāpi yasmin kriyamāṇe sva-dharma-bādhaḥ | anyasya codito’nyasya para-dharmaḥ | upameti vyācaṣṭe—upadharmas tv iti | śabdasya bhit bhedo’nyathā-vyākhyānaṁ yasmin | yathā daśāvarān bhojayed ity ukte daśabhyo’varān iti | śabda-bhṛd iti pāṭhe dharma-śabda-mātraṁ bibhartīti tathā | yathā gāṁ dadyād ity ukte mariṣyantyā gor dānam ||13||

**krama-sandarbhaḥ : **dharma-bādha iti sārdhakam | pākhaṇḍo veda-bāhyaḥ | dambhaḥ sa-kapaṭaḥ ||13||

**viśvanāthaḥ : **kramam anādṛtya pañcāpi vyācaṣṭe | dharma-bādho dharma-buddhyāpi yasmin kriyamāṇe sva-dharma-bādhaḥ, sa vidharmaḥ | anyasya codito vihito yaḥ, so’nyasya para-dharmaḥ | yaḥ pāṣaṇḍo jaṭā-bhasmādi-dhāraṇa-mayaḥ dambhaḥ svasya dhārmikatva-jñāpanā-mayo vā, sa upadharmaḥ | upamā dharmasyopamā, na tu dharma ity arthaḥ | śabdasya bhit bhedaḥ prakārāntarena vyākhyānaṁ yatra daśāvarān viprān bhojayed ity atra bahuvrīhiṁ tyaktvā daśabhyo’varān navāṣṭau vā na tv ekādaśeti tatpuruṣa-vyākhyānena yaḥ śabda-bhit sa chalaḥ | śabda-bhṛd iti pāṭhe dharma-śabda-mātraṁ bibhartīti tat | yathā gāṁ dadyād ity ukte mariṣyantyā gor dānam ||13||

—o)0(o—

**|| 7.15.14 ||**

**yas tv icchayā kṛtaḥ pumbhir ābhāso hy āśramāt pṛthak |**

**sva-bhāva-vihito dharmaḥ kasya neṣṭaḥ praśāntaye ||**

**śrīdharaḥ : **sva-dharmānuṣṭhānānantaraṁ dharma-bhūyas tvārtham api para-dharmo nānuṣṭheyo’nupayogād ity āha—sva-bhāva-vihita iti ||14||

**krama-sandarbhaḥ : **svabhāva ity ardhakam ||14||

**viśvanāthaḥ :** icchayā kṛtaḥ kalpita-devatā-pūjādi-mayo yaḥ sa ābhāsaḥ | tasmāt svasya bhāvena, na tu kevalaṁ janmanaiva brāhmaṇādi-jātitvaṁ vihitam ||14||

—o)0(o—

**|| 7.15.15 ||**

**dharmārtham api neheta yātrārthaṁ vādhano dhanaḥ |**

**anīhānīhamānasya mahāher iva vṛttidā ||**

**śrīdharaḥ : **kiṁ ca, adhano dharmārthaṁ dhanaṁ neheta nāpekṣeta, dhanārthaṁ na vyāpriyeteti vā | daivopapannenaiva sva-dharma-siddher uktatvāt | yātrārtham api nehetety etat prapañcayati—anīheti sārdhaiḥ ṣaḍbhiḥ ||15||

**krama-sandarbhaḥ : _na vyākhyātam._**

**viśvanāthaḥ : adhano** nirdhanaḥ **yātrārtham** deha-nirvāhanārthaṁ **neheta**, na vāñchet dhanaṁ prati na ceṣṭeteti vā | **anīhamānasya** avāñchataḥ **anīhā** niṣkāmatvaṁ nirvyāpāratvaṁ vā | **mahāher** ajāgarasya ||15||

—o)0(o—

**|| 7.15.16 ||**

**santuṣṭasya nirīhasya svātmārāmasya yat sukhaḥ |**

**kutas tat kāma-lobhena dhāvato’rthehayā diśaḥ ||**

_na katamenāpi vyākhyātam._

—o)0(o—

**|| 7.15.17 ||**

**sadā santuṣṭa-manasaḥ sarvāḥ śivamayā diśaḥ |**

**śarkarā-kaṇṭakādibhyo yathopānat-padaḥ śivam ||**

**śrīdharaḥ, viśvanāthaḥ : **upānahau pādayor yasya sa upānat-pāt, tasya ||17||

**krama-sandarbhaḥ : _na vyākhyātam._**

—o)0(o—

**|| 7.15.18 ||**

**santuṣṭaḥ kena vā rājan na vartetāpi vāriṇā |**

**aupasthya-jaihvya-kārpaṇyād gṛhapālāyate janaḥ ||**

**śrīdharaḥ : **gṛha-pālaḥ śvā, tadvad ācarati ||18||

**krama-sandarbhaḥ : **santuṣṭa iti | kena vā na varteta ? api tu vāriṇāpi vartetety arthaḥ ||18||

**viśvanāthaḥ :**kena vā na varteta ? api tu vāriṇāpi vartetety arthaḥ | upasthasya karma aupasthyaṁ, tatra kārpaṇyāt gṛha-pālaḥ śvā ||18||

—o)0(o—

**|| 7.15.19 ||**

**asantuṣṭasya viprasya tejo vidyā tapo yaśaḥ |**

**sravantīndriya-laulyena jñānaṁ caivāvakīryate ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** avakīryate adhaḥ-kṣiptaṁ bhavati ||19||

—o)0(o—

**|| 7.15.20 ||**

**kāmasyāntaṁ hi kṣut-tṛḍbhyāṁ krodhasyaitat phalodayāt |**

**jano yāti na lobhasya jitvā bhuktvā diśo bhuvaḥ ||**

**śrīdharaḥ : **kṣudhā tṛṣā ca janaḥ kāmasyāntaṁ yāti, annodakātirikta-kāmāntarābhāvāt | krodhasya vā’ntaṁ yāti | etasya krodhasya yat phalaṁ hiṁsā, tasyodayān niṣpatteḥ | diśo jitvā’pi bhuvo bhuktvā’pi lobhasya naivāntaṁ yātīty arthaḥ ||20||

**krama-sandarbhaḥ : _na vyākhyātam._**

**viśvanāthaḥ : **asantoṣo hi lobha-mūlako bhavati, lobhasya tu durjayatvāt | asantoṣo durvāra ity āha—kāmasyeti dvābhyām | kṣut-tṛḍbhyām iti bhojyasyālābhe kṣut-tṛṣor atidīptatve dhātu-dāha-pravṛtter iti bhāvaḥ | etasya krodhasya yat phalaṁ hiṁsā, tasyodayān niṣpatteḥ | diśo jitvā’pi bhuvo bhuktvā’pi lobhasya vāsanātmakasyāntaṁ na prāpnoti | bhakṣya-viṣayaka-lobhasya tūdara-pūrtyaiva śāntir iti durupaśamatvābhāvān nāsau prṭhaṅ nirdiṣṭaḥ ||20||

—o)0(o—

**|| 7.15.21 ||**

**paṇḍitā bahavo rājan bahu-jñāḥ saṁśaya-cchidaḥ |**

**sadasas patayo’py eke asantoṣāt patanty adhaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** lobha-prābalye guṇānāṁ vaiyarthyam āha—paṇḍitā iti ||21||

—o)0(o—

**|| 7.15.22 ||**

**asaṅkalpāj jayet kāmaṁ krodhaṁ kāma-vivarjanāt |**

**arthānarthekṣayā lobhaṁ bhayaṁ tattvāvamarśanāt ||**

**śrīdharaḥ : **idānīṁ kāmādi-jayopāyān āha—asaṅkalpād iti caturbhiḥ | jayed iti yathāpekṣam anveti | arthe’nartha-darśanena | tattvāvamarśanād advaitānusandhānena ||22||

**krama-sandarbhaḥ : **asaṅkalpād iti yugmakam | tattvāvamarśena parameśvarādhīnatā-vicāreṇa kṛpayeti sādardhakam ||22||

**viśvanāthaḥ :** tarhi katham etān jayed ity apekṣāyām āha—asaṅkalpāt strī-smaraṇādinā kāmotpattāv api naiva strī magnā sambhoktavyeti saṅkalpa-sadṛśān niścayāt kāmaṁ jayet | sādṛśye nañ | yathādya na bhoktavyam iti niścaye saty upavāsādau kṣut-pipāsā-jayaḥ | kāma-vivarjanāt | kāma icchā viṣayaḥ ko’pi na hiṁsanīya iti | hiṁsecchā-varjanāt krodhaṁ jayet | arthe lobhye vastuni āyatyām anartha-darśanābhyāsāl lobham | tattvāvamarśanāt prārabdha-phalasyāvaśya-bhogatvena kaḥ kasya duḥkha-hetur ity ādi tattva-vicārāt ||22|| 

—o)0(o—

**|| 7.15.23 ||**

**ānvīkṣikyā śoka-mohau dambhaṁ mahad-upāsayā |**

**yogāntarāyān maunena hiṁsāṁ kāmādy-anīhayā ||**

**śrīdharaḥ : **ānvīkṣikyā ātmānātma-vivekena ? mahatāṁ sāttvikānāṁ sevayā | yogasyāntarāyān loka-vārtādīn ||23|| 

**krama-sandarbhaḥ : _na vyākhyātam._**

**viśvanāthaḥ : **ānvīkṣikyā ātmānātma-vicāreṇa ||23|| 

—o)0(o—

**|| 7.15.24 ||**

**kṛpayā bhūtajaṁ duḥkhaṁ daivaṁ jahyāt samādhinā |**

**ātmajaṁ yoga-vīryeṇa nidrāṁ sattva-niṣevayā ||**

**śrīdharaḥ : **yebhyo bhūtebhyo bhayaṁ jāyeta teṣv eva kṛpayā hitācaraṇena | daivaṁ devopasarga-nimittaṁ vṛthā manaḥ-pīḍādi | tad uktaṁ yājñavalkyena—vimanā viphalārambhaḥ saṁsīdaty animittataḥ iti | ātma-jaṁ deha-jam | yoga-vīryeṇa prāṇāyāmādi-balena | sattva-niṣevayā sāttvikāhārādinā ||24|| 

**krama-sandarbhaḥ : **kṛpayeti sārdhakam || 

**viśvanāthaḥ : **yebhyo bhūtebhyo duḥkhaṁ jāyeta teṣv eva kṛpayā hitācaraṇenety arthaḥ | daivaṁ devopasarga-nimittaṁ vṛthā manaḥ-pīḍādi | tad uktaṁ yājñavalkyena—vimanā viphalārambhaḥ saṁnsīdaty animittataḥ iti | samādhinā bhagavati cittaikāgryeṇa | ātmajaṁ dehotthaṁ duḥkham yoga-vīryeṇa prāṇāyāmādi-balena sattva-niṣevayā sāttvikāhārādinā prāṇi-mātra-paricaryayā vā ||24|| 

—o)0(o—

**|| 7.15.25 ||**

**rajas tamaś ca sattvena sattvaṁ copaśamena ca |**

**etat sarvaṁ gurau bhaktyā puruṣo hy añjasā jayet ||**

**śrīdharaḥ :_na vyākhyātam._**

**krama-sandarbhaḥ : **upaśamena nivṛtty-ātmakena sattvena | etad ity ardhakam | śrutiś ca—


    yasya deve parā bhaktir yathā deve tathā gurau | 


    tasyaite kathitā hy arthāḥ prakāśante mahātmanaḥ || [śve.u. 6.23]iti | 

ato brahma-vaivarte—


    guru-bhaktyā sa milati smaraṇāt sevyate budhaiḥ |


    milito’pi na labhyeta jīvair ahamikā-paraiḥ || iti | 

pādme devadyuti-stutau—


    bhaktir yathā harau me’sti tad variṣṭhā gurau yadi | 


    mamāsti tena satyena svaṁ darśayatu me hariḥ || iti ||25||

**viśvanāthaḥ :** rajas-tamasī sattvena sattvādhikyena | sattvaṁ ca upaśamena tat-kāryeṇaudāsīnyena | añjasā śīghram āyāsābhāvena sarvaṁ jayet | sarva-rogopaśamanaṁ mukhyam ekam eva mahauṣadham ivety arthaḥ | tatra kāmādi-jayo jñānināṁ guru -bhakter anusaṁhitaṁ phalaṁ śuddha-bhaktānāṁ tv ānuṣaṅgikam iti viśeṣo draṣṭavyaḥ ||25|| 

—o)0(o—

**|| 7.15.26 ||**

**yasya sākṣād bhagavati jñāna-dīpa-prade gurau |**

**martyāsad-dhīḥ śrutaṁ tasya sarvaṁ kuñjara-śaucavat ||**

**śrīdharaḥ : **nanu kathaṁ gurau bhaktyā sarvasya jayaḥ syāt, tasyāpi manuṣyatvena tad-avasthatvāt ? tatrāha—yasyeti | **martyāsad-dhīr** manuṣya iti durbuddhiḥ | tasya śāstra-śravaṇaṁ **kuñjara-snānavad** vyartham ||26||

**krama-sandarbhaḥ :** martyāsad-dhīr iti | ata evoktaṁ prācīnaiḥ—


    arcye viṣṇau śilā-dhīr guruṣu nara-matir vaiṣṇave jāti-buddhir


    viṣṇor vā vaiṣṇavānāṁ kali-mala-mathane pāda-tīrthe’mbu-buddhiḥ |


    śuddhe tan-nāmni mantre sakala-kaluṣa-he śabda-sāmānya-buddhir


    viṣṇau sarveśvareśe tad-itara-sama-dhīr yasya vā nārakī saḥ || [pa. 114] iti ||26 || 

**bhakti-sandarbha 212**: tataḥ sutarām eva paramārthibhis tādṛśe gurau [bhagavad-dṛṣṭiḥ kartavyā] ity āha—yasyeti dvābhyām ||26|| 

**viśvanāthaḥ :** kiṁ ca, satyāṁ bhūyasyām api bhaktau gurau manuṣya-buddhitve sarvam eva vyarthaṁ bhavatīty āha—yasyeti | **sākṣād-bhagavatīti** bhagavad-aṁśa-buddhir api gurau na kāryeti bhāvaḥ | yad vā, upāsye bhagavaty eva sākṣād vidyamāne **martyāsad-dhīḥ** martya iti durbuddhis **tasya śrutaṁ** bhagavan-mantrādikaṁ śravaṇa-mananādikaṁ ca vyartham ity arthaḥ ||26|| 

—o)0(o—

**|| 7.15.27 ||**

**eṣa vai bhagavān sākṣāt pradhāna-puruṣeśvaraḥ |**

**yogeśvarair vimṛgyāṅghrir loko yaṁ manyate naram ||**

**śrīdharaḥ : **nanu guror api putrādayas taṁ naram eva manyante ? ata āha—**eṣa** guruḥ **sākṣād bhagavān** eva bhavet | **lokasyanaro**’sāv iti buddhir bhrāntir ity arthaḥ | yad vā, na hi tat putrāder manuṣya-buddhyā pratīyamāno’pi gurur bhagavān na bhavet | yathā **eṣa** śrī-kṛṣṇa ity arthaḥ ||27||

**krama-sandarbhaḥ :** na cedaṁ lokeṣv āścaryam—sākṣād bhagavati tathā mananād ity āha—eṣa iti ||27|| 

**bhakti-sandarbha 212**: eṣa śrī-kṛṣṇa-lakṣaṇo’pi | tataḥ prākṛta-dṛṣṭir na bhagavat-tattva-grahaṇe pramāṇam iti bhāvaḥ ||27||

**viśvanāthaḥ : **nanu guroḥ pitṛ-putrādayaḥ prativeśinaḥ ca taṁ naram eva manyante ? katham eka evāyaṁ śiṣyas taṁ parameśvaraṁ manyatām ? ata āha—eṣa iti | bhagavān yadu-nandano raghu-nandano vā, vai niścitam eva, pradhāna-puruṣayor īśvaraḥ | yaṁ lokas tad-avatāra-kālotpanno jano naraṁ manyate, tena kiṁ sa naro bhavati ? api tu parameśvara evety evaṁ gurur apīti bhāvaḥ ||27||

—o)0(o—

**|| 7.15.28 ||**

**ṣaḍ-varga-saṁyamaikāntāḥ sarvā niyama-codanāḥ |**

**tad-antā yadi no yogān āvaheyuḥ śramāvahāḥ ||**

**śrīdharaḥ : **evaṁ sarvair upāyaiḥ kāmādi-vegaṁ jitvā niyatendriyo bhūtvā dhyāna-paro bhavet | anyathā taṁ prati sarva-śāstra-vaiphalyaṁ syād ity āha—ṣaḍ-vargeti | sarvāpi niyama-codanā iṣṭāpūrtādi-vidhayaḥ ṣaḍ-indriya-vargasya yaḥ saṁyamas tasminn evaikasminn anto yāsām | tad eka-parā ity arthaḥ | na ca tāvatāpi caritārthā ity āha—tad antāḥ satyo’pi yadi yogān dhāraṇā-dhyāna-samādhīn no āvaheyur na sādhayeyus tarhi kevalaṁ śramāvahā evety arthaḥ ||28||

**krama-sandarbhaḥ : _na vyākhyātam._**

**viśvanāthaḥ : **kiṁ ca, yaḥ kāmādi-jayo guru-bhaktyā sādhyate, sa eva sarva-śāstrokta-nānā-sādhanānām api vāstavaṁ phalam ity āha—ṣaḍ-vargeti | sarvā api niyama-codanā iṣṭāpūrtādi viṣayaḥ ṣaḍ-indriya-vargasya yaḥ saṁyamas tasminn evaikasminn anto yāsāṁ tad-eka-parā ity arthaḥ | 

nanu ca yathā guru-bhaktyā kāmādayo jīyante bhagavān api prāpyate | tuṣyeyaṁ sarva-bhūtātmā guru-śuśrūṣayā yathā [bhā.pu. 10.80.34] iti, ye mayā guruṇā vācā taranty añjo bhavārṇavam [bhā.pu. 10.80.33] iti ca bhagavad-ukteḥ | tathā niyama-codanābhiḥ ṣaḍ-varga-saṁyamaḥ sādhyate, bhagavān labhyate na vā ? tatrāha—tad-antās tad-eka-paratvād eva yogān bhagavad-dhyānādīn na āvaheṣu na sādhayeyuḥ kuto bhagavantaṁ prāpayeyuḥ ? ity arthaḥ | yadi ca nāvaheyuḥ, tarhi śramāvahā evātra kaḥ sandehaḥ ? iti bhāvaḥ ||28||

—o)0(o—

**|| 7.15.29 ||**

**yathā vārtādayo hy arthā yogasyārthaṁ na bibhrati |**

**anarthāya bhaveyuḥ sma pūrtam iṣṭaṁ tathāsataḥ ||**

**śrīdharaḥ : **etad eva dṛṣṭāntenāha—yathā vārtādayaḥ kṛṣyādayo’rthās tat phalāni ca yogasyārthaṁ mokṣaṁ na sādhayanti pratyutānarthāya saṁsārāyaiva | asato bahir-mukhasyeṣṭāpūrtādy api tathā ||29||

**krama-sandarbhaḥ : _na vyākhyātam._**

**viśvanāthaḥ : **etad eva dṛṣṭāntenāha—yathā vārtādayaḥ kṛṣyādayo’rthā bhogyān arthān sādhayanto’pi yogasyārthaṁ mokṣaṁ na sādhayanti | yadi ca mokṣaṁ na sādhayanti, tadā te’narthāya prayojanābhāvāyaiva bhaveyuḥ, tathaiva asato bhagavad-abhaktasya iṣṭāpūrtādir viphalāyaiva ||29||

—o)0(o—

**|| 7.15.30 ||**

**yaś citta-vijaye yattaḥ syān niḥsaṅgo’parigrahaḥ |**

**eko vivikta-śaraṇo bhikṣur bhaikṣya-mitāśanaḥ ||**

**śrīdharaḥ : **evaṁ yogaṁ yuñjato’pi yasya kuṭumbādi-saṅgena cittaṁ vikṣipyeta tasya kṛtyam āha—yaś cittasya vijaye yatta udyuktaḥ sa bhikṣuḥ syāt sannyaset | tathā ca smṛtiḥ—


    dvandvāhatasya gārhasthyaṁ dhyāna-bhaṅgādi-kāraṇam | 


    lakṣayitvā gṛhī spaṣṭaṁ sannyased avicārayan || iti |

bhikṣayā prāptaṁ mitam aśanaṁ yasya saḥ ||30||

**krama-sandarbhaḥ : _na vyākhyātam._**

**viśvanāthaḥ : **tadevaṁ gṛhasthasyāpi kāmādi-jayo mokṣa-prakāraś coktaḥ | yasya tu kuṭumbādi-saṅga-doṣeṇa kāmādi-jayo yatamānasyāpi na syāt, sa tu niḥsaṅgo bhikṣur eva syād ity āha—ya iti | yatto yatnavān sa bhikṣuḥ syāt | tathā ca smṛtiḥ—


    dvandvāhatasya gārhasthyaṁ dhyāna-bhaṅgādi-kāraṇam | 


    lakṣayitvā gṛhī spaṣṭaṁ sannyased avicārayan || iti |

bhikṣayā prāptaṁ mitam aśanaṁ yasya saḥ ||30||

—o)0(o—

**|| 7.15.31 ||**

**deśe śucau same rājan saṁsthāpyāsanam ātmanaḥ |**

**sthiraṁ sukhaṁ samaṁ tasminn āsītarjv-aṅga om iti ||**

**śrīdharaḥ : **ṛju samam aṅgaṁ yasya saḥ | sukhaṁ yathā bhavaty evam āsīta | om ity uccārayann iti śeṣaḥ ||31||

**krama-sandarbhaḥ : _na vyākhyātam._**

**viśvanāthaḥ : **ṛju samam aṅgaṁ yasya saḥ | om iti samuccārayann iti śeṣaḥ ||31||

—o)0(o—

**|| 7.15.32 ||**

**prāṇāpānau sannirundhyāt pūra-kumbhaka-recakaiḥ |**

**yāvan manas tyajet kāmān sva-nāsāgra-nirīkṣaṇaḥ ||**

**yato yato niḥsarati manaḥ kāma-hataṁ bhramat |**

**tatas tata upāhṛtya hṛdi rundhyāc chanair budhaḥ ||**

_na katamenāpi vyākhyātam._

—o)0(o—

**|| 7.15.34 ||**

**evam abhyasyataś cittaṁ kālenālpīyasā yateḥ |**

**aniśaṁ tasya nirvāṇaṁ yāty anindhana-vahnivat ||**

**śrīdharaḥ : evam aniśam abhyasyatas tasya yateś cittaṁ nirvāṇaṁ** śāntiṁ **yāti** ||34||

**krama-sandarbhaḥ : _na vyākhyātam._**

**viśvanāthaḥ : nirvāṇaṁ** śāntiṁ **yāti** ||34||

—o)0(o—

**|| 7.15.35 ||**

**kāmādibhir anāviddhaṁ praśāntākhila-vṛtti yat |**

**cittaṁ brahma-sukha-spṛṣṭaṁ naivottiṣṭheta karhicit ||**

**śrīdharaḥ : **na ca punar vikṣipyetety āha—**kāmādibhir** akṣubhitaṁ **yac cittaṁ**, tan **nottiṣṭhet** | yataḥ, **praśāntā akhilā vṛttayo** yasya | kutaḥ ? **brahma-sukhena spṛṣṭam** ||35||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.15.36 ||**

**yaḥ pravrajya gṛhāt pūrvaṁ tri-vargāvapanāt punaḥ |**

**yadi seveta tān bhikṣuḥ sa vai vāntāśy apatrapaḥ ||**

**śrīdharaḥ : yas** tu **pravrajyāṁ** kṛtvāpi bhogam api bhogam abhilipsuḥ syāt, taṁ nindati—ya iti | **trayāṇāṁ** dharmādīnāṁ **varga** **ā** samantād **upyate** yasmin, tasmād **gṛhāt** **tān** dharmādīn | **vāntāśī** chardita-bhojī nirlajjaś ca ||36||

**krama-sandarbhaḥ : _na vyākhyātam._**

**viśvanāthaḥ:** **trivarga ā upyate** yasmin, tasmāt **gṛhāt** pūrvaṁ **pravrajya** **punaḥ** paścāt **tān** eva gṛhastha-dharmān **sevate** | **vāntāśī** chardita-bhojī nirlajjaḥ ||36|| 

—o)0(o—

**|| 7.15.37 ||**

**yaiḥ sva-dehaḥ smṛto’nātmā martyo viṭ-kṛmi-bhasmavat |**

**ta enam ātmasāt kṛtvā ślāghayanti hy asattamāḥ ||**

**śrīdharaḥ : **na cedam aghaṭitaṁ dṛṣṭatvād ity āha—yaiḥ pūrvaṁ sva-deho’nātmādi-rūpaḥ smṛtaś cintitas ta eva punar enam ātmeti matvā ślaghayanti stāvayanti hi ||37||

**krama-sandarbhaḥ :_na vyākhyātam._**

**viśvanāthaḥ :** anātmā deha ātmā na bhavatīti cintitaḥ | viṭ-kṛmi-bhasmavad ity ante viṭ-kṛmi-bhasma-rūpo bhaviṣyatīty aho’dhunāpi viṭ-kṛmi-bhasma-tulya ity arthaḥ | ata eva enaṁ deham ātmasāt kṛtvā ātmānam eva matvety arthaḥ ||37|| 

—o)0(o—

**|| 7.15.38-39 ||**

**gṛhasthasya kriyā-tyāgo vrata-tyāgo baṭor api |**

**tapasvino grāma-sevā bhikṣor indriya-lolatā ||**

**āśramāpasadā hy ete khalv āśrama-viḍambanāḥ |**

**deva-māyā-vimūḍhāṁs tān upekṣetānukampayā ||**

**śrīdharaḥ : **yatim upalakṣaṇī-kṛtyānyān api sva-dharma-tyāgino nindati, gṛha-sthasyeti dvābhyām |

**krama-sandarbhaḥ :_na vyākhyātam._**

**viśvanāthaḥ :** lolatā laulyam | anukampayā saha upekṣeta anukampayā tad-antikam upetya tattvopadeśādikaṁ kuryāt | tasya teṣu vaiyarthād iti bhāvaḥ ||38-39|| 

—o)0(o—

**|| 7.15.40 ||**

**ātmānaṁ ced vijānīyāt paraṁ jñāna-dhutāśayaḥ |**

**kim icchan kasya vā hetor dehaṁ puṣṇāti lampaṭaḥ ||**

**śrīdharaḥ : **nanv ātma-tattva-jñasya bhikṣor indriya-laulye’pi ko doṣas tatrāha—ātmānaṁ paraṁ brahma cej jānīyāt | jñānena dhutā nirastā āśayā vāsanā yasya, tasya jñānino laulyam eva na saṁbhavatīty arthaḥ | tathā ca śrutiḥ—


    ātmānaṁ ced vijānīyād ayam asmīti pūruṣaḥ | 


    kim icchan kasya kāmāya śarīram anusañjvaret || [bṛ.ā.u. 4.4.12] iti |

**krama-sandarbhaḥ : _na vyākhyātam._**

**viśvanāthaḥ :** teṣv api madhye bhikṣuṁ viśeṣato nindati—ātmānam iti | atra vijānīyād iti vidhi-liṅ, tena cāya artha ākṣepa-labdho bhavati | jñāna-dhutāśayaḥ san ātmānaṁ vijānīyād iti | vidher viṣayībhūtaḥ syāc cet tadā kim icchann ity-ādi | dehaṁ puṣṇātīti jihvendriya-laulyaṁ, lampaṭa ity upastha-laulyaṁ ca vyañjitam | paraṁ dehāt pṛthag-bhūtam ||40||

—o)0(o—

**|| 7.15.41 ||**

**āhuḥ śarīraṁ ratham indriyāṇi**

**hayān abhīṣūn mana indriyeśaḥ |**

**vartmāni mātrā dhiṣaṇāṁ ca sūtaṁ**

**sattvaṁ bṛhad bandhuram īśa-sṛṣṭam ||**

**śrīdharaḥ : **ajñasya tu laulyena naraka-pātāpatter apramattena sadā tattva-jñāne yatitavyam itīmam arthaṁ, ātmānaṁ rathinaṁ viddhi śarīraṁ ratham eva ca [ka.u. 1.3.3] ity-ādi-śruty-ukta-ratha-rūpaka-dvāreṇāha—āhur iti ṣaḍbhiḥ | indriyeśaṁ mano’bhīṣūn raśmīn āhuḥ | mātrāḥ śabdādīn vartmāni gantavya-deśān āhuḥ | sattvaṁ cittaṁ bṛhad deha-vyāpi bandhuraṁ bandhanam | cittaṁ vinā hy anibaddham iva śarīraṁ bhavati | īśa-sṛṣṭam iti, bandhana-kartā tv īśa evety arthaḥ ||41||

**krama-sandarbhaḥ :**āhur iti yugmakam | adharmo’tra dharma-parityāga-rūpaḥ sannyāsaḥ | tad evaṁ sarvasyāṁ ratha-sāmabhyāṁ satyām api dhanur-ādikaṁ vinā vaiyarthyam evety āha—dhanur hīti ||41||

**viśvanāthaḥ : **yad eva dehendriyādikaṁ pramattasyānartha-hetus tad evāpramattasya yoginas tv iṣṭa-sādhanam itīmam arthaṁ, ātmānaṁ rathinaṁ viddhi śarīraṁ ratham eva ca [ka.u. 1.3.3] ity-ādi-śruty-ukta-ratha-rūpaka-dvāreṇāha—āhur iti ṣaḍbhiḥ | indriyeśaṁ mano’bhīṣūn raśmīn āhuḥ | mātrāḥ śabdādīn vartmāni gantavya-deśān āhuḥ | sattvaṁ cittaṁ bṛhad deha-vyāpi bandhuraṁ bandhanam āhuḥ | cittaṁ vinā śarīram anibaddham bhavatīti bhāvaḥ | īśa-sṛṣṭam iti bandhana-kartā tv īśa iti bhāvaḥ | īśa-sṛṣṭam iti rathādīnāṁ sarveṣām eva viśeṣaṇam ||41||

—o)0(o—

**|| 7.15.42 ||**

**akṣaṁ daśa-prāṇam adharma-dharmau**

**cakre’bhimānaṁ rathinaṁ ca jīvaḥ |**

**dhanur hi tasya praṇavaṁ paṭhanti**

**śaraṁ tu jīvaṁ param eva lakṣyam ||**

**śrīdharaḥ : **prāṇādayaḥ pañca, nāgaḥ kūrmaś ca kṛkalo devadatto dhanañjayaḥ [gorakṣa-śataka 24] ity evaṁ daśa-vidhaṁ prāṇam akṣam | abhimānaṁ sāhaṅkāraṁ jīvaṁ rathinam | śuddhaṁ jīvaṁ śaram | paraṁ brahma lakṣyam | yathā dhanuṣā śaro lakṣye nipātyate tathā praṇavena jīvo brahmaṇi nipātyata ity arthaḥ ||42||

**krama-sandarbhaḥ : _na vyākhyātam._**

**viśvanāthaḥ : **daśa-vidhaṁ prāṇam akṣaṁ, abhimānam abhimāna-mayaṁ jīvaṁ rathinaṁ paṭhanti | praṇavaṁ guru-prasāda-rūpa-mahā-mūlya-prāptaṁ dhanuḥ | śuddhaṁ jīvaṁ śaram | paraṁ brahma lakṣyaṁ yathā danuṣā śaro lakṣye nipātyate, tathā praṇavena jīvo brahmaṇi nipātyate ity arthaḥ |[^46]

nanu tarhi rathādi-rūpaka-sāhacaryāt para-brahmaṇo’pi lakṣyatvena śatru-rūpakatvam āyātam | śatrur eva ratham āruhya śareṇa bhidyate yujyate ca, tasya jīva-śatrutvaṁ sva-māyā-śaktyā jīva-bandhakatvāt ? satyam, 


    nibhṛta-marun-mano-'kṣa-dṛḍha-yoga-yujo hṛdi yan


    munaya upāsate tad arayo’pi yayuḥ smaraṇāt [bhā.pu. 10.87.23] 

ity ari-sāhacaryeṇa munīnāṁ muktir iva sādharmyaṁ vyanakti, ubhayeṣām api parameśvare śara-nikṣepakatvāt | parameśvaras tu svīya-vīra-rasa-sukhopakāraṁ jñānāntarvarti-guṇībhūta-sva-bhakti-kalāṁ cālakṣya ubhayebhya eva tebhyo mokṣaṁ dadātīti kecit | anye tu paramātmano lakṣyatve’pi draupady-ādi-svayaṁvara-stha-rādhā-cakravarti-mīnāyamānatvam eva na tv anyathā | yathā cārjunādyās taṁ sva-bāhu-balenaiva śareṇa bhittvā draupady-ādikāṁ prāpus tathaiva jñānino’pi bhakti-balenaiva muktim ity ācakṣate ||41||

—o)0(o—

**|| 7.15.43-44 ||**

**rāgo dveṣaś ca lobhaś ca śoka-mohau bhayaṁ madaḥ |**

**māno’vamāno’sūyā ca māyā hiṁsā ca matsaraḥ ||**

**rajaḥ pramādaḥ kṣun-nidrā śatravas tv evam ādayaḥ |**

**rajas-tamaḥ-prakṛtayaḥ sattva-prakṛtayaḥ kvacit ||**

**śrīdharaḥ : **rāgādayo jetavyāḥ śatravaḥ ||43|| tatra rajo’bhiniveśaḥ | kvacid āruḍha-samādheḥ sattva-prakṛtayo’pi paropakārādi-pravṛttayaḥ śatravaḥ ||44||

**krama-sandarbhaḥ : _na vyākhyātam._**

**viśvanāthaḥ :** yathā ca svayaṁvara-kanyā-prāpti-pratibandhaka-duṣṭa-rājanyā baliṣṭhena hanyante, tathaiva bhagavad-bhakti-balena yatinā jñānāsim ādāya rāga-dveṣādayo rajas-tamaḥ-prakṛtayaḥ, kvacit paropakārādayaḥ sattva-prakṛtayaḥ ||43-44||

—o)0(o—

**|| 7.15.45 ||**

**yāvan nṛ-kāya-ratham ātma-vaśopakalpaṁ**

**dhatte gariṣṭha-caraṇārcanayā niśātam |**

**jñānāsim acyuta-balo dadhad asta-śatruḥ**

**svānanda-tuṣṭa upaśānta idaṁ vijahyāt ||**

**śrīdharaḥ : **nṛ-kāya-rūpaṁ ratham ātma-vaśa upakalpa indriyādi-parikaro yasmiṁs tathābhūtaṁ yāvad dhatte tāvad eva gariṣṭhānāṁ gurūṇāṁ caraṇa-sevayā niśitaṁ jñāna-khaḍgaṁ bibhrad acyutāśrayaḥ san nirasta-śatrur upaśāntaḥ svānandena tuṣṭo bhūtvedaṁ rathādikam upekṣetety arthaḥ ||45||

**krama-sandarbhaḥ : _na vyākhyātam._**

**viśvanāthaḥ : **nṛ-kāya-rūpaṁ ratham ātma-vaśe upakalpa indriyādi-parikaro yasmiṁs tathābhūtaṁ yāvad dhatte tāvad eva gariṣṭhānāṁ gurūṇāṁ caraṇa-sevayā niśitaṁ jñāna-khaḍgaṁ bibhrad acyuta-bhakti-balaḥ sann eva nirasta-śatrur bhūtvā svarājyasya svānandasya prāptyā tuṣṭo bhavann idaṁ rathādikam tyajed upayogābhāvād evety arthaḥ |

atra yathā sādhyasya śatru-jayasya svarājya-lābhasya ca siddhau rathādhikāt dhanuḥ-śarādikāc ca puruṣo viyujyate, tathā balāt śārīrān na viyujyate | evam eva jñānī prādhānikād upādher mukti-sādhanāj jñānāc ca viyujya jñānāntar-bhūtayā kevalayā bhakti-kalayā sahita eva paramātmani sāyujyaṁ labhate, na tu tato viyujyate | tasyāḥ svarūpa-śakti-vṛttitvena paramātmaikyāt, jñānājñānayos tu māyā-śakti-vṛtttvāt tad-dvayopekṣā samucitaiva | ata eva dhanur hi tasya praṇavaṁ paṭhanti, śaras tu jīvaṁ param eva lakṣyam ity atrāpi yathā rathādibhyo dhanuṣaś ca viyujyāpi śaraḥ puruṣa-balena vega-rūpatām āpannena sahaiva tat-prabhāvād eva lakṣye praviśati, tathaiva śuddha-jīvaḥ dehendriyādikam aśuddha-jīvaṁ cājñāna-svarūpāṁ vidyāṁ ca tyaktvā aśuddha-jīva-vartinyā bhakti-kalayaiva kevalayā sahitas tat-prabhāvād eva paramātmānaṁ jñātvā tatra sāyujyaṁ labhate | yad uktaṁ bhagavatā—


    brahma-bhūtaḥ prasannātmā na śocati na kāṅkṣati |


    samaḥ sarveṣu bhūteṣu mad-bhaktiṁ labhate parām || 


    bhaktyā mām abhijānāti yāvān yaś cāsmi tattvataḥ |


    tato māṁ tattvato jñātvā viśate tad-anantaram || [gītā 18.54-55] 

ity asya padya-dvayasyāyam arthaḥ—bhakti-miśra-jñāna-paripākenopādy-apagame brahma-bhūtaḥ anāvṛta-caitanyatvena brahma-rūpa ity arthaḥ | guṇamālinyopagamāt prasannaś cāsāv ātmā ceti saḥ | tataś ca pūrva-daśāyām iva naṣṭaṁ na śocati, na cāprāptaṁ kāṅkṣati dehādy-abhimābhāvād iti bhāvaḥ | bhūteṣu bhadrābhadreṣu samaḥ bāhyānusandhābhāvād iti bhāvaḥ | tataś canirindanāgnāv iva jñāne śānte’py anaśvarāṁ jñānāntar-bhūtāṁ mad-bhaktiṁ labhate | tasyā mat-svarūpa-śakti-vṛttitvena māyā-śakti-bhinnatvāt avidyā-vidyayor apagame’py anapagamāt | ata eva parāṁ niṣkāma-karma-jñānādy-urvaritatvena kevalāṁ labhata iti pūrvaṁ jñāna-vairāgyādiṣu mokṣa-siddhy-arthaṁ kalayā vartamānāyā apī sarva-bhūteṣv antaryāmina iva tasyāḥ spaṣṭopalabdhir nāsīd iti bhāvaḥ | ata eva kurute ity anuktvā labhata iti prayogaḥ | māṣa-mudgādiṣu militāṁ kālena teṣu naṣṭeṣv apy anaṣṭāṁ kāñcana-maṇikām iva tebhyaḥ pṛthaktayā kevalāt labhata itivat | sampūrṇāyāḥ prema-bhaktes tu tadānīṁ lābha-sambhāvanā naivāsti, nāpi tasyāḥ phalaṁ sāyujyam ity ataḥ parāṁ prema-lakṣaṇam iti na vyākhyeyam | 

nanu tayā labdhayā bhaktyā tasya kiṁ syād ity ato’rthāntaropanyāsenāha—bhaktyeti | ahaṁ yāvān yaś cāsmi taṁ māṁ tat-padārthaṁ jñānī vā nānā-vidho bhakto vā bhaktyaiva tattvato’bhijānāti, bhaktyāham ekayā grāhyaḥ [bhā.pu. 11.14.11] iti mad-ukteḥ |

yasmād evaṁ, tasmāt tatas tayā bhaktyaiva tad-anantaraṁ vidyoparamād uttara-kāla eva māṁ jñātvā māṁ viśate mat-sāyujya-sukham anubhavati | mama māyātītatvād avidyāyāś ca māyātvād vidyayāpy aham apy agamyaiti bhāvaḥ | 

yat tu, 


    sāṅkhya-yogau ca vairāgyaṁ tapo bhaktiś ca keśave | 


    pañca-parvaiva vidyeyaṁ yathā vidvān hariṁ viśet || [nā.paṁ.]

iti vidyā-vṛttitvena bhaktiḥ śrūyate, mat-sāyujya-sukham anu tat khalu hlādinī-śakti-vṛtter bhakter eva kalā kācid vidyā-sāphalyārthaṁ vidyāyāṁ praviṣṭā, yathā karma-sāphalyārthaṁ karma-yoge’pi praviśati | tayā vinā karma-jñāna-yogādīnāṁ śrama-mātratvokteḥ | ato nirguṇā bhaktiḥ sattva-guṇamayyā vidyāyā vṛttir vastuto na bhavati |

kiṁ ca,—sattvāt sañjāyate jñānam [gītā 14.17] iti smṛteḥ, sattvaṁ jñānaṁ vidyaiva yathā, tathā bhakty-utthaṁ jñānaṁ bhaktir eveti jñānam api dvividhaṁ draṣṭavyam ||45||

—o)0(o—

**|| 7.15.46 ||**

**no cet pramattam asad-indriya-vāji-sūtā**

**nītvotpathaṁ viṣaya-dasyuṣu nikṣipanti |**

**te dasyavaḥ sahaya-sūtam amuṁ tamo’ndhe**

**saṁsāra-kūpa uru-mṛtyu-bhaye kṣipanti ||**

**śrīdharaḥ : **acyutāśrayābhāve bādhakam āha—no ced iti | asanto bahir-mukhā ye indriya-vājenaḥ sūtaś ca te utpathaṁ pravṛtti-mārgaṁ nītvā viṣayākhyeṣu dasyuṣu nikṣipanti | hayaiḥ sūtena ca saha vartamānam | tamo’ndhe tamasā vyāpte | uru mṛtyu-bhayaṁ yasmin ||46||

**krama-sandarbhaḥ : _na vyākhyātam._**

**viśvanāthaḥ : **acyuta-balatvābhāve sādhyaṁ na siddhyet | pratyutādhaḥpātaś cety āha—no ced iti | yadi rathino balaṁ na syāt, pakṣe jīvasya yadi bhaktir na syād ity arthaḥ | pramattaṁ jīvaṁ balābhāve’pi lakṣya-vedhārthaṁ yathārohaṇam eva pramādaḥ | te dasyavaḥ rāga-dveṣādyāḥ ||46||

—o)0(o—

**|| 7.15.47 ||**

**pravṛttaṁ ca nivṛttaṁ ca dvi-vidhaṁ karma vaidikam |**

**āvartate pravṛttena nivṛttenāśnute’mṛtam ||**

**śrīdharaḥ : **nanu veda-vihiteṣṭāpūrtādi-kāriṇaḥ puṁsaḥ katham evam anartha-prāptiḥ syād ity āśaṅkya vedokta-karmaṇāṁ dvai-vidhyaṁ darśayan phala-bhedam āha—pravṛttaṁ ceti daśabhiḥ ||47||

**krama-sandarbhaḥ : _na vyākhyātam._**

**viśvanāthaḥ :** nanu viṣaya-bhogo’pi śāstreṇa vihito na tu kevalaṁ niṣiddha eva | satyam adhikāri-bhedāt phala-bhedāc ca tatra vyavasthā draṣṭavyety āha—pravṛttaṁ ceti daśabhiḥ | āvartate gṛhasthaḥ | amṛtam aśnute yatiḥ ||47|| 

—o)0(o—

**|| 7.15.48 ||**

**hiṁsraṁ dravya-mayaṁ kāmyam agni-hotrādy-aśāntidam |**

**darśaś ca pūrṇamāsaś ca cāturmāsyaṁ paśuḥ sutaḥ ||**

**śrīdharaḥ : **hiṁsraṁ śyenādi-karma | aśānti-dam aty-āsakti-yuktam | ādi-śabdārtha-vivaraṇaṁ darśaś ceti | paśuḥ paśu-yāgaḥ | sutaḥ soma-yāgaḥ ||48||

**krama-sandarbhaḥ : **hiṁsram iti yugmakam | surālayādi-lakṣaṇaṁ pūrtaṁ ca pravṛttākhyam ity arthaḥ ||

**viśvanāthaḥ : **hiṁsraṁ śyenādi-karma | aśāntidam atyāsakti-pradam | ādi-śabdārthaṁ vivṛṇoti—darśaś ceti paśuḥ paśu-yāgaḥ | sutaḥ soma-yāgaḥ ||48|| 

—o)0(o—

**|| 7.15.49 ||**

**etad iṣṭaṁ pravṛttākhyaṁ hutaṁ prahutam eva ca |**

**pūrtaṁ surālayārāma-kūpājīvyādi-lakṣaṇam ||**

**śrīdharaḥ : **hutaṁ vaiśva-devam | prahutaṁ bali-haraṇam | etat sarvam iṣṭam ucyate, etad eva yadi kāmyam aśānti-daṁ ca tarhi pravṛttākhyam apīty arthaḥ | ājīvyaṁ prapādi ||49||

**krama-sandarbhaḥ : _na vyākhyātam._**

**viśvanāthaḥ : **hutaṁ vaiśvadevam | prahutaṁ bali-haraṇam | etat sarvam iṣṭam ucyate | ājīvyaṁ prapādi ||49||

—o)0(o—

**|| 7.15.50-51 ||**

**dravya-sūkṣma-vipākaś ca dhūmo rātrir apakṣayaḥ |**

**ayanaṁ dakṣiṇaṁ somo darśa oṣadhi-vīrudhaḥ ||**

**annaṁ reta iti kṣmeśa pitṛ-yānaṁ punar-bhavaḥ |**

**ekaikaśyenānupūrvaṁ bhūtvā bhūtveha jāyate ||**

**śrīdharaḥ : **pravṛttena karmaṇā ārohāvarohābhyām āvṛtti-prakāram āha—dravyasya caru-puroḍāśādeḥ sūkṣmo vipākaḥ | pariṇāmo dehāntarārambhako yena sampariṣvakto gacchati ya eva śrutau ap-śabdenoktaḥ | iti tu pañcamyām āhutāvāpaḥ puruṣa-vacaso bhavanti [chā.u. 5.3.3]iti | pāṭhāntare dravya-śabdena tejo-mātrāśabdoktānīndriyāṇi | uṣma-vipāka-śabdena hṛdayāgra-pradyotaḥ | tathā ca śrutiḥ—sa imās tejo-mātrāḥ samabhyādadāno hṛdayam evānvakrāmat [bṛ.ā.u. 4.4.1] iti | tathā—tasya haitasya hṛdayāgraṁ pradyotate tenaiṣa ātmā niṣkrāmati [bṛ.ā.u. 4.4.2]iti | dhūmādi-śabdas tat-tad-abhimāninyo devatāḥ tatrāpakṣayaḥ kṛṣṇa-pakṣaḥ | somaḥ soma-lokaḥ | 

tatra bhukta-bhogasyāvarohaṇa-prakāram āha—darśa ity ādi | viparīta-lakṣaṇayā viśiṣṭa-bhoga-kṣaya-śokāgninā dehalayenādarśanam ucyate | etad uktaṁ bhavati—bhūta-sūkṣma-yukto dhūmādy ātivāhika-devatābhiḥ soma-lokaṁ prāpitas tad-bhogāvasāne vilīna-deho vṛṣṭi-dvāreṇauṣadhi-vīrudhādi-sāmyāpatti-krameṇa jāyate|evaṁ punar-bhava-hetuḥ pitṛ-yānaṁ pravṛtta-karma-mārga iti | kṣmeśa he bhū-pate | punar-bhavam evāha—ekaikaśyena pratyekaṁ krameṇa bhūtvā tat tat sānnidhyaṁ prāpyeha bhūmau jāyate ||50-51||

**krama-sandarbhaḥ :_na vyākhyātam._**

**viśvanāthaḥ : **pravṛttena karmaṇā ārohāvarohābhyām āvṛtti-prakāram āha—dravyeti | soma-paryantam ārohaṇe sopānāni darśayati | prathamaṁ dravyasya caru-puroḍāśādeḥ sūkṣmo vipākaḥ | pariṇāmo dehāntarārambhako, yena sampariṣvakto gacchati, ya eva śrutau ap-śabdenoktaḥ | taṁ prathamaṁ prāpnoti, tathā hi—iha tupañcamyām āhutāvāpaḥ puruṣa-vacaso bhavanti [chā.u. 5.3.3]iti | dravyam uṣma-vipākaś ceti pāṭhe dravya-śabdena tejo-mātrā-śabdoktāni indriyāṇi uṣma-vipāka-śabdena hṛdayāgra-pradyotaḥ | tadā ca sat-karma-sādhakānīndriyāṇi prathamaṁ prāpnoti, tato dhūmam ity evaṁ kramaḥ | tathā ca śrutiḥ—sa imās tejo-mātrāḥ samabhyādadāno hṛdayam evānvakrāmat [bṛ.ā.u. 4.4.1]iti | tathā ca—tasya haitasya hṛdayāgraṁ pradyotate tenaiṣa ātmā niṣkrāmati [bṛ.ā.u. 4.4.2]iti | dhūmādi-śabdais tat-tad-abhimāninyo devatā ucyante | tato dhūmābhimāninīṁ devatāṁ prāpnoti, tato rātry-abhimāninīm ity evam | apakṣayaḥ kṛṣṇa-pakṣaḥ | somaś candra-lokaḥ | dhūmādy-ativāhika-devatābhiḥ somaṁ lokaṁ prāptio bhogān bhuṅkte ity arthaḥ | 

tatra bhukta-bhogasya tasāvaroha-prakāram āha—darśa iti | candra-kṣayavatyo amāvasyayā bhoga-deha-kṣayo lakṣitaḥ | tato vṛṣṭy-ādi-dvāreṇauṣadhi-vīrudhādiḥ, tato’yaṁ tad eva bhuktaṁ retaḥ | he kṣmeśa ! uktam avaroha-prakāraṁ vyācaṣṭe—ekaikaśyeneti | krameṇauṣadhy-ādikaṁ bhūtvety arthaḥ ||50-51|| 

—o)0(o—

**|| 7.15.52 ||**

**niṣekādi-śmaśānāntaiḥ saṁskāraiḥ saṁskṛto dvijaḥ |**

**indriyeṣu kriyā-yajñān jñāna-dīpeṣu juhvati ||**

**madhvaḥ :**yajñābhimānino devān smarantīndriya-māninām |


    vaśagāṁs tān manomāni surendrasya vaśe sthitān |


    vedātmikāyāḥ pārvatyās tāṁ rudrasya vaśe sthitān |


    varṇa-trayātmakaṁ rudraṁ śeṣe tu praṇavātmake |


    bindu-rūpa sarasvatyāṁ taṁ tāṁ tasyāṁ punar nyaset |


    mūla-sthānād arūpāyāṁ tāṁ vāyau taṁ janārdane |


    prakṛtāv athavā prāṇaṁ tām eva puruṣottame || iti brahma-tarke ||52||

**śrīdharaḥ : **tatrādhikāriṇam āha—niṣekādīti | anyas tv iṣṭādi-kāry apy evaṁ janma na labhata ity arthaḥ | nivṛtta-karma-niṣṭhasyopāsanādi-viśeṣam upadiśann arcirādi-mārgeṇa brahma-loka-prāptim āha—indriyeṣv atyādinā | yad vā, dravya-yajñeṣu hiṁsāyā durnivāratvād ati-mukhyam nivṛttaṁ karmaiva darśayann āha—jñānena dīpyanta iti tathā teṣu | indriya-vyāpārāṇām iṣṭāpūrtādīnām indriya-tāvan-mātratāṁ bhāvayantīty arthaḥ | evam uttaratrāpi ||52||

**krama-sandarbhaḥ :_na vyākhyātam._**

**viśvanāthaḥ : **tatra mukhyaṁ karmādhikāriṇam āha—niṣekādīti | pravṛtta-karma-niṣṭham uktvā nivṛtta-karma-niṣṭhasyārcir-ādi-mārgeṇa brahma-loka-prāptim āha—indriyeṣu jñānena dīpyanta iti teṣu kriyā-yajñān juhvati | indriya-vyāpāra-mayatvād indriya-tāvan-mātratāṁ bhāvayantīty arthaḥ | evam uttaratrāpi ||52||

—o)0(o—

**|| 7.15.53 ||**

**indriyāṇi manasy ūrmau vāci vaikārikaṁ manaḥ |**

**vācaṁ varṇa-samāmnāye tam oṁkāre svare nyaset |**

**oṁkāraṁ bindau nāde taṁ taṁ tu prāṇe mahaty amum ||**

**śrīdharaḥ : **ūrmau darśanādi-saṅkalpa-rūpe manasi | vaikārikaṁ vikāra-yuktaṁ mano vāci | vidhyādi-lakṣaṇayā vācā hi manaḥ kartṛtvādi-vikāraṁ bhajati | varṇānāṁ samāmnāye samudāye | tad viśeṣatvād vācaḥ | svare a-kārādi-svara-trayātmake | o-kāraṁ bindau taṁ ca nāde | prāṇe sūtrātmani | mahati brahmaṇi ||53||

**krama-sandarbhaḥ :_na vyākhyātam._**

**viśvanāthaḥ :** ūrmau darśanādi-saṅkalpa-rūpe manasi | vaikārikaṁ vikāra-yuktaṁ mano vāci | vidhy-ādi-lakṣaṇayā vācā hi manaḥ kartṛtvādi-vikāraṁ bhajati | varṇānāṁ samāmnāye samudāye | tad-viṣatvād vācaḥ | svare a-kārādi-svara-trayātmake | o-kāraṁ bindau | taṁ ca nāde | prāṇe sūtratmani | mahati brahmaṇi ||53||

—o)0(o—

**|| 7.15.54 ||**

**agniḥ sūryo divā prāhṇaḥ śuklo rākottaraṁ sva-rāṭ |**

**viśvo’tha taijasaḥ prājñas turya ātmā samanvayāt ||**

**madhvaḥ : **svarāḍ indraḥ |


    viśvādyā aniruddhādyās te dvidhā samprakīrtitāḥ |


    viṣṇu-rūpās tad anye ca tān sarvān yāti mokṣaṇaḥ ||


    tad anye ca divasputrāḥ sarve ca dyu-samīpagāḥ |


    te divaṁ prāpayanty enaṁ sa vāyuṁ sa hariṁ pṛthak ||


    viśvādi-rūpaṁ turyaṁ ca vāsudevaś ca nāparaḥ ||iti ca |

adhiko bhūtvā sukhādibhiḥ | bhaktimān mārgavin naiva nīcāṁ gatim avāpnuyāt || iti ca ||54||

**śrīdharaḥ : **agnir iti | tat-tad-abhimāninyo devatās tāḥ | prāpnotīti pūrva-vat | divāhaḥ | prāhṇas tasyaivāntaḥ | rākā śukla-pakṣasyāntaḥ | yad vā, prāhṇo rākā iti ca purāṇa-matam | uttaraṁ tv ayanam | svarāṭ brahmā | evaṁ brahma-lokaṁ gatasya bhogāvasāno mokṣa-prakāram āha—viśva iti | viśvaḥ sthūlopādhiḥ sa sthūlaṁ sūkṣme vilāpya sūkṣmopādhis taijaso bhavati | sūkṣmaṁ kāraṇe vilāpya kāraṇopādhiḥ prājño bhavati | kāraṇaṁ ca sarva-sākṣitvenānvayāt sākṣi-svarūpe vilāpya turyo bhavati | teṣāṁ ca vyabhicāriṇāṁ sākṣyāṇāṁ laye śuddha ātmā bhavati | mucyata ity arthaḥ ||54||

**krama-sandarbhaḥ : _na vyākhyātam._**

**viśvanāthaḥ : **agnir iti tat-tad-abhimāninyo devatās tāḥ | prāpnotīti pūrvavat | divāhaḥ prāhṇas tasyaivāntaḥ | śuklaḥ śukla-pakṣasyāntaḥ | rākā tasyaivāntaḥ | uttaram uttarāyaṇam | svarāṭ brahmā | evaṁ brahma-lokaṁ gatasya tasya bhogāvasāne mokṣa-prakāram āha—viśvaḥ sthūlopādhiḥ sā sthūlaṁ sūkṣme pravilāpya kāraṇopādhiḥ prājño bhavati | kāraṇaṁ ca sarva-sākṣitvenānvayāt sākṣi-svarūpe pravilāpya turya ātmā bhavati | teṣāṁ ca vyabhicāriṇāṁ sākṣyāṇāṁ pralaye śuddha ātmā bhavati, mucyata ity arthaḥ ||54||

—o)0(o—

**|| 7.15.55 ||**

**deva-yānam idaṁ prāhur bhūtvā bhūtvānupūrvaśaḥ |**

**ātma-yājy upaśāntātmā hy ātma-stho na nivartate ||**

**śrīdharaḥ : **yathetaro bhūtvā nivartate tathā na nivartata ity arthaḥ ||55|| 

**krama-sandarbhaḥ :_na vyākhyātam._**

**viśvanāthaḥ :** arcir-ādi-mārga-stho bhūtvā anupūrvaśaḥ ānupūrvya-krameṇa ||55|| 

—o)0(o—

**|| 7.15.56 ||**

**ya ete pitṛ-devānām ayane veda-nirmite |**

**śāstreṇa cakṣuṣā veda jana-stho’pi na muhyati ||**

**śrīdharaḥ : vedena nirmite**, te dhūmam abhisambhavanti [bṛ.ā.u. 6.2.16]ity ādinā | te arciṣam abhisambhavanti [chā.u. 5.10.1]ity-ādinā ca, niścayena vivicya jñāpite ity arthaḥ | **jana-stho’pi **dehastho’pi **na muhyati** ||56||

**krama-sandarbhaḥ :_na vyākhyātam._**

**viśvanāthaḥ :** vedena nirmite tejasā te dhūmam abhisambhavanti [bṛ.ā.u. 6.2.16]ity-ādinā | te arciṣam abhisambhavanti [chā.u. 5.10.1]ity-ādinā ca | janastho’pi deha-stho’pi ||56|| 

—o)0(o—

**|| 7.15.57 ||**

**ādāv ante janānāṁ sad bahir antaḥ parāvaram |**

**jñānaṁ jñeyaṁ vaco vācyaṁ tamo jyotis tv ayaṁ svayam ||**

**madhvaḥ : **glāpakatvāt tamaḥ ||57|| 

**śrīdharaḥ : **tatra hetum āha—ādāv iti | janānāṁ dehānām ādau kāraṇatvenānte cāvadhitvena yat sat tathā bahir bhogyam antar bhoktṛ param avaraṁ cocca-nīcam | tamo’prakāśaḥ | jyotiḥ prakāśaḥ | tat tu sarvam ayaṁ jñānī svayam eva na tasmād vyatiriktaṁ vastu kiñcid asti yena muhyed ity arthaḥ ||57|| 

**krama-sandarbhaḥ :**mohābhāva-kāraṇaṁ sarvasya paramātmānanyatvaṁ vivṛṇoti—ādāv iti | yat paramātma-lakṣaṇaṁ vastu, tat sat vartamānaṁ, tadeva svayaṁ bahir bhogyam | jyotiḥ prakāśaś ca sphurati, nānyat | anyasya tad vinā svataḥ sphuraṇānirūpyatvād iti bhāvaḥ ||57||

**paramātma-sandarbhaḥ 62: **jagatas tad-ananyatve yuktiṁ vivṛṇoti pañcabhiḥ—ādāv ante iti | **janānāṁ** dehādīnām **ādau** kāraṇatvena **ante** cāvadhitvena yat paramātma-lakṣaṇaṁ sarva-kāraṇaṁ vastu **sad** vartamānaṁ, tad eva svayaṁ **bahir** bhogyaṁ **antar** bhoktṛ **parāvaraṁ** cocca-nīcaṁ **tamo**’prakāśaḥ **jyotiḥ** prakāśaś ca sphurati nānyat | anyasya tad vinā svataḥ sphuraṇānirūpyatvād iti bhāvaḥ ||57||[^47]

**viśvanāthaḥ :** atra sarvaṁ brahmeti bhāvenaiva mohābhāvenaiva hetur ity āha—ādāv iti | janānāṁ dehādīnām ādau kāraṇatvena ante cāvadhitvena yat sat svayaṁ brahma tad eva bahir bhogyam māyikaṁ vastu antar bhoktṛ jīva-vṛndaṁ parāvaram utkṛṣṭa-nikṛṣṭātmakam | jñānam indriyaṁ jñeyam | śabdādi-vaco ghaṭa-paṭādi vācyam | jāty-ādi-tamo-jīvasyāvidyā jyotir vidyā tasmāt vyatiriktaṁ vastu kim api nāsti yena muhyed iti bhāvaḥ ||57|| 

—o)0(o—

**|| 7.15.58 ||**

**ābādhito’pi hy ābhāso yathā vastutayā smṛtaḥ |**

**durghaṭatvād aindriyakaṁ tadvad artha-vikalpitam ||**

**madhvaḥ :** durghaṭatvād arthatvena parameśvareṇaiva kalpitam ||58||

**śrīdharaḥ : **nanu tarhi kathaṁ pṛthag-arthas tasyāpi pratīyate ? tatrāha—ābādhitas tarka-virodhena sarvato bādhito’py ābhāsaḥ pratibimbādir vastutayā yathā smṛtas tadvad aindriyakaṁ sarvam arthatvena vikalpitaṁ, na tu paramārthataḥ, durghaṭatvāt ||58|| 

**krama-sandarbhaḥ : **nanu, kathaṁ tarhi tasmād atyanta-pṛthag ivārtha-jātaṁ pratīyate ? tatrāha—ābādhitaḥ | **ābādhitas** tarka-virodhena ā sarvato bādhitaḥ,[^48] svātantrya-sattāyāḥ sakāśān nirasto’**pi yathā ābhāsaḥ** sūryādi-prati-raśmir bālādibhiḥ pṛthak prakāśamānatā-darśanād **vastutayā** svatantra-padārthatayā **smṛtaḥ** kalpitaḥ, **tadvad aindriyakaṁ** sarvaṁ mūḍhaiḥ svatantrārthatvena vividhaṁ kalpitaṁ, tat tu na tattva-dṛṣṭyā, svātantrya-nirūpaṇasya **durghaṭatvād** ity arthaḥ ||58|| paramātma-sandarbhaḥ (63)

**viśvanāthaḥ : **nanu bhoktṛ-bhogyādi-vastūnāṁ sarva-janair pṛthaktayā arthas tasyāpi pratīyate ? tatrāha—**ābādhitas** tarka-virodhena sarvato bādhito’py **ābhāsaḥ** pratibimbādir **vastutayāyathā smṛtaḥ, tadvad aindriyakaṁ** sarvam **arthatvena vikalpitaṁ**, na tu paramārthataḥ, **durghaṭatvāt** ||58||

—o)0(o—

**|| 7.15.59 ||**

**kṣity-ādīnām ihārthānāṁ chāyā na katamāpi hi |**

**na saṅghāto vikāro’pi na pṛthaṅ nānvito mṛṣā ||**

**madhvaḥ :** chāyā-rītiḥ prakāraś ca bhāvaś cety abhidhīyate iti śabda-nirṇaye | kṣity-ādīnāṁ padārthānāṁ katamo’pi prakāro na ghaṭate, parameśvara-kalpitatvāt kāryam ity eva vaktuṁ yuktam | nahi sajñāta-mātrā pṛthivī na ca vikāra-mātraṁ nahi kāluṣyādi-vikāra-mātreṇa pṛthivī bhavati | na cādebhyaḥ pṛthak sthitiḥ | na ca vastu-dvayavat | sahāvasthāna-mātram ||59|| 

**śrīdharaḥ : **tad evāha—**kṣity-ādīnāṁ** pañca-bhūtānāṁ **chāyā** aikya-buddhy-ālambana-rūpaṁ dehādi-saṅghātārambha-pariṇāmānāṁ madhye **katamāpy** anyatamāpi na bhavati | **na** tāvat teṣāṁ **saṅghāto** vṛkṣāṇām iva vanam | eka-deśākarṣaṇe sarvākarṣaṇānupapatteḥ | na hy ekasmin vṛkṣa ākṛṣṭe sarvaṁ vanam ākṛṣyate | na ca **vikāra** ārabdho’vayavī | **api**-śabdān na pariṇāmo’pi | kutaḥ ? sa kiṁ svāvayavebhyaḥ pariṇatebhyo vā pṛthak tad-**anvito** vā | na tāvad atyantaṁ pṛthak, tathā’pratīteḥ | na cānvitaḥ | sa kiṁ pratyavayavaṁ sarvo’py anvety aṁśena vā | ādye aṅguli-mātre’pi deha-buddhiḥ syāt | dvitīye tasyāpy aṁśāṅgīkāre saty anavasthā syād ato **mṛṣā** evety arthaḥ ||59||

**krama-sandarbhaḥ :**tad evāha dvābhyām | kṣity-ādīnām ity-ādinā | mṛṣaivety arthaḥ ity antena taiḥ ||59|| [^49]

tatra kuta ity ante sa kim avayavebhyaḥ pṛthag ārabhyate pariṇamate ca tad-anvito vety ūhyam | ato mṛṣevety atra ato dehādeḥ svātantryeṇāvasthitir mṛṣaivety artha iti jñeyam ||59||]

**paramātma-sandarbhaḥ (64): **tad evāha—**kṣity-ādīnāṁ** pañca-bhūtānāṁ **chāyā** aikya-buddhy-ālambana-rūpaṁ dehādi-saṅghātārambha-pariṇāmānāṁ madhye **katamāpy** anyatamāpi **na** bhavati | **na** tāvat teṣāṁ **saṅghāto** vṛkṣāṇām iva vanaṁ, eka-deśākarṣaṇe sarvākarṣaṇānupapatteḥ | na hy ekasmin vṛkṣa ākṛṣṭe sarvaṁ vanam ākṛṣyate | na ca **vikāra** ārabdho’vayavī | **api**-śabdāt pariṇāmo’pi | 

kutaḥ ? sa kim avayavebhyaḥ pṛthag ārabhyate pariṇamate ca tad-anvito vā ? **na** tāvad atyantaṁ **pṛthak** tathā apratīteḥ | **na** ca **anvitaḥ** | 

sa kiṁ pratyavayavaṁ sarvo'py anveti, aṁśena vā ? ādye aṅguli-mātre’pi deha-buddhiḥ syāt, dvitīye tasyāpy aṁśāṅgīkāre saty anavasthāpātaḥ syāt | ato dehādeḥ svātantryeṇāvasthitir **mṛṣā** eveti ||59|| (paramātma-sandarbha 64)

**viśvanāthaḥ : **etad evāha—kṣity-ādīnāṁ pañca-bhūtānāṁ chāyā aikya-buddhyā ālambanaṁ dehādikaṁ saṅghātārambha-pariṇāmānāṁ madhye katamāpi na bhavati | na tāvat pañca-bhūtānāṁ saṅghāto vṛkṣāṇām iva vanam | eka-deśākarṣaṇena sarvākarṣaṇānupapatteḥ | na hy ekasmin vṛkṣa ākṛṣṭe sarvaṁ vanam ākṛṣyate | na ca pañca-bhūtānāṁ vikāraḥ, pañca-bhūtair ārabdho’vayavīty arthaḥ | kutaḥ ? iti cet tatrāha—na pṛthak nānvita iti | avayavebhyo’vayavī na tāvad atyantaṁ pṛthak | tathā’pratīteḥ | na ca teṣv anvitaḥ | sa kiṁ pratyavayavam avayavī sarvatra evānvety aṁśena vā | ādye pāṇau pāṇy-aṅguly-ādau vā deha-buddhau vā tan-nāśasya deho naṣṭa iti pratītir āpadyeta | dvitīye aṁśasyāpy aṁśāṅgīkāre’navasthā syāt | api-kārāt pañca-bhūtānāṁ pariṇāmo’pi yato na pañca-bhūtebhyaḥ sa pṛthak | nāpi teṣv anvita ity ato mṛṣaiva mithyaiveti vivarta-vāda evopādeya ity arthaḥ ||59||

—o)0(o—

**|| 7.15.60 ||**

**dhātavo’vayavitvāc ca tan-mātrāvayavair vinā |**

**na syur hy asaty avayaviny asann avayavo’ntataḥ ||**

**madhvaḥ : **evam avayavāyavinor api ||60||

**śrīdharaḥ : **evaṁ dehāder mithyātvam uktvā tad-dhetūnāṁ kṣity-ādīnām api mithyātvam āha—dhārayantīti dhātavo mahā-bhūtāni tan-mātraiḥ sūkṣmair avayavair vinā na syuḥ | avayavitvāt teṣām api | tarhy avayavaḥ satya iti cet tatrāha ukta-prakāreṇāvayaviny asatyavayavo’py antato’sann iva syāt | avayavi-pratīty-anyathānupapattiṁ vinā tat-sad-bhāve pramāṇābhāvād ity arthaḥ | tad uktaṁ pañcama-skandhe—evaṁ niruktaṁ kṣiti-śabda-vṛttam [bhā.pu. 5.12.9] ity-ādi ||60||

**krama-sandarbhaḥ : **evaṁ dehāder mithyātvam uktvā tad-dhetūnāṁ kṣity-ādīnām api mithyātvam āha—dhārayantīti dhātavo mahā-bhūtāni tan-mātraiḥ sūkṣmair avayavair vinā na syuḥ | avayavitvāt teṣām api | tarhy avayavaḥ satya iti cet tatrāha ukta-prakāreṇāvayaviny asatyavayavo’py antato’sann iva syāt | avayavi-pratīty-anyathānupapattiṁ vinā tat-sad-bhāve pramāṇābhāvād ity arthaḥ | tad uktaṁ pañcama-skandhe—evaṁ niruktaṁ kṣiti-śabda-vṛttam [bhā.pu. 5.12.9] ity-ādi ||60|| 

**paramātma-sandarbha 65 :**evaṁ dehādeḥ svātantryeṇānirūpyatvam uktvā tad-dhetūnāṁ kṣity-ādīnām api tathaivānirūpyatvam āha—dhātava iti | 

dhārayantīti **dhātavo** mahā-bhūtāni **tan-mātraiḥ** sūkṣmair **avayavair vināna syuḥ**,  **avayavitvāt** | teṣām api tarhy avayava eva svatantra iti cet ? tatrāha ukta-prakāreṇa **avayavini** nirūpayitum **asatiavayavo**’py **antato** nirūpayitum **asann** iva syāt | avayavi-pratīty-anyathānupapattiṁ vinā paramāṇu-lakṣaṇāvayava-sad-bhāve pramāṇābhāvād ity arthaḥ | tad uktaṁ pañcame—evaṁ niruktaṁ kṣiti-śabda-vṛttam [bhā.pu. 5.12.9] ity-ādi | 

tasmād aikya-buddhy-ālambana-rūpaṁ yat pratīyate, tat sarvatra paramātma-lakṣaṇaṁ sarva-kāraṇaṁ vastv eveti sādhūktam ādāv ante janānāṁ sat  [bhā.pu. 7.15.57] ity-ādinā | 

evam eva tṛtīye’py uktam—


    iti tāsāṁ sva-śaktīnāṁ satīnām asametya saḥ |


    prasupta-loka-tantrāṇāṁ niśāmya gatim īśvaraḥ ||


    kāla-saṁjñā tato devīṁ vibhrac chaktim urukramaḥ |


    trayoviṁśatit-tattvānāṁ gaṇaṁ yugapad āviśat ||


    so’nupraviṣṭo bhagavāṁś ceṣṭā-rūpeṇa taṁ gaṇam |


    bhinnaṁ saṁyojayām āsa suptaṁ karma prabodhayan || [bhā.pu. 3.6.1-3] iti |

ata eva yasya pṛthivī śarīram [bṛ.ā.u. 3.7.3] ity-ādi-śrutau sarvasya paramātma-śarīratvena prasiddhiḥ, paramātmanas tu śarīratvena | tad evam avayava-rūpeṇa pradhāna-pariṇāmaḥ sarvatrāvayavī tu paramātma-vastv eveti[^50] siddham | tato’py amithyātvam eva jagata upapadyeta ||60||

**viśvanāthaḥ : **evaṁ dehāder mithyātvam uktvā tad-dhetūnāṁ kṣity-ādīnām api mithyātvam āha—dhātava iti | dhārayantīti dhātavo mahā-bhūtāni tan-mātraiḥ sūkṣmair avayavair vinā na syuḥ | avayavitvāt teṣām api tarhy avayavaḥ satya iti cet tatrāha—ukta-prakāreṇāvayaviny asati avayavo’py antato’sann eva syāt avayavi-pratīty-anyathānupapattiṁ vinā tat sad-bhāve pramāṇābhāvād ity arthaḥ | tad uktam pañcame—evaṁ niruktaṁ kṣiti-śabda-vṛttam [bhā.pu. 5.12.9] ity-ādi ||60||

—o)0(o—

**|| 7.15.61 ||**

**syāt sādṛśya-bhramas tāvad vikalpe sati vastunaḥ |**

**jāgrat-svāpau yathā svapne tathā vidhi-niṣedhatā ||**

**madhvaḥ :** na ca sādṛśya-mātram, vastu-bhede hi tad yujyate | tasmāt svapna eva jāgrat-svapnau yathā viśeṣato dṛśyate, tathā pṛthivyāvādi-viśeṣo durghaṭo’pīśvara-kalpanayivāsau dṛśyate ||61||

**śrīdharaḥ : **nanv avayavino’bhāve āgamāpāyiṣu bālyādiṣu so’yaṁ devadatta iti pratyabhijñānaṁ na syāt | tad uktaṁ bhaṭṭaiḥ, āvirbhāva-tirobhāva-dharmakeṣv anapāyi yat | tad dharmī iti tatrāha—syād iti | vastutaḥ paramātmano **vikalpe** bhede’**sati** | yad vā, vastuno’vidyayā vikalpe sati pūrva-pūrvāropa-**sādṛśyāt** sa eveti **bhramaḥ syāt** | sa ca **tāvad** eva yāvad avidyā-nivṛttiḥ | nanu sarva-mithyātve śāstrasya vidhi-niṣedhakatā katham ? tatrāha—**svapna**-madhye **jāgrat-svāpa**-vyavasthā **yatheti** ||61||

**krama-sandarbhaḥ, paramātma-sandarbha 66: **nanu yadi paramātma-vastv eva[^51] sarvatrāvayavī dehaḥ syāt, tataś ca tatraiva brāhmaṇatvādi-saṁjñā-prāpter guṇa-doṣa-hetū vidhi-niṣedhāv api syātāṁ, tau ca na sambhavataḥ | tasmād anya evāvayavī yujyate ity āśaṅkyāha—syād iti | 

**vastunaḥ** paramātmano[^52]**vikalpe** saṁśaye **sati** iti, tasya tādṛśatvena nirṇayo yāvan na syāt ity arthaḥ,**tāvad** eva tasmāt sarvaikya-buddhi-nidānāt pṛthag dehaikya-buddhiḥ **sādṛśya-bhramaḥ syāt** | pūrvāparāvayavānusandhāne sati parasparam āsajyaikatra sthitatvenāvayavatva-sādhāraṇyena caikya-sādṛśyāt pratyavayavam ekatayā pratīteḥ, so’yaṁ deha iti bhrama eva bhavatīty arthaḥ, prativṛkṣaṁ tad idaṁ vanam itivat | yathoktaṁ svayaṁ bhagavatā—


    so’yaṁ dīpo’rciṣāṁ yadvat srotasāṁ tad idaṁ jalam |


    so’yaṁ pumān iti nṝṇāṁ mṛṣā dhīr gīr mṛṣāyuṣām || [bhā.pu. 11.22.45] iti |

tataś ca tatraiva brāhmaṇatvādy-abhimāne sati svapna-viṣayakau **jāgrat-svapnāv** iva tad-viṣayakau vidhi-niṣedhau syātām ity āha—**jāgrad** iti | tathā tena prakāreṇa vidher **vidhitā** niṣedhasya **niṣedhatā** ity arthaḥ | evaṁ,


    para-svabhāva-karmaṇi na praśaṁsen na garhayet |


    viśvam ekātmakaṁ paśyan prakṛtyā puruṣeṇa ca || [bhā.pu. 11.28.1] 

ity-ādir ekādaśāṣṭaviṁśatitamādhyāye'pi jñeyaḥ | tatra ca, kiṁ bhadraṁ kim abhadraṁ vā dvaitasyāvastunaḥ kiyat [bhā.pu. 11.28.4] ity-ādikaṁ syāt **sādṛśya-bhramas tāvad** ity-ādy-anusāreṇaiva vyākhyeyam | avastu yad dvaitaṁ tasyety arthaḥ | tasmāt svātantryeṇa nirūpaṇāśaktyā paramātmano’nanyad eva sarvam iti prakaraṇārthaḥ ||61|| 

**viśvanāthaḥ :** nanu tad api kṣity-ādīnāṁ satyatvena pratītiḥ kuto nayatīty ata āha—syād iti vikalpe kṣity-ādāv asati mithyā-bhūte’pi vastunaḥ satya-bhūtasya bhagavan-nitya-dhāma-kṣity-ādīnāṁ sādṛśyena bhramaḥ | satyasya jalasya marīcikāyām ivety arthaḥ | yathaiva satya eva tejasi satyasyaiva jalasya bhrānti-mūlake ārope sati marīcikā jalaṁ bhavet tathaiva satya eva brahmaṇi satyasyaiva bhagavad-dhāma-stha-kṣity-āder ajñāna-mūlake ārope sati yad idaṁ bhaved ity arthaḥ | na ca bhagavad-dhāmny api vivartaḥ pravartata iti tad apy asatyam iti vācyaṁ, bhū-gola-cakre sapta-pūryo bhavanti | tāsāṁ madhye sākṣād brahma gopāla-purīti[go.tā.u. 2.25] iti .[go.tā.u.ī-śrutyā gopāla-puryā brahma-svarūpa-bhūtatva-pratipādanāt | tāsām iti nirdhāraṇe ṣaṣṭhyā sākṣād iti brahmeti padayoś ca vaiyarthyād anya-vastūnām iva brahmaṇi gopāla-puryāropitatvam iti vyākhyātum aśakyatvāt | 

kiṁ ca, arvācīnā advaita-vādinas tu māyā-śakty-atiriktām antaraṅgāhlādiny-ādi-śaktiṁ tad-vilāsān bhagavan-nitya-dhāma-kṣity-ādīṁś cāmanyamānā andha-parasparayaiva vivarte mithyā-bhūtasyaiva sādṛśya-bhramam ācakṣāṇā vigīyanta eva | 

nanv evaṁ jagato mithyātve sarvajñenāpi vedena vidhi-niṣedhau katham ucyate, na hi marīcikā-jalasya guṇa-doṣau vijñenopadiśyete ? ity ata āha—jāgrat-svapnāv iti | svapna-madhye yathā jāgrat-svapna-vyavasthā tathaiva mithyā-bhūte jagati tāv api mithyā-bhūtāv evety arthaḥ | avidvad-adhikāritvād iti—traiguṇya-viṣayā vedā nistrai-guṇyo bhavārjuna [gītā 2.45] iti ||61||

—o)0(o—

**|| 7.15.62 ||**

**bhāvādvaitaṁ kriyādvaitaṁ dravyādvaitaṁ tathātmanaḥ |**

**vartayan svānubhūtyeha trīn svapnān dhunute muniḥ ||**

**śrīdharaḥ : **idānīm uktam evādvaitaṁ bhāvanā-trayopadeśena dṛḍhīkaroti—bhāvādvaitam iti caturbhiḥ | vartayann ālocayan | svānubhūtyā ātma-tattvānubhavena | trīn jāgrad-ādīn | traya āvasathās trayaḥ svapnāḥ [ai.u. 1.12] iti śruteḥ | yad vā, vastu-bheda-buddhir ekaḥ svapnaḥ | tatas tat-tad-adhikāra-bhedena karma-bheda-buddhir dvitīyaḥ | tato mat-karma-sādhitam etat phalaṁ mamaiva bhogyam iti tṛtīyaḥ | tān dhunute nivartayati ||62|| 

**krama-sandarbhaḥ : _na vyākhyātam._**

**viśvanāthaḥ : **idānīm uktam evādvaitaṁ bhāvanā-trayopadeśena dṛḍhīkaroti—bhāvādvaitam iti caturbhiḥ | vartayann ālocayan svānubhūtyā ātma-tattvānubhavena vastu-bheda-buddhir ekaḥ svapnaḥ | tatas tat-tad-adhikāra-bhedena karma-bheda-buddhir dvitīyaḥ | mat-karma-sādhitam etat phalaṁ mamaiva bhogyam iti tṛtīyaḥ | tān dhunute nivartayati ||62||

—o)0(o—

**|| 7.15.63 ||**

**kārya-kāraṇa-vastv-aikya- darśanaṁ paṭa-tantuvat |**

**avastutvād vikalpasya bhāvādvaitaṁ tad ucyate ||**

**śrīdharaḥ : **kārya-kāraṇayor vastv-aikyasya marśanam ālocanaṁ tantur eva na paṭa iti ||63||

**krama-sandarbhaḥ : _na vyākhyātam._**

**viśvanāthaḥ :** kārya-kāraṇayor vastv-aikya-darśanam ālocanaṁ tantur eva na paṭa ity evaṁ jagat-prakṛtyoḥ kārya-kāraṇayor aikyam ||63||

—o)0(o—

**|| 7.15.64 ||**

**yad brahmaṇi pare sākṣāt sarva-karma-samarpaṇaḥ |**

**mano-vāk-tanubhiḥ pārtha kriyādvaitaṁ tad ucyate ||**

**śrīdharaḥ : **mano-vāk-tanubhiḥ kṛtānāṁ karmaṇāṁ samarpaṇaṁ, taiḥ samarpaṇam iti vā | uddeśya-phala-bhedo hi kriyā-bhede hetuḥ, īśvarārpaṇe ca tad-abhāvāt kriyāṇām advaitam ||64||

**krama-sandarbhaḥ :_asiddha-jñānatvāt tathāpi sva-dharmam eva kuryād ity āha—yad iti ||64|| _**

**viśvanāthaḥ :**mano-vāk-tanubhiḥ kṛtānāṁ karmaṇāṁ samarpaṇaṁ brahmaṇi arpaṇam iti | uddeśya-phala-bhedo hi kriyā-bhede hetuḥ, īśvarārpaṇe ca tad-abhāvāt kriyāṇām advaitam ||64||

—o)0(o—

**|| 7.15.65 ||**

**ātma-jāyā-sutādīnām anyeṣāṁ sarva-dehināḥ |**

**yat svārtha-kāmayor aikyaṁ dravyādvaitaṁ tad ucyate ||**

**śrīdharaḥ : **ātmanaḥ svasya jāyādīnāṁ ca svārthaś ca kāmaś ca tayoḥ dehādīnāṁ pañca-bhūtātmakatvena bhoktuś ca paramātmatvenābhedālocanenārtha-kāmayor yad aikya-darśanam ity arthaḥ ||65||

**krama-sandarbhaḥ : _na vyākhyātam._**

**viśvanāthaḥ : **ātmanaḥ svasya jāyādīnāṁ ca anyeṣāṁ ca sva-sambandha-rahitānāṁ svīyo’rtha-sādhanaṁ kāmaś ca tat prāpyaṁ yat bhogyaṁ tayoḥ sādhana-sādhyayor aikyād aikya-bhāvaneti yāv evārtha-kāmau svasya tāv eva sarveṣām eva dehādīnāṁ pañca-bhūtātmakatvena aikyāt sarveṣām eva jīvātmanāṁ bhoktṛtvenaikyād bhedābhāvād iti bhāvaḥ ||65||

—o)0(o—

**|| 7.15.66 ||**

**yad yasya vāniṣiddhaṁ syād yena yatra yato nṛpa |**

**sa teneheta kāryāṇi naro nānyair anāpadi ||**

**śrīdharaḥ : **uktān āśrama-dharmān saṅkṣipyāha—yad iti | yad dravyam | yenopāyena | yataḥ sakāśāt ||66||

**krama-sandarbhaḥ : _na vyākhyātam._**

**viśvanāthaḥ : **uktān āśrama-dharmān saṅkṣipyāha—yad dravyam | yenopāyena | yataḥ sakāśāt ||66||

—o)0(o—

**|| 7.15.67 ||**

**etair anyaiś ca vedoktair vartamānaḥ sva-karmabhiḥ |**

**gṛhe’py asya gatiṁ yāyād rājaṁs tad-bhakti-bhāṅ naraḥ ||**

**śrīdharaḥ : **prastutam upasaṁharati—etair iti | asya śrī-kṛṣṇasya gatim | tad bhakti-bhāk tasya bhaktaḥ ||67||

**krama-sandarbhaḥ : _na vyākhyātam._**

**viśvanāthaḥ : **prastutam upasaṁharati—etair iti | asya śrī-kṛṣṇasya gatiṁ gṛhe gṛhastho’pi yadi tad-bhakti-bhāk syād ity arthaḥ ||67||

—o)0(o—

**|| 7.15.68 ||**

**yathā hi yūyaṁ nṛpa-deva dustyajād**

**āpad-gaṇād uttaratātmanaḥ prabhoḥ |**

**yat-pāda-paṅkeruha-sevayā bhavān**

**ahāraṣīn nirjita-dig-gajaḥ kratūn ||**

**śrīdharaḥ : **etat sarva-sādhāraṇam uktam, bhaktasya tu bhaktir eva sarva-puruṣārtha-hetur iti pāṇḍavān eva lakṣī-kṛtyāha—yathā hīti | he nṛpa-deva ! nṛpair devaiś ca sahāyair dustyajād iti vā | ātmanaḥ śrī-kṛṣṇād eva prabhor hetoḥ | aḍa-bhāva ārṣaḥ | utkarṣeṇātratety arthaḥ | yathā yathāvat tam eva bhajateti śeṣaḥ | yad vā, yathā āpad-gaṇād uttīrṇas tvam | yathā ca kratūnahārṣīt tathā śrī-kṛṣṇād eva tārakāt saṁsārād apy uttaratety arthaḥ ||68|| 

**krama-sandarbhaḥ :_yathā, yena bhakti-mātra-prakāreṇātmanaḥ svasya yaḥ prabhuḥ śrī-kṛṣṇas tasmād eva hetor yūyam āpad-gaṇād uttaratottariṣyatha | tad eva pratyāpayati—yad iti ||68|| _**

**viśvanāthaḥ : **eṣā ca pañcādhyāyī sarva-sādhāraṇyenaivoktā aikāntika-bhaktānāṁ tu siddhānāṁ sādhakānāṁ ca bhagavān eva gatiḥ | tatra ca siddhān svayam aparokṣībhūta eva bhagavān sva-prema-taraṅge nartayitum sapad-vipad-āvarta-gamitāṁs tān yathāvad eva kārayati, tathaiva te kurvanti tad-abhipretācaraṇam eva teṣāṁ bhajanam iti tatra pāṇḍavān eva pramāṇikurvann āha—yathā hīti | nṛpair devaiś ca sahāyair dustyajād āpadāṁ gaṇāt sva-prabhor dhyānādi-lakṣaṇayā caraṇa-sevayaivottarata uttaratheety arthaḥ | yat yathā ca bhavāṁs tayaiva kratūn ahārṣīt, tathaivānye ugrasenādayo’pi taṁ sevante iti śeṣaḥ | tena mādṛśo gṛha-mūḍha-dhīr ity uktvā sveṣāṁ gṛhastha-karmiṣv antar-bhāvo na bhāvya iti bhāvaḥ ||68||

—o)0(o—

**|| 7.15.69 ||**

**ahaṁ purābhavaṁ kaścid gandharva upabarhaṇaḥ |**

**nāmnātīte mahā-kalpe gandharvāṇāṁ susammataḥ ||**

**madhvaḥ :** atīta-mahā-kalpe atīta-brahma-kalpe brahma-kālaḥ paraś ceti mahā-kalpaś ca kīrtitaḥ iti ca ||69||

**śrīdharaḥ : **śrī-kṛṣṇa-sevā mahatām avajñayā bhraśyati tat kṛpayā ca sidhyatīti darśayan pūrva-vṛttātam āha—aham iti sārdhaiḥ pañcabhiḥ | nāmnā upabarhaṇaḥ ||69||

**krama-sandarbhaḥ :tatra svam api dṛṣṭāntayati—aham ity ādinā | tatrāham iti yugmakam ||69|| **

**viśvanāthaḥ :** yādṛcchika-sādhu-saṅga-labdha-bhaktīn sādhakāṁs tu, dharmān santyajya yaḥ sarvān māṁ bhajet sa ca sattamaḥ [bhā.pu. 11.11.32] ity-ādi śrī-bhāgavata-śāstra-rūpeṇa sa eva bhagavān yathādiśati, tathaiva te kurvanti | sa-liṅgān āśramāṁs tyaktvā cared avidhi-gocaraḥ [bhā.pu. 11.18.28] iti bhagavatoktaṁ vidhi-vākyam eva pramāṇīkurvanto varṇāśramācārādikaṁ nāpekṣante | tatra pūrva-janma svam eva pramāṇīkurvann āha—aham iti sārdhaiḥ pañcabhiḥ ||69||

—o)0(o—

**|| 7.15.70 ||**

**rūpa-peśala-mādhurya- saugandhya-priya-darśanaḥ |**

**strīṇāṁ priyatamo nityaṁ mattaḥ sva-pura-lampaṭaḥ ||**

**śrīdharaḥ : **peśalaṁ saukumāryaṁ rūpādibhiḥ priyaṁ darśanaṁ yasya ||70||

**krama-sandarbhaḥ : _na vyākhyātam._**

**viśvanāthaḥ : **peśalaṁ cāturyam ||70||

—o)0(o—

**|| 7.15.71 ||**

**ekadā deva-satre tu gandharvāpsarasāṁ gaṇāḥ |**

**upahūtā viśva-sṛgbhir hari-gāthopagāyane ||**

_na katamenāpi vyākhyātam._

—o)0(o—

**|| 7.15.72 ||**

**ahaṁ ca gāyaṁs tad-vidvān strībhiḥ parivṛto gataḥ |**

**jñātvā viśva-sṛjas tan me helanaṁ śepur ojasā |**

**yāhi tvaṁ śūdratām āśu naṣṭa-śrīḥ kṛta-helanaḥ ||**

**śrīdharaḥ, viśvanāthaḥ : **tad-āhvānaṁ vidvān | unmattaḥ san gāyann eva gataḥ ||72||

**krama-sandarbhaḥ : _na vyākhyātam._**

—o)0(o—

**|| 7.15.73 ||**

**tāvad dāsyām ahaṁ jajñe tatrāpi brahma-vādināḥ |**

**śuśrūṣayānuṣaṅgeṇa prāpto’haṁ brahma-putratām ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** tatrāpi śūdra-janmany api | yad vā, tādṛśābhiśāpe sati | atra tādṛśetihāsa-kathanaṁ bhakteḥ prāg-bhāva-jñāpanārtham | anuṣaṅgena punaḥ punaḥ saṅgena anukūlena saṅgena vā ||73||

—o)0(o—

**|| 7.15.74 ||**

**dharmas te gṛha-medhīyo varṇitaḥ pāpa-nāśanaḥ |**

**gṛhastho yena padavīm añjasā nyāsinām iyāt ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ :yenaiva bhakti-mātra-prakāreṇa nāradatvam api labdhavān aham iti prakaraṇārthaḥ ||**74||

—o)0(o—

**|| 7.15.75 ||**

**yūyaṁ nṛ-loke bata bhūri-bhāgā**

**lokaṁ punānā munayo’bhiyanti |**

**yeṣāṁ gṛhān āvasatīti sākṣād**

**gūḍhaṁ paraṁ brahma manuṣya-liṅgam ||**

_atra yathā ślokaṁ punaḥ bhāgavate 7.10.48-50 sāṅkhya-padya-jātaṁ draṣṭavyam | punar-uktiḥ khalv ity ādarād iti jñeyam ||_

**śrīdharaḥ : **tvaṁ tu kṛtārtha eveti harṣeṇa punaḥ pūrva-ślokān eva paṭhati—yūyam iti | śeṣaṁ spaṣṭam ||75|| 

**krama-sandarbhaḥ : _na vyākhyātam._**

**viśvanāthaḥ :** yūyaṁ tu prahlādādi-sarva-bhaktebhyo yathā-śreṣṭhās tathā viprādi-varṇebhyo brahmacaryādy-āśramebhyaś ca parama-śreṣṭhā iti vyañjayan pūrvoktām eva śloka-trayīṁ punar āha—yūyam iti ||75||

—o)0(o—

**|| 7.15.76 ||**

**sa vā ayaṁ brahma mahad-vimṛgya-**

**kaivalya-nirvāṇa-sukhānubhūtiḥ |**

**priyaḥ suhṛd vaḥ khalu mātuleya**

**ātmārhaṇīyo vidhi-kṛd guruś ca ||**

_na katamenāpi vyākhyātam._

—o)0(o—

**|| 7.15.77 ||**

**na yasya sākṣād bhava-padmajādibhī**

**rūpaṁ dhiyā vastutayopavarṇitam |**

**maunena bhaktyopaśamena pūjitaḥ**

**prasīdatām eṣa sa sātvatāṁ patiḥ ||**

**śrīdharaḥ: **aho prahlādasya bhāgyaṁ yena devo dṛṣṭaḥ | vayaṁ tu manda-bhāgyāḥ iti viṣīdantaṁ rājānaṁ praty āha yūyam iti tribhiḥ | na tu prahlādasya gṛhe paraṁ brahma vasati, na ca tad-darśanārthaṁ munayas tad-gṛhān abhiyanti | na ca tasya brahma mātuleyādi-rūpeā vartate | na ca svayam eva prasannam | ato yūyam eva tato’py asmatto’pi bhūri-bhāgāḥ iti bhāvaḥ ||77|| 

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 7.15.78 ||**

**śrī-śuka uvāca**—

**iti devarṣiṇā proktaṁ niśamya bharatarṣabhaḥ |**

**pūjayām āsa suprītaḥ kṛṣṇaṁ ca prema-vihvalaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** kṛṣṇaṁ ca-kārān nāradaṁ ca | tvam evaṁ-bhūto mama bhrāteti premṇā vihvalaḥ ||78||

—o)0(o—

**|| 7.15.79 ||**

**kṛṣṇa-pārthāv upāmantrya pūjitaḥ prayayau muniḥ |**

**śrutvā kṛṣṇaṁ paraṁ brahma pārthaḥ parama-vismitaḥ ||**

**śrīdharaḥ : **kṛṣṇa-pārthāv iti | pūrvaṁ tāvad bṛhattva-jñānena vismṛta āsīd eva, adhunā tu parama-bṛhattva-jñānena parama-vismita āsīd ity arthaḥ ||79|| 

**krama-sandarbhaḥ : _na vyākhyātam._**

**viśvanāthaḥ : kṛṣṇa-pārthau** kṛṣṇārjunau kṛṣṇa-yudhiṣṭhirau vā prayāṇa-samaye punar api **pūjitaḥ ||79|| **

—o)0(o—

**|| 7.15.80 ||**

**iti dākṣāyiṇīnāṁ te pṛthag vaṁśā prakīrtitāḥ |**

**devāsura-manuṣyādyā lokā yatra carācarāḥ ||**

_na katamenāpi vyākhyātam._

—o)0(o—

iti sārārtha-darśinyāṁ harṣiṇyāṁ bhakta-cetasām |

pañcadaśaḥ saptamasya saṅgataḥ saṅgataḥ satām ||*||

—o)0(o—

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ saptama-skandhe

yudhiṣṭhira-nārada-saṁvādaḥ

pañcadaśo’dhyāyaḥ |

|| 7.15 ||


<!-- Footnotes themselves at the bottom. -->
## Notes

[^1]:
    atra prasaṅge paramātma-sandarbhe atīva-vistṛtā bhūmikā śrī-jīvena likhitāsti. tatra (§93) draṣṭavyam ||

[^2]:
    Three extra verses are sometimes read here:
    	jihvāṁ labdhvāpi yo viṣṇuṁ kīrtanīyaṁ na kīrtayet |
    	labdhvāpi mokṣa-niḥśreṇīṁ sa nārohati durmatiḥ ||
    
    tasmād govinda-māhātmyam ānanda-rasa-sundaram |
    
    śṛṇuyāt kīrtayen nityaṁ sa kṛtārtho na saṁśayaḥ ||
    
    tasmād dhīman kathāṁ puṇyāṁ govinda-caritāñcitām |
    
    mahā-puṇya-pradāṁ yasmāc chṛṇuṣva nṛpa-sattama ||

[^3]:
    atra paramātma-sandarbhe "nija-dṛṣṭi-pathe’pi sthātum asamartheṣu atikṣudreṣu devāsurādiṣu sva-sāhāyya-pratiyoddhṛtva-sampādanāya svayaṁ sañcāritaṁ kiñcit tad-aṁśa-lakṣaṇam eva tejaḥ samāśritya bādhyatāṁ bādhakatāṁ ca gataḥ | yuddha-līlā-vaicitryāya pratiyoddhṛṣu tadānīṁ svasmin prakāśyamānād api tejaso’dhikaṁ tejo’ṁśaṁ sañcārya bādhyatāṁ parājayaṁ" ity adhikaḥ pāṭhaḥ.

[^4]:
    atrāpi paramātma-sandarbhe "syāt kṛpā-dambhayor māyā iti viśva-prakāśaḥ" ity adhikaḥ pāṭho dṛśyate.

[^5]:
    mūle etau ślokau pratīka-rūpeṇa udāhṛtau, atra pāṭhaka-suvidhārthaṁ pūrṇa-rūpatvena sanniviṣṭau.

[^6]:
    upamardyatvāt (jha, yādavapūra), abhyupamarditvāt (purī-dāsaḥ)

[^7]:
    tad-aṁśam ātma-stham iti ṅa.

[^8]:
    tat-tat-saṅghātasthatvenānyair ajānanti viviktam iti krama-sandarbha-pāṭho labdhaḥ.

[^9]:
    -jyotirbhir iti ṅa.

[^10]:
    vastunā (ha.bha.su.)

[^11]:
    This and the next verse are joined in many editions (Krama-sandarbha), with the resultant numbering differences. We are following the numbering from the Gita Press mula-matram edition.

[^12]:
    vaireṇa yaṁ nṛpatayaḥ śiśupāla-pauṇḍra-
    śālvādayo gati-vilāsa-vilokanādyaiḥ |
    dhyāyanta ākṛta-dhiyaḥ śayanāsanādau
    tat-sāmyam āpur anurakta-dhiyāṁ punaḥ kim || 

[^13]:
    aho bakī yaṁ stana-kāla-kūṭaṁ
    jighāṁsayāpāyayad apy asādhvī |
    lebhe gatiṁ dhātry-ucitāṁ tato’nyaṁ
    kaṁ vā dayāluṁ śaraṇaṁ vrajema || 

[^14]:
    vāmana-purāṇe ity adhika-padaṁ ga-ca-karalipyoḥ prāptam.

[^15]:
    adarśanād āpatitaḥ iti mūle.

[^16]:
    hy ātmā

[^17]:
    ata eva (bhakti-sandarbhe)

[^18]:
    tan-māhātmyaṁ

[^19]:
    evaṁ 

[^20]:
    yata eva kalau

[^21]:
    śaraṇāpatty-ādibhiḥ iti bhakti-sandarbhe.

[^22]:
    krama-sandarbhe nāsti.

[^23]:
    avicchinnaṁ (bhakti-saṁ)

[^24]:
    nāsamañjasam iti bhakti-sandarbhe.

[^25]:
     bhavam iti kvacit pāṭhaḥ |

[^26]:
    kaumāra iti jīveṣṭa-pāṭhaḥ.

[^27]:
    saṁlabhate ratim.

[^28]:
    prayuktatvāc ca (ga, ca)

[^29]:
    saṁgrahārtham eva (cha, jha, ña)

[^30]:
    jīvikā-pratiṣṭhārcādy-upārjanam (kha)

[^31]:
    śuddha-bhakti-lakṣaṇam (cha, ja, ña, ya)

[^32]:
    This line is not in all editions.

[^33]:
     gatayo

[^34]:
     vyāpāra-

[^35]:
    śāṅkara-bhāṣye 3.4.9 sūtre uddhṛta-śrutiḥ |

[^36]:
    Some editions have the following verse at the beginning:
evaṁ vidhāni asya hareḥ sva-māyayā
    viḍambamānasya nṛ-lokam ātmanaḥ |
    vīryāṇi gītāni ṛṣibhiḥ jagad-guror
    lokaṁ punānāni aparaṁ vadāmi kim ||

[^37]:
    trisandhyam iti ubhe sandhye tu yata-vāg bhaved ity uktyaitat phalitaṁ bhavati. [rā.te.]

[^38]:
    bhikṣā-grahaṇa-paryantam ity arthaḥ. [rā.te.]

[^39]:
    manorthair mananīyair viṣayaiḥ bodhyair buddhi-viṣayaiḥ. [rā.te.]

[^40]:
    ca-kāro’nukta-samuccayārthaḥ || [rā.te.]

[^41]:
    vilakṣaṇa-prakāśa-sthānatvād iti bhakti-sandarbhe.

[^42]:
    tan-nivāsa- ... tathā ca skānde iti krama-sandarbhe nāsti.

[^43]:
    ślokasyaiṣa caraṇaḥ krama-sandarbhe nāsti.

[^44]:
    dānaṁ iti kvacit.

[^45]:
    These verses are also found in Bhakti-sandarbha 294.

[^46]:
    praṇavo dhanuḥ śāro hy ātmā brahma tal lakṣyam ucyate | 
    apramattena veddhavyaṁ śaravat tan-mayo bhavet || [mu.u. 2.2.4]

[^47]:
    pāṭhāntaraḥ—mohābhāva-kāraṇaṁ sarvasya paramātmānanyatvaṁ vivṛṇoti—ādāv iti | yat paramātma-lakṣaṇaṁ vastu tat sat vartamānaṁ, tad eva svayaṁ bahir bhogyam | jyotiḥ prakāśaś ca sphurati, nānyat | anyasya tad vinā svataḥ sphuraṇānirūpyatvād iti bhāvaḥ ||57|| 

[^48]:
    This sentence from Paramātma-sandarbha.

[^49]:
    This is the Puridas reading. I am not sure where the other part came from. Have to look around.

[^50]:
    paramātma-caitanyam eveti (kha, ṅa, ja)

[^51]:
    paramātma-caitanyam eva (kha, ṅa, ja) 

[^52]:
    paramātma-caitanyasya  (kha, ṅa, ja)

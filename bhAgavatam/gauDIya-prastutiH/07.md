+++
title = "07"

+++

श्रीमद्-भागवत-महा-पुराणम्


सप्तमः स्कन्धः


<details><summary>English</summary>

(First published, Oct. 4, 2009)

Text edited by Jagadananda Das.

Text entered by Jagat, Durmada Das (Śrīdhara) and Rasavarshi Das (Jīva)

1.00 version 

</details>


अथ सप्तमः स्कन्धः

(७.१)


### प्रथमोऽध्यायः


## युधिष्ठिर-नारद-संवादे

**॥ ७.१.१ ॥**

**श्री-राजोवाच**

**समः प्रियः सुहृद् ब्रह्मन् भूतानां भगवान् स्वयम् ।**

**इन्द्रस्यार्थे कथं दैत्यान् अवधीद् विषमो यथा ॥**

**श्रीधरः :** श्री-गणेशाय नमः।

स्व-भक्त-पक्ष-पातेन तद्-विपक्ष-विदारणम् ।

नृसिंहम् अद्भुतं वन्दे परमानन्द-विग्रहम् ॥

ऊतिः पञ्चदशाध्यायैः सप्तमे वर्ण्यतेऽधुना ।

ऊतिश् च वासना प्रोक्ता तत् तत् कर्मानुसारिणी ।

अशुभा च शुभा चेति द्विधा सा हेतु-भेदतः ॥

अशुभा महतां कोपाच् छुभा महद्-अनुग्रहात् ।

हरेर् द्वारपयोर् यद्वद् वैकुण्ठे वसतोर् अपि ॥

चतुःसन-रुषा विष्णु-द्वेषाद्य्-अशुभ-वासना ।

यथा च दैत्य-गर्भेऽपि प्रह्रादस्य सतः स्थिरा ॥

नारदानुग्रहाद् आस विष्णौ सद्-भक्ति-वासना ।

स्व-भक्तं च सदा विष्णुर् द्विषन्तम् अपि रक्षति ॥

तृतीयेऽथ भवे द्वास्थावकरोद् आत्म-सात्-पुनः ।

अतो मनीषिणा यत्नः कार्यो महद् अनुग्रहे ॥

इत्य् एतद् अर्थम् ऊतीनाम् अत्र लक्षणम् उच्यते ।

तत्रादौ दशभिर् दैत्य- तत्-पुत्रमति-भेदतः ॥

महत्-कोपानुकम्पोत्थ- वासना भेद उच्यते ।

सद्-वासना च युज्येत कर्मभिः शुद्ध-चेतसः ॥

परैस् तु पञ्चभिस् तस्मात् क्रियते धर्म-निर्णयः ।

तत्र तु प्रथमेऽध्याये हिरण्यकशिपोः सुते ॥

विष्णु-भक्ते विरोधस् तु विप्र-शाप-ज ईर्यते ॥

यद् उक्तम् पूर्व-स्कन्धान्ते—


    हत-पुत्रा दितिः शक्र-पार्ष्णि-ग्राहेण विष्णुना । 


    मन्युना शोक-दीप्तेन ज्वलन्ती पर्यचिन्तयत् ॥ इति 

तच् छ्रुत्वा विस्मितः परीक्षित् पृच्छति—सम इति त्रिभिः । न हि समस्य सुहृदश् च वैषम्यं नामास्ति । न च प्रियस्य प्रीति-कर्तृषु वैषम्यं युक्तम् इत्य् अर्थः ॥१॥

**क्रम-सन्दर्भः : **श्री-कृष्णो जयति ।

सप्तम-क्रम-सन्दर्भे सन्दर्भाणां समाहृतिः ।

क्रियते यन्-निदेशेन स मेऽनन्य-गतेर् गतिः ॥

परमात्मत्वेन **समः सुहृत्** हित-कारी, **प्रियः** प्रीति-विषयो भगवान् । एवं सति साम्येनैवोपकर्तव्यत्वेन प्रीति-विषयत्वेन, न च सर्वेष्व् एव प्राप्तेषु **कथं विषम इव दैत्यान् अवधीत्** ? विषमत्वम् उपलक्षणम् । असुहृदि वा प्रिय इव चेति ॥१॥[^१] (परमात्म-सन्दर्भः ९३)

**भक्ति-सन्दर्भः १३४-** स-गुणे देवादौ तस्य कृपा वास्तवी न भवति, किन्तु श्रीमत्-प्रह्लादादिष्व् एवेति प्रतिपादनान् महतां निर्गुणत्वाभिव्यक्त्या तत्-सङ्गस्यापि निर्गुणत्वं व्यक्तम् ॥

**विश्वनाथः- **श्री-कृष्णाय नमः ।

**प्रणम्य श्री-गुरुं भूयः श्री-कृष्णं करुणार्णवम् ।**

**लोकनाथं जगच्-चक्षुः श्री-शुकं तम् उपाश्रये ॥**

**गोप-रामाजन-प्राण-प्रेयसेऽतिप्रभुष्णवे ।**

**तदीय-प्रिय-दास्याय मां मदीयम् अहं ददे ॥**

**ऊतिः स्याद् वासना सात्र सप्तमे कथ्यते द्विधा ।**

**अशुभा च शुभा चापि किपतोऽनुग्रहात् सताम् ॥**

सन्तश् च त्रिविधाः शुद्ध-भक्ता ज्ञानादि-मिश्रिताम् ।

भक्तिं दधानास् तन्-मिश्र-ज्ञानवन्तश् च कीर्तिताः ॥

हिरण्यकशिपोः स्वाभाविकी या वासनाशुभा ।

तत्र हेतुः सनन्दादि-कोपः प्राचीन एव सः ॥

तस्यापि पुत्रो यस् तस्य प्रह्लादस्य शोभोत्तमा ।

शुद्ध-भक्तौ वासना श्री-नारदाङ्घ्रि-कृपा-भरात् ॥

तत् संरक्ष्य सताम् आगः कुञ्जरात् सत्-प्रसादजा ।

दीनता-मानदत्वादि-शिला-कॢप्त-महावृतिः ॥

भक्ति-वल्ली नृभिः पाल्या श्रवणाद्य्-अम्बु-सेचनैः ।

एवं कथा दशाध्याय्यां भक्तेः कैवल्यम् ईक्षयेत् ॥

पञ्चाध्याय्यां कथा भक्तेः प्राधान्यं गुण-भूतताम् ।

तादृग्-भक्त-गुरोर् लभ्यं दर्शयेत् तादृग्-आस्पदे ॥

स्युस् त्रिषु क्रमतः प्रेम-शान्त-भक्तत्वम् उक्तता ।

एवं पञ्चदशाध्यायः सप्तमः साधु सेव्यते ॥

तत्र तु प्रथमे विष्णोर् वैषम्यं वारयन् मुनिः ।

तस्य पार्षदयोर् आह सङ्क्षेपात् त्रि-जनोः कथाम् ॥

पूर्व-स्कन्धान्ते—


    हत-पुत्रा दितिः शक्र-पार्ष्णि-ग्राहेण विष्णुना । 


    मन्युना शोक-दीप्तेन ज्वलन्ती पर्यचिन्तयत् ॥  [भा।पु। ६.१८.२३]

इतीन्द्र-पक्षपात-लक्षणं विष्णोर् वैषम्यम् असहमान इव स्वयम् अवगत-सिद्धान्तोऽपि महा-मुनेस् तस्य मुखाद् अपि समाधानामृतम् आस्वादयितुम् आह—सम इति त्रिभिः । **समस्य** कथं **वैषम्यं** ? **प्रियस्य** कथम् असुरेषु प्रीत्य्-अभावः ? **सुहृदश्** च कथं तेष्व् असौहार्दम् ? ॥१॥

**—ओ)०(ओ—**

**॥ ७.१.२ ॥**

**न ह्य् अस्यार्थः सुर-गणैः साक्षान् निःश्रेयसात्मनः ।**

**नैवासुरेभ्यो विद्वेषो नोद्वेगश् चागुणस्य हि ॥**

**श्रीधरः- **किं च, यस्य यैः प्रयोजनं सिद्ध्यति स तत् पक्ष-पाती भवति, येभ्यो बिभेति तान् द्वेषेण हन्ति न तु तद् अत्रास्तीत्य् आह—न हीति । **निःश्रेयसं** परमानन्द एव आत्मा स्वरूपं यस्य । असुरेभ्यश् चोद्वेगो भयं नास्ति । अतो विद्वेषोऽपि नास्त्य् एव । तत्र हेतुः—अगुणस्येति । गुणाधीनौ प्रीति-द्वेषाव् इत्य् अर्थः ॥२॥

**क्रम-सन्दर्भः :_न व्याख्यातम्।_**

**परमात्म-सन्दर्भः ९४- **किं च, यस्य यैः प्रयोजनं सिद्ध्यति, स तत्-पक्षपाती भवति। येभ्यो बिभेति, तान् द्वेषेण हन्ति, न तु तद् अत्रास्तीत्य् आह—नेति । **निःश्रेयसं** परमानन्दः ॥२॥

**विश्वनाथः- **न चेन्द्रादिभिस् तस्य सुखं सिद्ध्यतीत्य् अतस् तत्-पक्षपात इति वाच्यम् इत्य् आह—नेति । **निःश्रेयसं** परमानन्द एव **आत्मा** स्वरूपं यस्य, न हि सुख-स्वरूपस्य तस्य कश्चिद् अन्यः सुखं साधयेद् इति भावः । न चासुरादिभिर् उद्वेजकैस् तस्य दुःखं भवेद् यतस् तेषु विद्वेषः इत्य् आह—नैवेति । **असुरेभ्य उद्वेगो** नास्त्य् अतो **न विद्वेषः** । तत्र हेतुः—**अगुणस्य **इति ॥२॥

—ओ)०(ओ—

**॥ ७.१.३ ॥**

**इति नः सुमहा-भाग नारायण-गुणान् प्रति ।**

**संशयः सुमहान् जातस् तद् भवांश् छेत्तुम् अर्हति ॥**

**श्रीधरः- **श्री-नारायणस्य **गुणान्** अनुग्रह-निग्रहादीन् **प्रति,** तत् तं संषयम् ॥३॥

**क्रम-सन्दर्भः :_न व्याख्यातम्।_**

**परमात्म-सन्दर्भः ९५- **अतः—इति न इति । **गुणान्** अनुग्रह-निग्रहादीन् **प्रति** तत्-तत्-**संशयम्** ॥३॥

**विश्वनाथः- गुणान्** अनुग्रह-निग्रहादीन् **प्रति** ॥३॥

—ओ)०(ओ—

**॥ ७.१.४-५ ॥**

**श्री-ऋषिर् उवाच—**

**साधु पृष्टं महाराज हरेश् चरितम् अद्भुतम् ।**

**यद् भागवत-माहात्म्यं भगवद्-भक्ति-वर्धनम् ॥**

**गीयते परमं पुण्यम् ऋषिभिर् नारदादिभिः ।**

**नत्वा कृष्णाय मुनये कथयिष्ये हरेः कथाम् ॥**[^२]

**श्रीधरः : **भागवतस्य प्रह्रादस्य माहात्म्यं गीयत इति संबन्धः । कृष्णाय व्यासाय । कृष्णं मुनिं नत्वेत्य् अर्थः ॥४-५॥

**क्रम-सन्दर्भः :**साधु पृष्टम् इति सार्धम् एवान्वितम् । हे **महाराज** ! इदं यत् **पृष्टं** तत् **साधु** सुविचारितम् एव । किन्तु **हरेश् चरितम् अद्भुतम्** अपूर्वम्, अवैषम्येऽपि विषमतया प्रतीयमानत्वेन विचारातीतत्वात् । **यद्** यत्र हरेश् चरित्रे **भगवद्-भक्ति-वर्धनंभागवत-माहात्म्यं** भागवतानां प्रह्लादोपलक्षित-भक्त-वृन्दानां माहात्म्यं वर्तते । अनेन भागवतार्थम् एव सर्वं करोति भगवान्, न त्व् अन्यार्थम् इत्य् अस्यैवार्थस्य पर्यवसानं भविष्यतीति व्यञ्जितम् । टीका च—


    स्व-भक्त-पक्ष-पातेन तद्-विपक्ष-विदारणम् । 


    नृसिंहम् अद्भुतं वन्दे परमानन्द-विग्रहम् ॥ इत्य् एषा ।

अतो गीयत इति । **परमं पुण्यं** यथा स्यात् तथा या **गीयते** तां **कथाम्** इति यत्-तदोर् अध्याहारेणान्वयः । अत्र च तैर् गीयमानत्वेन भक्तैक-सुख-प्रयोजनत्वम् एव व्यञ्जितम् ॥ नत्वेत्य् अर्धकम् ॥४-५॥ [परमात्म-सन्दर्भः ९६-९७]

**विश्वनाथः- **यत् यतः प्रश्नात् हरेश् चरितं तद्-उत्तरत्वेनावश्य-वाच्यं गीयते । कृष्णाय व्यासाय ॥४-५॥

—ओ)०(ओ—

**॥ ७.१.६ ॥**

**निर्गुणोऽपि ह्य् अजोऽव्यक्तो भगवान् प्रकृतेः परः ।**

**स्व-माया-गुणम् आविश्य बाध्य-बाधकतां गतः ॥**

**मध्वः :** श्री-गुरुभ्यो नमः ।


    बाध्यादि-स्थो हरिर् नित्यं बाध्यतादि-गतेत्य् अपि ।


    गीयते न तु बाध्यत्वाद् यद् अदोष-युतत्वतः ॥ इति भविष्यत्-पर्वणि ॥६॥

**श्रीधरः :** यस्मात् प्रकृतेः परः । अतो निर्गुणः । अत एवाजः । अत एवाव्यक्तो राग-द्वेषादि-निमित्त-भूत-देहेन्द्रियादि-रहितः । सोऽपि स्व-माया-गुणं सत्त्वादिकम् आविश्याधिष्ठाय बाध्यान् प्रति । यद् वा, देवासुराणां परस्परं या बाध्य-बाधकता तां गतः प्राप्तः । तत्र हेतुर् जात इत्य् अर्थः ॥६॥

**क्रम-सन्दर्भः : **तत्र तावद् व्यञ्जितार्थानुरूपम् एव प्रश्नोत्तरम् आह—निर्गुणोऽपीति । कदाचिद् असुरैर् बाध्यतां पराजयं, कदाचित् तु तेषां बाधकतां जयं प्राप्त इत्य् अर्थः । 

यस्मात् प्रकृतेः परः, तस्मान् **निर्गुणः** प्राकृत-गुण-रहितः । तत एव **अजो** नित्य-सिद्धः। तत एव च **अव्यक्तः,** प्राकृत-देहेन्द्रियादि-रहितत्वान् नान्येन व्यज्यते इति स्वयं-प्रकाश-देहादिर् इत्य् अर्थः । ततश् च प्रकृति-गुणोत्थ-राग-द्वेषादि-रहितश् चेति भावः । एवम् एवम्-भूतोऽपि **स्वेषु** भक्तेषु या **माया** कृपा, तत्रोचितो यो **गुणो** लीला-कौतुक-मय-विशुद्धोर्जित-सत्त्वाख्यः, तम् **आविश्य** आलम्ब्य **भगवान्** नित्यम् एव प्रकाशित-षड्-गुणैश्वर्यः सन्, एतद् अप्य् उपलक्षणं कदाचिद् इत्य् आदौ जातः सन्, लोकेन्द्रियेषु व्यक्तोऽपि सन्, **बाध्य-बाधकतां गतः,**[^३] कदाचित् तु तस्मान् नूनं सञ्चार्य बाधकतां जयं प्राप्त इत्य् अर्थः ।[^४]

अत्र सत्य् अप्य् अर्थान्तरे भागवतानुग्रह-प्रयोजनत्वेनैवोपक्रान्तत्वाद् उपसंहरिष्यमाणत्वाद् गति-सामान्याच् छल-मय-मायया तत्-कर्तृत्वेऽप्य् अधिक-दोषापाताच् च, तन् नापेक्ष्यते, तस्माद् भक्त-विनोदैक-प्रयोजनक-स्वैर-लीला-कैवल्येनान्यत्र राग-द्वेषाभावान् नात्र वैषम्यम् इति भावः । अत एव बाध्यताम् अपि यातीति बाधकतया सहैवोक्तम्, तथा निज-स्वरूप-शक्ति-विलास-लक्षण-लीलाविष्कारेण सर्वेषाम् एव हितं पर्यवस्यतीति सुहृत्त्वादिकं च नापयातीति ध्वनितम् ॥६॥ [परमात्म-सन्दर्भः ९८]

**विश्वनाथः- **स्व-माया-गुणं सत्त्वादिकं प्रविश्य अधिष्ठाय बाध्यत्वं बाधकत्वं च गतः प्राप्तः गुणानां परस्पर-बाध्यत्व-बाधकत्व-लक्षणं वैषम्य-गुणाधिष्ठातरि भगवत्य्-आरोपितम् इत्य् अर्थः ॥६॥

—ओ)०(ओ—

**॥ ७.१.७ ॥**

**सत्त्वं रजस् तम इति प्रकृतेर् नात्मनो गुणाः ।**

**न तेषां युगपद् राजन् ह्रास उल्लास एव वा ॥**

**श्रीधरः : **तत्र गुणानां स्वीयत्वे सति प्राकृत-पुरुष-वद्-विषमः स्यात् तत् तु नास्तीत्य् आह—सत्त्वम् इति । ननु स्वेच्छया गुणाछिष्ठानेनापि पक्ष-पात-वैषम्यं स्याद् एव, न । तस्य काल-कृतत्वाद् इत्य् आह—न तेषाम् इति सार्धेन । उल्लासो वृद्धेः ॥७॥

**क्रम-सन्दर्भः : **अथ कथं सोऽपि विशुद्ध-सत्त्वाख्यो गुणः प्राकृतो न भवति ? कदा वा कुत्र तं वीर्यातिशयं सञ्चारयति ? कथं वा कृत-हान्य-कृताभ्यागम-प्रसङ्गो न भवति ? इत्य्-आदिकम् आशङ्क्य तस्य बाध्य-बाधकतां व्यवस्थापयति द्वाभ्याम् । 

ये तु तत् त्रयः सत्त्वादयो गुणास् तेषु न तदीयत्वं, न तद्-आवेशः, न च सदैकावस्थात्वं, यतः पूर्वत्र पद्ये तस्य गुणस्यान्यतमत्व-दर्शनाय स्वेति आविश्येति च विशिष्य स्व-माया-गुणम् आविश्येत्य् उक्तम्, न तु माया-गुनम् उपाधायेत्य् आह—सत्त्वम् इत्य् अर्धकेन । 

**सत्त्वादयो गुणाः प्रकृतेर्** एव **नात्मनः** । आत्मनः परमेश्वरस्य तस्य तु ये सर्वेऽपि नित्यम् एवोल्लासिनो गुणाः, ते तु ते न भवन्तीत्य् अर्थः । तद् उक्तम्—


    सत्त्वादयो न सन्तीशे यत्र च प्राकृता गुणाः । 


    स शुद्धः सर्व-शुद्धेभ्यः पुमान् आद्यः प्रसीदतु ॥ [वि।पु। १.९.४४] इति । 


    ह्लादिनी सन्धिनी सम्वित् त्वय्य् एका सर्व-संस्थितौ । 


    ह्लाद-ताप-करी मिश्रा त्वयि नो गुण-वर्जिते ॥[वि।पु। १.१२.६९] इति च[^५] ।

इत्य्-आदि-वचनानि भगवत्-सन्दर्भे दर्शितानि । 

**न तेषाम्** इति सार्धकम् । यस्मान् नात्मनस् ते, तस्माद् एव **युगपत् ह्रासएव वा उल्लास** एव वा **नास्ति**, किन्तु विकारित्वेन परस्परम् उपमर्द्य्-उपमर्द्यत्वात्[^६] कस्यचित् कदाचित् ह्रासः, कस्यचित् कदाचिद् उल्लासो भवतीत्य् अर्थः ॥७॥

**विश्वनाथः- **स्वरूपतस् तु भगवान् सर्वत्र सम एवेत्य् आह—सत्त्वम् इति । **प्रकृतेर् **एव** गुणा** न त्व् **आत्मनो** भगवतः, प्रकृतेः स्व-शक्तित्वेऽपि स्वरूप-भूतत्वाभावाद् इति भावः । तस्मात् सर्वत्र दृश्यमानं भगवतो वैषम्यं गुण-वैषम्य-मूलकम् एव। तच् च गुणानां ह्रासाधिक्य-रूपं, तच् च ह्रासाधिक्यं न यौगपद्येन भवति, किन्तु क्रमेणैवेत्य् आह—**न तेषाम्** इति । **ह्रासो** बाध्यत्व-हेतुः, **उल्लास** आधिक्यं बाधकत्व-हेतुः । ते च सत्त्वादीनां ह्रासाधिक्ये तद्-उद्भवानां देवासुर-रक्षसां ह्रासाधिक्याभ्याम् अनुमेये ॥७॥

—ओ)०(ओ—

**॥ ७.१.८ ॥**

**जय-काले तु सत्त्वस्य देवर्षीन् रजसोऽसुरान् ।**

**तमसो यक्ष-रक्षांसि तत्-कालानुगुणोऽभजत् ॥**

**श्रीधरः : **सत्त्वस्य जय-काले देवादीन् ऋषींश् चाभजत् । तत्-तद्-देहं प्रविश्य वर्धयतीत्य् अर्थः । रजसो जय-कालेऽसुरान् । तमसो जय-काले यक्ष-रक्षांसि । तस्य कालस्यानुगुणः सन्॥८॥

**क्रम-सन्दर्भः :**ततश् च देवादीनां तत्-साहाय्ये असुरादीनां तद्-युद्धे योग्यतां दर्शयति, तथा सत्त्वाद्य्-उल्लास-काले तल्-लीलायास् तद्-अधीनत्वम् एव यत् प्रतीयते, न तद् अनुवदन् परिहरति—जय-काले तु सत्त्वस्येति ।

**सत्त्वस्य जय-काले देवादीन् ऋषींश्** च **अभजत्** भजति भगवान्, तत्-तद्-देहेषु सत्त्वोपाधिकं निज-तेजः सञ्चारयति, येन च तान् सहायमानान् करोतीत्य् अर्थः । एवं **रजसो** जय-काले असुरेषु रज-उपाधिकं,**तमसो** जय-काले यक्ष-रक्षःसु तम-उपाधिकम् इति योजनीयम्, ततश् च येन तान् यक्षादीन्प्रतियोद्धॄन् कुर्वन्देवादीन् पराजितान् करोति, स्वम् अपि तथा दर्शयतीत्य् अर्थः । तद् एवं भक्त-रस-पोष-लीला-वैचित्र्याय बाध्य-बाधकतां यातीति दर्शितम् । यच् च क्षीरोद-मथने श्रूयते—


    तथासुरान् आविशद् आसुरेण 


    रूपेण तेषां बल-वीर्यम् ईरयन् । 


    उद्दीपयन् देव-गणांश् च विष्णुर् 


    दैवेन नागेन्द्रम् अबोध-रूपः ॥ [भा।पु। ८.७.१२]इति । 

अत्रापि तद्-वैचित्र्यार्थम् एव तथा तत्-तद्-आवेशस् तस्येति लभ्यते । 

नन्व् आयाता तस्य तत्-तद्-गुणोद्बोधक-काल-पारवश्येन स्वैर-लीला-हानिः । ततश् च गुण-सम्बन्धातिशये वैषम्यादिकं च स्पष्टम् एवेत्य् आशङ्क्याह—**तत्-कालानुगुण** इति । तेषां सत्त्वादीनां काल एवानुगुणो यस्य सः, भगवच्-छरण इतिवत् समासः । स्वैरम् एव क्रीडति तस्मिन् नित्यम् एव तद्-अनुगतिकया मायया यया तद्-अनुसारेणैवानादि-सिद्ध-प्रवाहं तं तं जगत्-कर्म-समुदायं प्रेर्य, स्व-वृत्ति-विशेष-रूपत्वेन प्रवर्त्यमानः सत्त्वादि-गुणानां काल एव तद्-अधीनो भवतीत्य् अर्थः । 

कालस्य माया-वृत्तित्वम् उदाहृतं, कालो दैवम् [भा।पु। १०.६३.२६] इत्य्-आदौ त्वन्-मायैषा इति । यद् वा, तेषां कालोऽपि सदानुगतो भक्तानुग्रह-मात्रार्थ-स्वैर-चेष्टात्मक-प्रभाव-लक्षणो गुणो यस्य स इत्य् अर्थः । ततोऽपि तच्-चेष्टानुसारेणैव मायया तत्-तत्-प्रवर्तनम् इति भावः । तद् उक्तम्—योऽयं कालस् तस्य ते व्यक्त-बन्धोश् चेष्टाम् आहुश् चेष्टते येन विश्वम् [भा।पु। १०.३.२६] इति । तथा चोभयथापि न पारवश्यम् इत्य् आयातम् । इत्थम् एव श्री-कपिल-देवेनापि—यः कालः पञ्चविंशकः [भा।पु। ३.२६.१५] इति । प्रभावं पौरुषं प्राहुः कालम् एके यतो भयम् [भा।पु। ३.२६.१६] इति च ।

तत्र माया-व्यङ्ग्यत्व-पुरुष-गुणत्व-लक्षण-मत-द्वयम् उपन्यस्तवान् । अत्र चास्य चेष्टा प्रभावस्य भक्त-विनोदायैव मुख्या वृत्तिः, गुणोद्बोधादि-कार्यं तु तत्र स्वत एव भवतीति तत्र प्रवृत्त्य्-आभास एव । ततश् च पूर्वांशः स्वयम् एवेति स्वरूप-शक्तेर् एव विलासः । परस् तु तद्-आभास-रूप एवेत्य् आभास-शक्तेर् मायाया एवान्तर्-गतः । योऽयं काल [भा।पु। १०.३.२६] इत्य्-आदौ निमेषादिर् इत्य्-उक्तिस् तु द्वयोर् अभेद-विवक्षयैवेति ज्ञेयम् । 

अत एवं व्याख्येयं यथा भृत्यस्यानुगतो भृत्यः अनुभृत्यः, तथा तत्र तत्-प्रभाव-लक्षणस्य गुणस्याऽनुगत आभास-रूपो गुणः अनुगुणः । तथा च तेषां कालोऽपि अनुगुणो न तु साक्षाद्-गुणोऽपि यस्येति ॥७॥

**विश्वनाथः- **तत्र गुणानां स्वतो जाड्याद् एव ह्रासाधिक्ययोर् अप्य् अकिञ्चित्करत्वात् तत्र तत्राधिष्ठाट्र्त्वेन भगवत्-प्रवेशम् आह—जयेति । **सत्त्वस्य जय-काले** आधिक्य-समये **देवान् ऋषींश् चाभजत्** । तदा सत्त्वं यथा अधिकम् अभूत्, तथा तत्राधिष्ठानम् अपि तस्याधिकम् अभूद् इति स तत्-तद्-देहं प्रविश्य, तत्-तद्-बलम् अधिकयन् असुर-राक्षसादीन् बाधत इत्य् अर्थः । एवं **रजसो** जय-काले **असुरान्**, **तमसो** जय-काले **यक्ष-रक्षांसि** तस्य **कालस्य अनुगुणः** अनुरूपः सन्न् इति गुणाधिकस्यापि कारणं काल एव, न तु स इत्य् अर्थः ॥८॥

—ओ)०(ओ—

**॥ ७.१.९ ॥**

**ज्योतिर्-आदिर् इवाभाति सङ्घातान् न विविच्यते ।**

**विदन्त्य् आत्मानम् आत्म-स्थं मथित्वा कवयोऽन्ततः ॥**

**मध्वः : **दधि-स्थ-घृतवत् कोष्ठे वह्निवच् च जनार्दनः ।


    देहेन्द्रियासु जीवेभ्यो विविच्य ज्ञायते न तु ॥ इति च ॥९॥

**श्रीधरः : **समस्यापि निमित्त-भेदेन वैषम्ये दृष्टान्तः—ज्योतिर्-आदिर् इव । **ज्योतिर्** अग्निर् यथा काष्ठादिषु । जलं यथा पात्रेषु । आकाशो यथा घटादिषु । तथा भगवान् नाना-रूप **आभाति** । 

ननु तर्हि तद्वद् एव विवेकेन किं न प्रतीयते ? तत्राह—**सङ्घातात्** सुरादि-देहान् **न विविच्यते,** न पृथक् प्रतीयते । तर्हि तान् भजतीति कुतो ज्ञायते ? तत्राह—**विदन्ति** इति, **आत्म-स्थं** परमात्मानं **कवयो** निपुणाः **मथित्वा** कार्य-दर्शन-लिङ्गेन विचार्य जानन्ति । **अन्ततः** स्वभाव-काल-कर्मादि-वाद-निषेधेन । 

विन्दन्तीति पाठे लाभोऽपि ज्ञानम् एव । अत्रापि ज्योतिर्-आदिर् इवेति द्रष्टव्यम् । यथा सूर्य-कान्तादौ दाह-दर्शनाज् ज्योतिर् ज्ञायते । यथा च गन्ध-दर्शनाद् वायुर् इत्य्-आदि ॥९॥

**क्रम-सन्दर्भः : **ननु, तेषु तेषु तेनाविश्यमानं तेजः कथं न लक्ष्यते? तत्राह—ज्योतिर् इति । यद्यपि तेषु तेषु निज-तेजोऽंशेनाविष्टोऽसौ **सङ्घातात्** सम्मिश्रत्वात् **न विविच्यते** लोकैर् विवेक्तुं न शक्यते, तथापि **कवयो** विवेक-निपुणा **अन्ततो मथित्वा,** तस्यापि साहाय्यं तेनापि युद्धम् इत्य्-आदिकासम्भवार्थ-निषेधेन विविच्य, तद्-अंशेन **आत्मस्थं**[^७] तत्-तद्-आत्मनि प्रविष्टम् **आत्मानम्** ईश्वरं **विदन्ति** जानन्ति । तत्र हेतु-गर्भो दृष्टान्तः—यस्मात् तत्-तेजः **ज्योतिर्-आदि**-पदार्थ **इवाभाति** द्रष्टृष्व् इति विशेषः । तत्र हेतु-गर्भो दृष्टान्तः—यस्मात् तत्-तेजः **ज्योतिर्-आदि**-पदार्थ **इवाभाति** द्रष्टृष्व् इति शेषः ।

अयम् अर्थः—यथा नेदं मणेस् तेजः, पूर्वम् अदर्शनात्, किन्तु तद्-आतप-संयोगेन सौरं [तेज] एवात्र प्रविष्टम् इति सूर्यकान्तादौ तूलादि-दाहेन तद्-अनुभवेषु तद् आभाति । यथा च पूर्ववद् एव वायाव् अयं गन्धः पार्थिव एव प्रविष्ट इति तेष्व् आभाति, तथात्रापीति । 

अथवा, नन्व् एवं तत्र तत्रावेशितैः स्व-तेजोभिर् एव क्रीडतीत्य् आगतम् ? कथं तर्हि तैर् अपि क्रीडतीति दृश्यते ? तत्राह—**ज्योतिर्** इति । यथा चक्षुर्-आदि-ज्योतिर्भिः स्वांशे रूप-मात्रेऽपि प्रकाश्यमाने गन्धादि-गुण-पञ्चका मृद् एवासौ प्रकाशत इति प्रतीयते, यथा च कर्णादि-नभसा स्वांशे शब्द-मात्रेऽपि गृह्यमाने दुन्दुभिर् एवासाव् इति प्रतीयते, तच् च तत्-तद्-गुणानां संमिश्रत्वाद् एव भवति, न वस्तुतः । तथा **कवयः आत्मानम्** ईश्वरं तत्-तत्-**सङ्घात**-स्थत्वेनान्यैव विविक्तम्[^८] अपि **आत्म-स्थं** स्वांश-तेजोभिर्[^९] एव क्रीडन्तं जानन्तीत्य् अर्थः ॥

तथा कवय आत्मानम् ईश्वरं तत्-तत्-सङ्घातस्थत्वेनान्यैर् अजानन्ति विविक्तम् अपि आत्म-स्थं स्वांश-तेजोभिर् एव क्रीडन्तं जानन्तीत्य् अर्थः ॥९॥ [परमात्म-सन्दर्भः १०१]

**विश्वनाथः- **सत्त्वादीनाम् आधिक्य-न्यूनताभ्याम् एव तद्-अधिष्ठानस्याप्य् आधिक्य-न्यूनते इत्य् अत्र दृष्टान्तम् आह—**ज्योतिर्** यथा काष्ठेषु, जलं यथा पात्रेषु, आकाशं यथा घटेषु अधिकेष्व् अधिक-रूपं न्यूनेषु न्यून-रूपं तिष्ठद् अपि न विषमम् उच्यते । तथैव देव-निष्ठ-सत्त्वेऽधिके सति सोऽपि देवेष्व् अधिक-रूपः, तदैवासुर-निष्ठे रजसि न्यूने तत्र न्यून-रूप इत्य् असुराणां देव-बाध्यत्वे देवानाम् असुर-बाधकत्वे सति, सोऽपि देव-पक्षपाती असुर-बाधक इत्य् उच्यते । एवम् असुर-निष्ठ-रजस्य् अधिके, सोऽप्य् असुर-पक्षपाती देव-बाधक इति लोक-प्रतीत्या विषमोऽप्य् अविषम एवेत्य् अर्थः । जय-काले तु सत्त्वस्य देवर्षीन् अभजद् [भा।पु। ७.१.८] इत्य् अधिक-भजनम् एव तत्र विवक्षितम् । तद् एव देव-पक्षपातित्व-व्यञ्जकं, न त्व् अजय-काले केवलम् अभजनम् एवेति ज्ञेयम् । 

ननु काष्ठादिषु ज्योतिर्-आदिर् यथास्मिन् काष्ठेऽयं वह्निर् इत्य् एवं विवेकेन प्रतीयते ? तत्राह—**संघातात्** देवादि-देहात् **न विविच्यते**, स त्व् अन्य इव न पृथक् प्रतीयते भवतीत्य् अर्थः । तर्हि स तान् भजतीति कुतो ज्ञायते ? तत्राह—विदन्तीति । **आत्म-स्थं **परम्**आत्मानं कवयो** निपुणा **मथित्वा** कार्य-दर्शन-लिङ्गेनानुमानाज् जानन्ति, अन्ततः स्वभाव-कर्मादि-वाद-निषेधेन । विन्दन्तीति पाठेऽपि लभन्ते जानन्तीत्य् एवार्थः । 

नन्व् इन्द्रादि-पक्षपाती भगवान् कदाचित् सर्वैः प्रत्यक्षीभूत एवासुरान् हन्ति । तथैव रजस्-तमसोर् अपि वृद्धौ सत्यां कदाचिद् असुरादीनाम् अपि पक्षपाती भवन् देवादीन् हिनस्तु, तदैवोक्त-युक्त्या तस्य साम्यं सिद्ध्येद् इत्य् अत आह—ज्योतिर्-आदिर् इवेति । तम् एव श्लोकं तन्त्रेणार्थान्तराभिधायकं **ज्योतिर्-आदिर् इव** ज्योतिर्-आदि-गतं रूप-रस-गन्ध-स्पर्शं यथा **सङ्घाते** तद्वति वस्तुनि **आभाति** स्पष्टतया भासते, किञ्चित् तथा किञ्चित् सङ्घातात् तस्मान् **न विविच्यते** न पृथक् स्पष्टम् आभाति च, किन्तु तद्-अन्तर्गततयैव भाति । 

एवम् एव जगत्य् अस्मिन् देवासुरादिषु मध्ये भगवान् क्वचित् स्पष्टं भासते, क्वचित् तद्-अन्तर्गतश् च तिष्ठतीत्य् अर्थः । तत्र ज्योतिषः सत्त्व-प्राधान्याद् अनावरकत्वात् तद्-गतं रूपं यथा किञ्चिद् दूरेऽपि शुक्लम् इदं क्षीरम् इति सुदूरे लक्ष-योजन-द्वयेऽपि चन्द्रोऽयं शुक्ल इति, तत्र तत्र नयनेन्द्रियेण गृहीतं स्पष्टम् आभाति । तथैव देवादेः सत्त्व-प्राधान्यात् सत्त्वेनानावरणात् तद्-गतो भगवांस् तत्-पक्षपाती स्पष्टम् एवोपेन्द्रादि-रूप आभाति । यथा च जलादेस् तमो-रजः-प्राधान्यात् तेनावरणात् तद्-गतं शब्द-रस-गन्ध-स्पर्शं न स्पष्टम् आभाति, किन्तु तद्वतः पदार्थस्य योग एवेन्द्रिय-गोलकेषु तमो-रजसोर् अपि किञ्चित् सत्त्व-सत्त्वात् सर्वथा आवरणाभावाद् एव । तथा हि रसनायां रसवतो योग एव रसः । श्रोत्रे शब्दवत्-आकाशस्य योगे सत्य् एव शब्दः । त्वचि शैत्यादिमद्-वस्तु-योग एव स्पर्शः । नासायां गन्धवतो वायोर् योग एव गन्ध इति । तथैवासुर-राक्षसादे रजस्-तमः-प्राधान्यात् तेनावरणात् तदृग् अतो भगवांस् तत्-पक्षपाती न स्पष्टम् आभाति । अत्र मेघातपाभ्याम् आवरणानावरणे सूर्यस्य यथा तथैव तमः-सत्त्वाभ्याम् भगवतो ज्ञेये । 

ननु तर्हि स्पष्ट-भानाभावे असुरादि-पक्षपातित्वं तस्य कथं प्रतीमः ? तत्राह—**विदन्ति** इति देव-पराभवादि-कार्यादर्शन-लिङ्गेन जानन्तीत्य् अर्थः ॥९॥

—ओ)०(ओ—

**॥ ७.१.१० ॥**

**यदा सिसृक्षुः पुर आत्मनः परो**

**रजः सृजत्य् एष पृथक् स्व-मायया ।**

**सत्त्वं विचित्रासु रिरंसुर् ईश्वरः**

**शयिष्यमाणस् तम ईरयत्य् असौ ॥**

**श्रीधरः : **तद् एवं माया-गुण-वशेनैतद् वैषम्यं न स्वाभाविकम् इत्य् उक्तम्, तर्हि गुण-पारतन्त्र्याद् अनीश्वरत्वम् आशङ्क्याह—**यदात्मनो** जीवस्य भोगाय **पुरः** शरीराणि **परः** परमेश्वरः **सिसृक्षुर्** भवति, तदा साम्येन स्थितः **रजः पृथक् सृजति** । **विचित्रासु** तासु पूर्षु **रिरंसुः** क्रीडितुम् इच्छुर् यदा **सत्त्वं,** तदा पृथक् सृजति । **शयिष्यमाणः** संहरिष्यन् यदा, तदा **तमः** पृथग् **ईरयति** प्रेरयति, आधिक्यं नयतीत्य् अर्थः ॥१०॥

**क्रम-सन्दर्भः : **तद् एवं युद्धादि-निज-लीलाभिर् भक्त-विनोदनम् एव प्रयोजनं, विश्व-पालनं तु ततः स्वत एव सिद्ध्यतीत्य् उक्त्वा, सृष्टि-प्रलययोः प्रकृतीक्षणादाव् अपि सर्वाशङ्क-निरासार्थम् अतिदिशन् त्रिष्व् अप्य् अविशेषम् आह—यदेति ।

**यदा** यत्र स्व-चेष्टा-लक्षणे काले **एषपरः** परमेश्वरः **स्व-मायया** भक्त-कृपया **आत्मनः पुरः** प्राचीन-सृष्टि-गत-साधक-भक्त-रूपाणि स्वस्याधिष्ठानानि **सिसृक्षुर्** भवति, प्रकृत्या सह तेषु लीनेषु आविर्भावनार्थाम् ईक्षां करोति, तदा **पृथक्** स्वरूप-शक्तेर् इतरासौ जीव-मायाख्या शक्तिः पूर्ववत् तच्-चेष्टात्मक-प्रभावाभासोद्दीप्ता **रजः सृजति,** स्वांश-भूताद् गुण-त्रय-साम्याद् अव्यक्तात् तद् विक्षिपति, उद्बोधयतीति वा । यथा वा, पृथङ्-मायानुगत एष काल एव सृजति तथा **असौ**-पदेन च काल एवोच्यते ।

अथ **विचित्रासु** नाना-गुण-वैचित्र्यवतीषु तल्-लक्षणासु पूर्षु यदा [**रिरंसुः**] रन्तुम् इच्छुर् भवति, तदा **सत्त्वं सृजति** । यदा पुनस् ताभिर् एव मिलित्वा **शयिष्यमाणः,** शयितुम् इच्छुर् भवतीत्य् अर्थः, तदासौ **तमः** सृजतीति । ततो भक्त-निमित्तम् एव सर्वा एव सृष्ट्य्-आदि-क्रियाः प्रवर्तन्ते इति भावः । यथाङ्गीकृतम् एकादशस्य तृतीये, ससर्जोच्चावचान्य् आद्यः स्व-मात्रात्म-प्रसिद्धये [भा।पु। ११.३.३] इत्य् अत्र टीका-कृद्भिर् अपि—


    किम्-अर्थं ससर्ज ? स्व-मात्रात्म-प्रसिद्धये । स्वं मिमीते प्रमिमीते य उपास्ते स स्व-माता । तस्यात्मनो जीवस्य प्रकृष्टायै सिद्धये ॥ इत्य् एषा । 

शयनम् अत्र पुरुषावतारस्य कदाचित् प्रलयोदधौ योग-निद्रा, कदाचिद् भगवत्-प्रवेशो वा । यद्यपि सर्वेष्व् अपि जीवेषु अन्तर्यामितया परमेश्वरस् तिष्ठति, तथापि तत्रासंसक्तत्वाद् अस्थित एव भवति, स्व-भक्तेषु तु समासक्तत्वान् न तथेति । न च तत्-सङ्गादौ तस्येच्छेति यथोक्त-व्याख्यानम् एव बलवत् । तथा च श्री-गीतासु—


    मत्-स्थानि सर्व-भूतानि न चाहं तेष्व् अवस्थितः ।


    न च मत्-स्थानि भूतानि पश्य मे योगम् ऐश्वरम् ॥ [गीता ९.४-५] इति


    ये भजन्ति तु मां भक्त्या मयि ते तेषु चाप्य् अहम् ॥ [गीता ९.२९] इति च ।

उक्तं च हरि-भक्ति-सुधोदये—


    भक्तानां हृदयं शान्तं स-श्रियो मे प्रियं गृहम् ।


    वसामि तत्र शोभैव वैकुण्ठाख्यादि-वर्णना ॥[^१०] [ह।भ।सु। १४.५७] इति ॥१०॥ 

**विश्वनाथः- **न चैवं गुण-तारतम्येन तस्याधिष्ठातृत्व-तारतम्य-लक्षण-यन्त्रेण गुणाधीनत्वम् आशङ्क्यं, किन्तु गुणानाम् अपि स्रष्टुस् तस्य तत् तत् सर्वं स्वैर-लीला-मयम् एवेत्य् आह—**यदाआत्   मनो** जीवस्य भोगाय **पुरः** शरीराणि **परः** परमेश्वरः **सिसृक्षुर्** भवति, तदा साम्येन स्थितं **रजः पृथक् सृजति** । **विचित्रासु** तासु पूर्षु **रिरंसुः** शिष्ट-पालन-लक्षणं रमणं चिकीर्षुः **सत्त्वं** पृथक् सृजति, **शयिष्यमाणः** संहरिष्यन् **तमः** पृथग् **ईरयति** प्रेरयति ॥१०॥

—ओ)०(ओ—

**॥ ७.१.११ ॥**

**कालं चरन्तं सृजतीश आश्रयं**

**प्रधान-पुम्भ्यां नर-देव सत्य-कृत् ॥**[^११]

**य एष राजन्न् अपि काल ईशिता**

**सत्त्वं सुरानीकम् इवैधयत्य् अतः ।**

**तत्-प्रत्यनीकान् असुरान् सुर-प्रियो**

**रजस्-तमस्कान् प्रमिणोत्य् उरुश्रवाः ॥**

**मध्वः :** प्रधान-पुंभ्यां सह ॥११॥ काले काल-विषयेऽपीशित्या । देहादि-कारणत्वात् सुरानीकम् इव स्थितं सत्त्वम् ।


    स्वभावतः प्रियत्वात् तु सदा देव-प्रियो हरिः ।


    अप्रियश् चासुराणं स-स्वभावात् तूभयं नृणाम् ॥


    देश-कालो गुणांश् चैव भक्त्यादीन् अक्षयेऽप्यतु ।


    योग्यतां च तथा कर्म सम इत्य् अभिधीयते ॥


    स्वतः प्रियोऽपि देवानाम् उत्पाद्यैव गुणान् इमान् ।


    इतरेषां तथा दोषाण् सुख-दुःखे ददात्य् अजः ॥


    उभयं तु मनुषाणाम् अतः सम इतीरितः ।


    अनादि-नियताश् चैव गुण-दोषाः सुरादिषु ॥


    यथा-क्रमं पुनश् चैव नियमाद् वर्धितास् तथा ।


    विष्णुनैव ततो नित्यं विषमश् च जनार्दनः ॥ इति ब्रह्म-तर्के ।


    न विष्णोर् विषमत्वं तु योग्यतापेक्षया क्वचित् ।


    योग्यतायास् तन् नियत्या विषमत्वं भवेत् तव ॥ इति स्कान्दे ।


    विषमत्वं तु दोषाय शुभाशुभ-विपर्यये ।


    अतस् तादृश-वैषम्यं ब्रह्म-सूत्रे निराकृतम् ॥


    शुभाशुभ-नियन्तृत्वं न दोषो गुण एव सः ।


    अतस् तद् इष्टं कृष्णस्य ब्रह्म-सूत्र-कृतो विभोः ॥ इति तन्त्र-निर्णये ॥१२॥

**श्रीधरः : **यदा सिसृक्षुर् इत्य्-आदि-निर्देशात् प्रतीतं काल-पारतन्त्र्यं वारयन् प्रधान-पुरुष-पारतन्त्र्यम् अपि वारयति—कालम् इति । हे **नर-देव**, **प्रधान-पुंभ्यां** निमित्त-भूताभ्यां **सत्य-कृद्** अमोघ-कर्ता ईशस् तयोः सह-कारित्वेनाश्रय-भूतं चरन्तं वर्तमानं कालं स्वयम् एव सृजति । स्व-चेष्टारूपत्वात् कालस्य न तत् पारतन्त्र्यम् इत्य् अर्थः ॥

तथापि प्रस्तुते किम् आयातम् ? तत्राह—य एष कालः सत्त्वम् एधयति वर्धयत्य् अतो हेतोर् ईशिताऽपीश्वरोऽपि सत्त्व-प्रधानं सुरानीकं देव-समूहम् एधयतीव । तत्-प्रत्यनीकान् असुरान् सुर-प्रति-पक्षान् प्रमिणोति हिनस्ति चेत्य् अन्वयः । उरु प्रभूतं श्रवः कीर्तिर् यस्य सः । काल-शक्ति-क्षुभित-गुण-गत-वैषम्यम् इह सन्निधि-मात्रेण तद् अधिष्ठातरि स्फुरतीति प्रकरणार्थः ॥११॥

**क्रम-सन्दर्भः : **एवं प्रसङ्गेन सृष्टि-प्रलयाव् अपि व्याख्याय पुनः पालनम् एव व्याचक्षाणः प्रकरणम् उपसंहरति सार्धेन—कालम् इति । 

**सत्य-कृत्** स्वरूप-शक्ति-विलासेनैव स्वयं परमार्थ-सत्य-क्रियाविर्भावक एव सन्, स्व-चेष्टा-रूपं **कालं सृजति** व्यञ्जयति । किं कुर्वन्तं ? **प्रधान-पुंभ्यां** तत्-तत्-सम्बन्धानां साधक-भक्तानां देवादि-प्रविष्टं निज-तेजोऽंशानां च साहाय्य-हेतोर् एव सृज्यमानतया उत्पत्त्यैवाव्यक्त-जीव-सङ्घाताभ्यां **चरन्तम्**, अत एव सन्निधानेनैव तयोस् तत्-तद्-अवस्थानाम् **आश्रयम्** उद्भव-हेतुं च । **नर-देव** इति सम्बोधनेन यथा निजेहया मुख्यम् एव कार्यं कुर्वतस् तव तयैवान्यद् अपि क्षुद्रतरं स्वयम् एव सिद्ध्यति, तद्वद् इहापीति बोधितम् । 

ततो **य एष** चेष्टा-रूपः **कालः** स **सत्त्वं **सत्त्व-प्रधानं **सुरानीकमेधयतीव,** तत एव **तत्-प्रत्यनीकान्** रजस्-तमः-प्रधानान् **असुरान्प्रमिणोति** इव हिनस्तीव । ये तु देवेषु भक्ता असुरेषु भक्त-द्वेषिणस् तान् स्वयं पालयति हिनस्ति चैवेति पूर्वम् एवोक्तम् । यस्मात् तच्-चेष्टा-लक्षणस्य कालस्यैवं वार्ता, तस्माद् **ईशितापि** एधयतीव प्रमिणोतीव चेति । हे **राजन्न्** इति पूर्वाभिप्रायम् एव ।

ननु यदि चेशितुः प्रयोजनं न भवति, तर्हि कथं कदाप्य् असुरान् अपि स्व-पक्षान् विधाय देवैर् न युध्येत ? इति तत्राह—**सुर-प्रियः,**सुरेषु वर्तमानाः प्रिया भक्ता यस्य सः । सत्त्व-प्रधानेषु सुरेषु प्रायशस् तेषां सर्वेषाम् अनुगमनेनैव तस्यानुगमनम् । कदाचिद् बृहस्पत्य्-आदिषु महत्स्व् अपराधे तु येषां मालिन्येन सुरत्वाच्छादनात्, तेषां तस्य चैतेष्व् अननुगमनं स्याद् इति, जय-काले तु सत्त्वस्य [भा।पु। ७.१.८] इत्य्-आद्य् उक्तम् इति भावः ।

ननु कथं तेऽपि तान् नानुगच्छन्ति ? तत्राह—**रजस्-तमस्कान्** इति । अत्यन्त-भगवद्-बहिर्मुखता-करयोस् तयोर् गुणयोर् अरोचकत्वाद् एवेति भावः । तर्ह्य् असौ सदैवासुराणां निग्रहम् एव करोतीत्य् अथाप्य् असामञ्जस्यम् एवेत्य् आशङ्क्याह—**उरुश्रवाः,**वैरेण यं नृपतयः[^१२] [भा।पु। ११.५.४८] इति, अहो बकी यं स्तन-काल-कूटं[^१३] [भा।पु। ३.२.२३] इत्य्-आदिभिर्  उरु सर्वतो विस्तृतं महत्तमं वा श्रवः कीर्तिर् यस्य, स तेषाम् अप्य् अनुग्रहं करोतीति भावः ॥११-१२॥ [परमात्म-सन्दर्भ १०३]

**विश्वनाथः- **यदा सिसृक्षुर् इत्य्-आदि-निर्देशात् प्रतीतं काल-पारतन्त्र्यम् अपि वारयति—कालम् इति। हे **नर-देव**, सहकारित्वेनाश्रय-भूतं **चरन्तं** वर्तमानं स्वयम् एव **सृजति** कालस्य तच्-चेष्टा-रूपत्वात् । 

अयम् अर्थः—जगत्-सृष्ट्य्-आदिकं हि तस्य लीलयैव, सा च स्वेच्छाधीनैव । तत्र यदा सिसृक्षा भवति, तदा रजो-वृद्धि-सृष्टि-कालो जायते, यदा पिपालयिषा, तदा सत्त्व-वृद्धि-पालन-कालः । यदा संजिहीर्षा, तदा तमो-वृद्धि-नाश-काल इति काल-विशेषस् तेनैव सृज्यते । तत्र यदा सृष्ट्य्-आदि-कालस् तदैव सिसृक्षादिकं स्याद् इति । यदा-शब्द-वाच्यः काल-विशेष एव, स तु सृज्य एव इति । जय-काले तु सत्त्वस्येत्य्-आदिनापि प्रतीतं काल-पारतन्त्र्यं वारितम् इति प्रधानेन माया-शक्त्या पुरुषेण स्वांशेन च सह वर्तमानः । एवं स सर्व-कारणत्वात् तस्यैव स्वातन्त्र्यं तत्-कार्यत्वाज् जगतस् तद्-अधीनत्वम् । 

ननु तत्-कार्यं जगद् अवस्त्व् एव । अवस्तुनः किम् अधीनत्वानधीनत्व-विचारेणेति केचिद् आहुः, तत्राह—सत्य-कृत् भगवच्-छक्ति-कार्यस्य विश्वस्य मिथ्यात्वानर्हत्वात् । कार्य-मात्रस्यैव मिथ्यात्वे तद्-अनुमेये भगवत्य् अपि प्रामाण्याभावः प्रसज्जेद् इति भावः । सत्यं ह्य् एवेदं विश्वम् असृजत इति माध्व-भाष्य-प्रमाणिता श्रुतिश् च ॥

अतः कालस्य तत्-कार्यत्वात् कार्य-धर्मः कारणेऽप्य् अपचरित इत्य् आह—य एष इति । अत एव ईशः परमेश्वरोऽपि सत्त्वं सत्त्व-प्रधानं सुरानीकम् एधयतीवेत्य् अर्थः । तत्-प्रत्यनीकान् सुर-प्रतिपक्षान् प्रमिणोति हिनस्तीवेत्य् अर्थः । तद् एवं वैषम्यं गुणस्यैव नान्यस्य, तत्र काल एव निमित्तं यथा पुरुष-सृज्यत्वाधीनत्वाधिष्ठेयत्वेऽपि गृहाणाम् उञ्चत्व-शैत्यादिकं गृहाणाम् एव, न पुरुषस्य तथा । 

किं च, सुर-प्रिय इति, अथवा सुराणां भक्तत्वाद् वैषम्यम् अपि भूषणम् एव, न तु दूषणम् एवेति पृथग् एव सिद्धान्तः । यद् उक्तं—समोऽहं सर्व-भूतेषु [गीता९.२९]इति । कदाचित् सुराणाम् असुर-पराभूतत्वं तु हितैषिणा भगवतैव तन्-मत्तता-निवारणार्थं क्रियते इति ज्ञेयम् । 

ननु तस्य सर्व-प्रियत्वं सर्व-सुहृत्त्वं च कथम् ? इत्य् अत आह—उरु-श्रवाः । अहो बकीयं यं स्तन-काल-कूटं [भा।पु। ३.२.२३] इत्य्-आदि-वाक्य-प्रकाशितानि महा-दुश्चेष्टित-पूतनादि-गति-प्रदत्व-लक्षण-यशांस्य् एव सर्व-प्रियत्वं सर्व-सुहृत्त्वं च विख्यापयन्तीति भावः ॥११॥

—ओ)०(ओ—

**॥ ७.१.१२ ॥**

**अत्रैवोदाहृतः पूर्वम् इतिहासः सुरर्षिणा ।**

**प्रीत्या महा-क्रतौ राजन् पृच्छतेऽजात-शत्रवे ॥**

**श्रीधरः : **तदानीं तयोर् न सुर-पक्ष-पातेन वधः, किन्तु ब्रह्म-शापेनाषुरीं योनिं प्राप्तयोर् अनुग्रहार्थ एवेति वक्तुम् इतिहासम् उपक्षिपति—अत्रैवेति । **अत्र** द्वेषादि-रहितस्यापि दैत्य-वधे नारदेन **इतिहासः** प्रस्तावितः ॥१२॥

**क्रम-सन्दर्भः : **तद् एवं सिद्धान्तं प्रदर्श्य, तत्र स्व-भक्तानुग्रह-मात्र-प्रयोजनस् तत् तत् करोति परेश इति प्रतिज्ञातार्थोदाहरणाय प्रह्लाद-जय-विजयादि-कृपायाः सूचकम् इतिहास-विशेषम् आह—अत्रैवेति । अत्र विद्वेषादि-राहित्येन भक्तानन्दनार्थं स्वैर-लीला-मात्रत्वे असुराणाम् अपि परम-हित-पर्यवसायक-स्वभावत्वे च । एव-कारेण सिद्धान्तान्तरं व्यावर्त्यते ॥१२॥

**विश्वनाथः- **उक्तम् एवार्थं स्पष्टम् एव बोधयितुम् इतिहासम् उपक्षिपति । अत्रैव साम्य-सौहार्द-प्रियत्वेष्व् अर्थेषु ॥१२॥

—ओ)०(ओ—

**॥ ७.१.१३-१४ ॥**

**दृष्ट्वा महाद्भुतं राजा राजसूये महा-क्रतौ ।**

**वासुदेवे भगवति सायुज्यं चेदि-भूभुजः ॥**

**तत्रासीनं सुर-ऋषिं राजा पाण्डु-सुतः क्रतौ ।**

**पप्रच्छ विस्मित-मना मुनीनां शृण्वताम् इदम् ॥**

**श्रीधरः : **चेदि-भूभुजः शिशुपालस्य ॥१४-१५॥

**क्रम-सन्दर्भः :** दृष्ट्वेति युग्मकम् ॥१३॥

**चैतन्य-मत-मञ्जुषा, विश्वनाथः- _न व्याख्यातम्।_**

—ओ)०(ओ—

**॥ ७.१.१५ ॥**

**श्री-युधिष्ठिर उवाच**—

**अहो अत्यद्भुतं ह्य् एतद् दुर्लभैकान्तिनाम् अपि ।**

**वासुदेवे परे तत्त्वे प्राप्तिश् चैद्यस्य विद्विषः ॥**

**श्रीधरः-** एकान्त-भक्तानाम् अपि दुर्लभा प्राप्तिर् विद्विषो जातेत्य् एतद् अत्यद्भुतं हि ॥१५॥

**चैतन्य-मत-मञ्जुषा : **वासुदेवे परे तत्त्वे इत्य्-आदि, वदन्ति तत् तत्त्व-विदस् तत्त्वं यज् ज्ञानम् [भा।पु। १.२.११] इत्य्-आदि यद् उक्तं परं तत्त्वं तत् तु वासुदेवः श्री-वसुदेव-पुत्र एव । एतेन वासुदेव-शब्दस्य व्युत्पत्त्य्-अन्तरम् असम्यग् असङ्गतं च ॥१५॥

**क्रम-सन्दर्भः-** अथ भगवद्-भक्तिर् द्विधा—वैधी रागानुगा चेति । तत्र रागानुगा समीचीना, वैधीतोऽप्य् अतिशयवती च । तत्र राग आवेश एव । स पुनर् आवेशो यथा रुचि-विशेष-लक्षण-मानस-भावेन स्यात्, न तथा विधि-प्रेरणया, स्वारसिक-मनो-धर्मत्वात् तस्य । तत्र चास्तां तावद्-अनुकूल-भावः । यदि तु परम-निषिद्धेन प्रतिकूल-भावेनाप्य् आवेशः स्यात्, तद्-आवेश-सामर्थ्येन झटिति प्रातिकूल्य-दोष-हानिः सर्वानर्थ-निवृत्तिश् च स्याद् इति भाव-मार्गस्य बलवत्त्वे दृष्टान्तोऽपि दृश्यते । तत्र यद्य् अनुकूल-भावः स्यात्, तदा तु परमैकान्तिक-साध्य एवासौ । 

अथ भाव-मार्ग-सामान्यस्य बलवत्त्वं प्रकरणम् उत्थाप्यते—अहो इति । एकान्तिनाम्—एकान्त-मतिर् उन्निद्रे गूढो मूढ इवेयते [भा।पु। १.४.४] इतिवत् परम-ज्ञानिनाम् इत्य् अर्थः। यतस् तेषाम् अपि सा प्राप्तिर् न सम्भवति ॥१६॥ 

**विश्वनाथः- **एकान्तिनां निष्परिग्रहाणाम् अपि ॥१६॥

—ओ)०(ओ—

**॥ ७.१.१६ ॥**

**एतद् वेदितुम् इच्छामः सर्व एव वयं मुने ।**

**भगवन्-निन्दया वेनो द्विजैस् तमसि पातितः ॥**

**श्रीधरः-** तस्य तु वेनवन् नरक-पात एवोचित इत्य् आह—भगवन्-निन्दयेति । तस्मसि नरके ॥१७॥

**क्रम-सन्दर्भः, विश्वनाथः- _न व्याख्यातम्।_**

**भक्ति-सन्दर्भः ३१३**:  यतस् तस्य सा न सम्भवति—**तमसि** नरके । बहु-नरकादि-भोगानन्तरम् एव पृथु-जन्म-प्रभावोदयेन तस्य वामन-पुराणे[^१४]सद्-गति-श्रवणात् ॥

—ओ)०(ओ—

**॥ ७.१.१७ ॥**

**दमघोष-सुतः पाप आरभ्य कल-भाषणात् ।**

**सम्प्रत्य् अमर्षी गोविन्दे दन्तवक्रश् च दुर्मतिः ॥**

**श्रीधरः-दमघोषस्य सुतः** शिशुपालः । **कल-भाषणाद्** बाल्य-कोमल-भासणम् आरभ्य । **सम्प्रत्य्** अधुनाप्य् **अमर्षी** क्रोधी मत्सरी वा ॥१८॥

**क्रम-सन्दर्भः-_न व्याख्यातम्।_**

**भक्ति-सन्दर्भः ३१४**:  एष दामघोष-सुत इति । स्पष्टम् ॥१८॥

**विश्वनाथः- कल-भाषणात्** बाल्य-कोमल-भाषणम् आरभ्य ॥१८॥

—ओ)०(ओ—

**॥ ७.१.१९ ॥**

**शपतोर् असकृद् विष्णुं यद् ब्रह्म परम् अव्ययम् ।**

**श्वित्रो न जातो जिह्वायां नान्धं विविशतुस् तमः ॥**

**श्रीधरः : श्वित्रः** श्वेत-कुष्ठम् ॥१९॥

**चैतन्य-मत-मञ्जुषा : **शपतोर् इत्य्-आदि । विष्णुम् इति किं जगत्-पालकम् ? नेत्य् आह—**परं ब्रह्म** । यद् **यद् ब्रह्मणोऽपि परम् अव्ययं** नित्य-कैशोराद् वयसो न व्येतीत्य् अव्ययं श्री-कृष्णम् **असकृत् शपतोर्** इत्य् अन्वयः । यद् वा, रसं रासं करोतीति रसकृत्, स चासौ विष्णुश् चेति स तथा रसकृत्त्वेन विशेषः, तेन विष्णु-शब्देन श्री-कृष्णम् एवेह बोद्धव्यम् ॥१९॥

**क्रम-सन्दर्भः : _न व्याख्यातम्।_**

**विश्वनाथः- यत् परं ब्रह्म** तं **विष्णुं** कृष्णम् ॥१९॥

—ओ)०(ओ—

**॥ ७.१.२० ॥**

**कथं तस्मिन् भगवति दुरवग्राह्य-धामनि ।**

**पश्यतां सर्व-लोकानां लयम् ईयतुर् अञ्जसा ॥**

**श्रीधरः : दुरवग्राहं** दुष्प्रापं **धाम** स्वरूपं यस्य, तस्मिन् **लयं** सायुज्यम् **ईयतुर्** जग्मतुः । अभूतस्यापि दन्तवक्त्र-लयस्य तज् जातक-प्रामाण्येन सिद्धवन्-निर्देशः ॥२०॥

**क्रम-सन्दर्भः : _न व्याख्यातम्।_**

**विश्वनाथः- **प्रत्युत **लयं** तात्कालिक-लोक-प्रतीत्या सायुज्यं कञ्चित्-कालम् एव सह-योगं सह युज्यत इति सयुक्तस्य भावः सायुज्यं, ततः परं सारूप्यम् ईयतुः । भाविनम् अपि दन्तवक्र-लयं नारद-मुखाद् एव श्रुत्वा तस्य जात-प्रायत्व-मननात् भूत-निर्देशः । **पश्यताम्** इत्य् असम्भवे वस्तुनि प्रामाण्य-सिद्ध्य्-अर्थम् इत्य् अर्थः ॥२०॥

**॥ ७.१.२१ ॥**

**एतद् भ्राम्यति मे बुद्धिर् दीपार्चिर् इव वायुना ।**

**ब्रूह्य् एतद् अद्भुततमं भगवान् ह्य् अत्र कारणम् ॥**

**श्रीधरः : **एतद् **अद्भुततमम्** अत एतत् प्रति मे **धीर् भ्राम्यति** । **भगवान्** सर्व-ज्ञस् त्वं ब्रूहि ॥२१॥

**क्रम-सन्दर्भः : _न व्याख्यातम्।_**

**विश्वनाथः- **एतत् फलं प्रति भ्राम्यति । अत एतद् अद्भुततमं ब्रूहि, यतो भगवान् सर्वज्ञः । नन्व् एतत्-पद-वाच्यम् एव किम् ? तत्राह—तत्र लये कारणम् ॥२१॥

—ओ)०(ओ—

**॥ ७.१.२१ ॥**

**श्री-बादरायणिर् उवाच—**

**राज्ञस् तद् वच आकर्ण्य नारदो भगवान् ऋषिः ।**

**तुष्टः प्राह तम् आभाष्य शृण्वत्यास् तत्-सदः कथाः ॥**

**श्रीधरः : आभाष्य** संबोध्य । सीदन्ति निषीदन्त्य् अस्याम् इति सत् सभा, तस्याः **सदः** सदसः **शृण्वत्याः** सत्याः **कथाःप्राह** इत्य् अन्वयः ॥२२॥

**क्रम-सन्दर्भः : _न व्याख्यातम्।_**

**विश्वनाथः- **सीदन्ति विषीदन्त्य् अपविशन्त्य् अस्याम् इति **सत्** सभा, तस्याः **शृण्वन्त्याः** तस्यां **कथाः** शृण्वन्त्याम् इत्य् अर्थः । **आभाष्य** हे राजन्न् **अवधेहि** इति सम्बोध्य ॥२१॥

—ओ)०(ओ—

**॥ ७.१.२२ ॥**

**श्री-नारद उवाच**—

**निन्दन-स्तव-सत्कार-न्यक्कारार्थं कलेवरम् ।**

**प्रधान-परयो राजन्न् अविवेकेन कल्पितम् ॥**

**मध्वः-**नियमाद् भुज्यते पुम्भिर् धर्माधर्म-फलं मृतौ ।

	कैश्चिद् अत्रापि भुज्येत तस्मान् नाधर्मम् आचरेत् ॥ इति भारते॥२३॥

**श्रीधरः : **अहो भगवन्-निन्दकस्य नरक-पातेन भाव्यम् इति वदतस् तव कोऽभिप्रायः ? भगवत्-पीडा-करत्वेन वा तद्-अभावेऽपि सुरापानादि-वन् निषिद्ध-निन्द्याचरणाद् वा तत्र तावद् देहाभिमान-कृत-निन्दादि-निमित्तत्वात् पीडादीनां भगवतश् च तद्-अभावान् न पीडा-शङ्कास्तीत्य् आह—निन्दनेति सार्धैस् त्रिभिः । **निन्दनं** दोष-कीर्तनम् । **न्यक्-कारस्** तिरस्कारः। **निन्दा-स्तुत्य्**-आदि-ज्ञानार्थं **प्रधान-पुरुषयोर् अविवेकेन कलेवरं कल्पितं** रचितम् ॥२३॥

**क्रम-सन्दर्भः : **तत्रोत्तरं श्री-नारद उवाच—निन्दन इति । तत्र विमूढैर् जनैर् निन्दादिकं प्राकृतान् तम-आदि-गुणान् उद्दिश्यैव प्रवर्त्यते । ततः प्रकृति-पर्यन्ताश्रयस्य तत्-कृत-निन्दादेः अप्राकृत-गुण-विग्रहादौ तस्मिन् प्रवृत्तिर् नास्त्य् एव न च जीववत् प्रकृति-पर्यन्ते वस्तु-जाते भगवद्-अभिमानोऽस्ति । ततश् च तेन तस्य पीडा नास्त्य् एवेति भगवतस् तन्-निन्दाद्य्-अस्पर्शतया सिद्धान्तश् च पूर्ववत् ॥२२॥

**भक्ति-सन्दर्भः ३१५- **तत्रोत्तरं श्री-नारद उवाच—अहो भगवन्-निन्दकस्य नरक-पातेन भाव्यम् इति वदतस् तव कोऽभिप्रायः ? भगवत्-पीडा-करत्वाद् वा, तद्-अभावेऽपि सुरा-पानादिवन् निषिद्ध-निन्दा-श्रवणाद्  वा । तत्र तावद् विमूढैर् जनैर् निन्दादिकं प्राकृतान् तम-आदि-गुणान् उद्दिश्यैव प्रवर्त्यते । ततः प्रकृति-पर्यन्ताश्रयस्य तत्-कृत-निन्दादेर् अप्राकृत-गुण-विग्रहादौ तस्मिन् प्रवृत्तिर् नास्त्य् एव । न च जीववत् प्रकृति-पर्यन्ते वस्तु-जाते भगवद्-अभिमानोऽस्ति । ततश् च तेन तस्य पीडापि नास्त्य् एव । तद् एतद् आह सार्धैस् त्रिभिः—निन्दन-स्तव-सत्कार- इत्य्-आदि । **निन्दनं** दोष-कीर्तनम् । **न्यक्-कारस्** तिरस्कारः। **निन्दा-स्तुत्य्**-आदि-ज्ञानार्थं **प्रधान-पुरुषयोर् अविवेकेन कलेवरं **जीवानां** कल्पितं** रचितम् ॥२३॥

**विश्वनाथः- **शिशुपाल-कृत-निन्दादिकं न भगवत्-पीडा-करम् इति वक्तुं प्रथमं निन्दा-स्तुत्य्-आदिकं ज्ञानिनां न दुःख-सुखदं, किन्तु देहाभिमानिनाम् एवेत्य् आह—**निन्दन-स्तवौ** वाचिकौ दोष-गुणौ **सत्कार-न्यक्कारौ** कायिकौ मानसौ च संमाननासंमानने । **तद्-अर्थं** तत्-सिद्ध्य्-अर्थं **प्रकृति-पुरुषयोर् अविवेकेन** आत्मानात्म-विवेकाभावेन **कल्पितं** विरचितम् ॥२२॥

—ओ)०(ओ—

**॥ ७.१.२३-२४ ॥**

**हिंसा तद्-अभिमानेन दण्ड-पारुष्ययोर् यथा ।**

**वैषम्यम् इह भूतानां ममाहम् इति पार्थिव ॥**

**श्रीधरः : तद्-अभिमानेन भूतानांयथा ममाहम्** इति **वैषम्यं** तत्-कृतं **हिंसादिकं** च भवति, तथा न यस्येत्य् उत्तरेणान्वयः । **दण्डस्** ताडनं, **पारुष्यं** निन्दा, तयोर् हेतु-भूतयोर् **हिंसा** पीडा च भवति ॥२३॥

**क्रम-सन्दर्भः : _पर-पद्यस्य टीका द्रष्टव्या_**।

**विश्वनाथः- तद्-अभिमानेन** देहाभिमानेन "माम् अयं निन्दति स्तौति" इत्य्-आदिभिर् यथा दुःख-सुखे भवतः, तथैव माम् अयं हिनस्तीति हिंसापि भवति । कस्मिन् सति **दण्डस् **ताडनं **पारुष्यं**"त्वाम् अहं घातयिष्यामि" इति तर्जनं तयोः सतोः । एवं च **भूतानामिह **संसारे **वैषम्यं **सिद्धं "**मम**इते शत्रवो ममैते बन्धवश् च । **अहम्** एतान् हन्मि एतान् पालयामि च" इति प्रकारकम् ॥२३॥

—ओ)०(ओ—

**॥ ७.१.२४ ॥**

**यन्-निबद्धोऽभिमानोऽयं तद्-वधात् प्राणिनां वधः ।**

**तथा न यस्य कैवल्याद् अभिमानोऽखिलात्मनः ।**

**परस्य दम-कर्तुर् हि हिंसा केनास्य कल्प्यते ॥**

**मध्वः-कैवल्याद्** देहाद्य्-अभावाद् एव । अकर्तुस् तस्यान्यः कर्ता न विद्यते । इदं हिंसा-व्यत्ययोऽतिशय-कुत्सन-भेदेष्व् इति सूत्रात् ॥२४॥

**श्रीधरः : यस्मिन् निबद्धोऽयम् अभिमानः**, **तस्य** देहस्य **वधाद्वधश्** च यथा, तथा यस्याभिमानो नास्ति । अतोऽ**स्य** परमेश्वरस्य** हिंसा केन** हेतुना **कल्प्यते** ? न केनापीति । अभिमानाभावे हेतुः—**कैवल्याद्** अद्वितीयत्वेनाभिमन्तव्याभावात् । वैषम्याभावे हेतुः—**अखिलात्मनः** सर्वात्मन इति । तर्हि किम् इति हन्ति दैत्यान् ? तत्राह—**परस्य दम-कर्तुः **हितार्थं दण्डं करोतीत्य् अर्थः ॥२४॥

**क्रम-सन्दर्भः : **ततश् च हिंसेति सार्ध-युग्मकम् । **इह** प्राकृते लोके **यथा तत्-**कलेवर्**आभिमानेन**, न तथेति **कैवल्यात्**देहेन्द्रियासु-हीनानां वैकुण्ठ-पुर-वासिनाम् [भा।पु। ७.१.३४] इति कैवल्यादि-प्राप्त-शुद्धत्वात् तादृश-निन्दाद्य्-अगम्य-शुद्ध-सच्चिदानन्द-विग्रहाद् इत्य् अर्थः । तस्य तद्-अगम्यत्वं च । नाहं प्रकाशः सर्वस्य योग-माया-समावृतः [गीता ७.२५] श्री-भगवद्-गीतादिभ्यः । तादृश-वैलक्षण्ये हेतुः—**अखिलानाम्** आत्म-भूतः । तत्र हेतुः—**परस्य** प्रकृति-वैभवासङ्ग-रहितस्य । हिंसायाम् हेत्व्-अन्तरम् । **दम-कर्तुः** परमाश्चर्यानन्त-शक्तित्वात् सर्वेषाम् एव शिक्षा-कर्तुर् इति ॥२३-२४॥ 

**भक्ति-सन्दर्भ ३१६**: **इह** प्राकृते लोके । **यथा** तत्-कलेवराभिमानेन **भूतानां ममाहम् इति वैषम्यं** भवति, यथा तत्-कृताभ्यां **दण्ड-पारुष्याभ्यां** ताडन-निन्दाभ्यां निमित्त-भूताभ्यां **हिंसा च** भवति, यथा यस्मिन् **निबद्धोऽभिमानस्** तस्य देहस्य **वधात् प्राणिनां वधश्** च भवति, **तथा** यस्याभिमानो नास्तीत्य् अर्थः । **अस्य** परमेश्वरस्य **हिंसा केन** हेतुना **कल्प्यते** ? अपि तु न केनापीत्य् अर्थः । 

तथाभिमानाभावे हेतुः—**कैवल्यात्,**देहेन्द्रियासु-हीनानां वैकुण्ठ-पुर-वासिनाम् [भा।पु। ७.१.३५] इति कैमुत्यादि-प्राप्त-शुद्धत्वात्, तादृश-निन्दाद्य्-अगम्य-शुद्ध-सच्-चिद्-आनन्द-विग्रहादित्वाद् इत्य् अर्थः । तस्य तद्-अगम्यत्वं च नाहं प्रकाशः सर्वस्य योग-माया-समावृतः [गीता ७.२५] इति श्री-भगवद्-गीतातः ।

तादृश-वैलक्षण्येन हेतुः—**अखिलानाम् आत्म**-भूतस्य । तत्र हेतुः—**परस्य** प्रकृति-वैभव-सङ्ग-रहितस्य । हिंसाया अविषयत्वे हेत्व्-अन्तरं—**दम-कर्तुः** परमाश्चर्यानन्त-शक्तित्वात् सर्वेषाम् एव शिक्षा-कर्तुर् इति ॥ 

**विश्वनाथः-यस्मिन् निबद्धोऽयम् अभिमानस्** तस्य देहस्य **वधाद् वधश्** च यथा अज्ञानिनाम्, **तथायस्य** कृष्णस्य **अभिमानः** प्राकृतो नास्ति, **अस्य परमेश्वरस्य हिंसा केन कल्प्यते** ? न केनापीत्य् अर्थः । अभिमानाभावे हेतुः—**कैवल्यात्** केवलं परमात्मत्वात् । अयं भावः—यथा सर्व-जीवानाम् अनात्मा देह आत्मा जीवश् चेत्य् उभयं वर्तते । तथा यदि कृष्णस्याप्य् अस्थास्यत्, तदा कृष्णस्यापि जीवानाम् इव आविद्यकोऽभिमानोऽभविष्यद् एव । कृष्णस्य तु देहस् तद्-अभिन्नः । परमात्मैव तस्मिन् स्वरूप-भूते कृष्णोऽहम् इत्य् अभिमानोऽपि तन्-मय एव । **अखिलात्मनः** इति तद्-अंशस्यान्तर्यामिनोऽप्य् अस्वरूप-भूते जीवे जीव-देहे वाभिमानो नास्तीति भावः । अत एव परस्य माया-मायिक-वस्तु-जीवेभ्यो भिन्नस्यातस् तेष्व् अस्वरूप-भूतेष्व् अभिमानाभावात् कस् तस्य द्वेष्यः को वा द्वेष्टा ? परमात्म-भूते देहे यस् तस्याभिमानः परमात्मैवाहम् इत्य् आत्मकस् तेन स कं वा द्वेष्टुः परमात्मानं जानन् तं वा को द्वेष्टा ? तर्हि किम् इति स्व-द्वेषिणः शिशुपालादीन् हिनस्ति ? तत्राह—**दमकर्तुस्** तेषां हितार्थम् एव दण्डं कुर्वतः, तस्य सर्व-सुहृत्त्वाद् इति भावः ॥२४॥

—ओ)०(ओ—

**॥ ७.१.२५ ॥**

**तस्माद् वैरानुबन्धेन निर्वैरेण भयेन वा ।**

**स्नेहात् कामेन वा युञ्ज्यात् कथञ्चिन् नेक्षते पृथक् ॥**

**मध्वः- **कथञ्चिन् नेक्षते पृथक् । तथैव मनसोऽभिनिवेशेन तद् अन्यं नेक्षते । वैरादीनाम् एकतमेनापि यो युञ्ज्यात् । स नेक्षत इति स्वभाव-कथनं न विधिः ।


    कर्मणा मनसा वाचा यो द्विष्याद् विष्णुम् अव्ययम् ।


    मज्जन्ति पितरस् तस्य नरके शाश्वतीः समाः ॥


    तान् अहं द्विषतः क्रूरान् संसारेषु नराधमान् ।


    क्षिपाम्य् अजस्रम् अशुभान् आसुरीष्व् एव योनिषु ॥


    आसुरीं योनिम् आपन्ना मूढा जन्मनि जन्मनि ।


    माम् अप्राप्यैव कौन्तेय ततो यान्त्य् अधमां गतिम् ॥


    अवजानन्ति मां मूढा मानुषीं तनुम् आश्रितम् ।


    परं भावम् अजानन्तो मम भूत-महेश्वरम् ॥


    मोघाशा मोघ-कर्माणो मोघ-ज्ञाना विचेतसः ।


    राक्षसीम् आसुरीं चैव प्रकृतिं मोहिनीं श्रिताः ॥


    यद् अनिन्दत् पिता मे त्वाम् अविद्वांस् तेज ऐश्वरम् ।


    तस्मात् पिता मे पूयेत दुरन्ताद् दुस्तराद् अधात् ॥


    हिरण्यकशिपुश् चापि भगवन्-निन्दया तमः ।


    विवक्षुर् अत्यगात् सूनोः प्रह्लादस्यानुभावतः ॥


    वरतोऽपि न मुच्यन्ते द्वेषिणः शापतोऽपि तु ।


    भक्ता नैव निपात्यन्ते धर्मा धर्मैस् तथोत्तरे ॥


    अन्यावेश-कृतं यत् तु तद्-वराद्यैर् अपोह्यते ।


    तद्-विरुद्ध-स्वभावानाम् अन्यथा न कथञ्चन ॥ इत्य्-आदेः ।

यस्माद् एव कोऽप्य् उपद्रवो नास्ति भगवतस् तस्माद् एव द्वेषादिनापि मनो योक्तुं शक्यते तत्-प्रेरणया । तादृशानां तद् एव चिन्तयन्ति च । अन्यथा आत्मनो दुःख-कारण-द्वेषादिकं कथम् ? सर्व-नियामको हरिर् उत्पादयेत् ॥२५॥

**श्रीधरः :**यस्माद् भगवतो निन्दादि-कृत-वैषम्यं नास्ति, तस्माद् येन केनाप्य् उपायेन ध्यायतस् तेनैव ध्यानेन निन्दादि-कृत-पापस्यापि नाशात् सायुज्यं युक्तम् इत्य् आशयेनाह—तस्माद् इति सप्तभिः । **निर्वैरेण** नास्ति वैरं केनापि यस्मिन्, तेन भक्ति-योगेनेत्य् अर्थः । **युञ्ज्यान्** मन इति शेषः । यस्माद् एतैर् उपायैः **पृथङ् नेक्षते** ॥२५॥

**चैतन्य-मत-मञ्जुषा : **तस्माद् इत्य्-आदि । ननु यदि वैराद् एकतरेणापि भगवत्-प्राप्तिस् तदा कथं बहु-प्रयासेन भक्त्य्-आदि-साधनेन ? सत्यं, **वैरानुबन्धेन** भयं भवति, भयेन सर्वदा स्फूर्तिः, स्फूर्तौ वस्तु-महिम्ना कृतार्थता, अतः स्फूर्तेर् एव कृतार्थतायां हेतुत्वम् ॥२६॥

**क्रम-सन्दर्भः : **तद् एवं यस्माद् भगवतो निन्दादि-कृत-वैषम्यं नास्ति, तस्मात् केनाप्य् उपायेन [भा।पु। ७.१.३२], सकृद् यद्-अङ्ग-प्रतिमान्तर्-आहिता [भा।पु। १०.१२.३९] इत्य्-आदिवत् तद्-आभासम् अपि ध्यायतस् तद्-आवेशात् तत्र वैरेणापि ध्यायतस् तद्-आवेशेनैव निन्दादि-कृत-पापस्यापि नाशात् तत्-सायुज्यादिकं युक्तम् इत्य् आशयेनाह—तस्माद् इत्य्-आदिभिः । 

**युञ्ज्याद् **इति स्नेह-कामादीनां विधातुम् अशक्यत्वात् सम्भावनायाम् एव लिङ् । वैरानुबन्धादीनाम् एकतरेणापि युञ्ज्याद् ध्यायेच् चेत्, तदा भगवतः **पृथग् नेक्षते** तद्-आविष्टो भवतीत्य् अर्थः । 

**वैरानुबन्धो** वैर-भावाविच्छेदः । **निर्वैरं** वैराभाव-मात्रम् औदासीन्यम् उच्यते । तेन कामादि-राहित्यम् अप्य् आयाति । वैरादि-भाव-राहित्यम् इत्य् अर्थः । तेन वा वैरादि-भाव-राहित्येन युञ्ज्यात् । विहितत्व-मात्र-बुद्ध्या ध्यायेत् । ध्यानोपलक्षितं भक्ति-योगं कुर्याच् चेत्य् अर्थः । **स्नेहः** कामातिरिक्तः परस्परम् अकृत्रिमः प्रेम-विशेषः। स तु साधके तद्-अभिरुचिर् एव ॥२५॥ [भक्ति-सन्दर्भ ३१७]

**विश्वनाथः-** ननु नास्तु निन्दादेर् भगवत्-पीडा-करत्वं निन्दकस्य दुरदृष्ट-जनकत्वं तु स्याद् एव । यद् उक्तं कैमुत्येनापि—


    निन्दां भगवतः शृण्वन् तत्-परस्य जनस्य वा ।


    ततो नापैति यः सोऽपि यात्य् अधः सुकृताच् च्युतः ॥[भा।१०.७६.२६] इति सत्यम्।

निन्दा हि द्विविधा—आनुकूल्य-मयी प्रातिकूल्य-मयी च । तत्र प्रथमा प्रेम-विलास-रूपैव । 


    मृगयुर् इव कपीन्द्रं विव्यधे लुब्ध-धर्मा


    स्त्रियम् अकृत विरूपां स्त्री-जितः काम-यानाम् ।


    बलिम् अपि बलिम् अत्त्वावेष्टयद् ध्वाङ्क्षवद् यस्


    तद् अलम् असित-सख्यैर् दुस्त्यजस् तत्-कथार्थः ॥ [भा।१०.४७.१७]इति ।

या सा तु पुरुषार्थ-चूडामणि-मरीचि-मञ्जरीव व्रज-देवीभिर् विना न कैर् अपि लभ्या । 

द्वितीया द्विविधा—भगवद्-अभिनिवेशोत्था च भगवद्-अनभिनिवेशोत्था च । तत्र प्रथमया शिशुपालादि-कृत-निन्दया जन्यमानम् एव दुरदृष्टं तत्-कारणेनैव भगवत्य् अभिनिवेशेन सद्य एव विनष्टीकृत्य भक्ति-योगेनापि सम-कक्षतां प्राप्य विधि-योग्यत्वम् अपि प्राप्यते इत्य् आह—तस्माद् इति सप्तभिः । 

यस्मान् निन्दाया भगवत्-पीडा-करत्वं नास्ति, निन्दकस्य च पाप-क्षयः सम्भवेत्, **तस्माद्** अभिनिवेशात् **वैरानुबन्धादिनायुञ्ज्यात्,**भगवति मन इति शेषः । **निर्वैरेण** नास्ति वैरं केनापि यस्मिन्, तेन भक्ति-योगेनेत्य् अर्थः । यद् वा, वैरः प्रतिपक्षत्वं, निर्वैरं तत्-प्रतियोगि स्वपक्षत्वं पुत्रादि-भावो यः खल्व् अग्रिम-श्लोके सम्बन्ध-शब्द-वाच्यत्वेन स्पष्टीभविष्यति, तेन **स्नेहात् ।** यः कामः, तेन प्रीति-जन्येन कामनेत्य् एव व्याख्येयम् । न तु स्नेहस्य पृथक्-साधनत्वं तृतीयान्तत्व-प्रक्रम-भङ्गापत्तेः । फलम् आह—कथञ्चिद् अपि तं भगवन्तं पृथक् नेक्षते, किन्तु स्वीय-भावानुरूपम् एव तं साक्षात् पश्यतीत्य् अर्थः । भय-वैर-भाववन्ताव् अधिकारिणौ प्रति तु पृथक् नेक्षते, किन्तु सायुज्य-प्राप्त्या तं स्वाभिन्नम् एवेक्षते इत्य् एवार्थः । एकस्यापि वाक्यस्य पात्र-भेदाद् अर्थ-भेदः श्वेतो धावतीतिवद् इति न्यायात् । अत्र युञ्ज्याद् इति लिङा वैरानुबन्धादिना भगवति मनोऽभिनिवेशं कुर्याद् इति विधिर् अवगम्यते । स च शिशुपालादिषु न सम्भवति, तेषां राग-प्राप्तत्वात् । शिशुपालादि-दृष्ट्यान्येष्व् एवैष विधिर् इत्य् अपि न शक्यते व्याख्यातुं भगवत्-प्रातिकूल्यस्य विधानानर्हत्वात् । यद् उक्तं— आनुकूल्यस्य ग्रहणं प्रतिकूल्य-विवर्जनम् इति । न च शिशुपालादिभ्योऽन्येषु जनेषु विहितोऽपि वैरानुबन्धो भगवद्-अभिनिवेशं जनयति—


    तान् अहं द्विषतः क्रूरान् संसारेषु नराधमान् ।


    क्षिपाम्य् अजस्रम् अशुभान् आसुरीष्व् एव योनिषु ॥[गीता १६.२०]

इत्य् आदि पर-सहस्र-वचन-विरोधात् । न च राग-प्राप्त एव वैरानुबन्धो नरकं जनयेन् न तु विहित इति वाच्यम् । शिशुपालादिषु व्यभिचारात् । न च शिशुपालादि-भिन्नेष्व् एवेयं व्यवस्थिति वाच्यम् । विधि-दृष्ट्या वैरानुबन्धस्य शिष्टानुष्ठानादर्शनात् । तस्यैव वैरानुबन्धो भगवद्-अभिनिवेशं जनयति यस्य हन्तृत्वेनाभिज्ञातः श्रुतो दृष्टो वा भगवान् सम्भावितो भवति, यथा लोके स्व-हन्तृत्वेन निर्धारितेष्व् एव वैर्-व्याघ्र-सर्पादिषु भीतस्य चित्ताभिनिवेशो नान्येष्व् इति । 

तस्माद् एतत् पद्यम् एवं केचिद् व्याचक्षते—यस्मात् स वैर-भाववताम् अपि हितं करोति तस्मात् तत्र वैरस्यानौचित्याद् वैर-भाव-व्यतिरिक्तेनैव भावेन मनोऽभिनिवेशयेद् इत्य् आह—तस्माद् इति । निःशब्दस्य नञ्-अर्थत्वान् निर्वैरेण वैर-भाव-भिन्नेन बन्धु-मित्र-पुत्रादि-भावेन मनो युञ्ज्यात् । कीदृशेन वैरानुबन्धेन ? वैर इव अनुबन्धश् चित्ताभिनिवेशो यत्र तेन, यो यस्मिन्न् अनुबद्धः स तस्मिन्न् अभिनिविष्ट एवेति ताटस्थ्य-भावो वारितः । तथा स्नेहात् कामेन स्नेहैक-हेतुको यः कामः, तेन कीदृशेन ? भयेन स्वजनार्य-पथ-त्यागोत्थ-भयवता व्रज-युवतिकानुगामिना कामेनेत्य् अर्थः । भयेन वेति वा शब्दात् निर्भयेन कामेन च रुकिण्यादिकामानुगामिना कामेनेत्य् अर्थः । औपपत्य-दाम्पत्योर् द्वयोर् अप्य् अस्ति प्रमाणम् । तथा हि—जार-भावेन सुस्नेहं सुदृढं सर्वतोऽधिकम् इति बृहद्-वामनम् ।


    अग्नि-पुत्रा महात्मानस् तपसा स्त्रीत्वम् आपिरे ।


    भर्तारं च जगद्-योनिं वासुदेवम् अजं विभुम् ॥ इति ॥२५॥

**—ओ)०(ओ—**

**॥ ७.१.२६ ॥**

**यथा वैरानुबन्धेन मर्त्यस् तन्-मयताम् इयात् ।**

**न तथा भक्ति-योगेन इति मे निश्चिता मतिः ॥**

**मध्वः-** तत्रैव हेतुः—यथा वैरानुबन्धेनेति । यथा वैराभिनिवेशिनस् तथाभक्त्याभिनिवेशिनो न सन्ति, तत् कथम् अन्यथा भक्तान् एव बहून् हरिः कुर्याद् इति भावः ॥२६॥

**श्रीधरः :**तेष्व् अपि वैरानुबन्धः श्रेष्ठ इत्य् आह—यथेति । **न तथा भक्ति-योगेन** अपि ॥२६॥

**चैतन्य-मत-मञ्जुषा : **ननु वैरेण स्फूर्त्य्-आधिक्यं जायत इत्य् आह—यथा वैरानुबन्धेनेत्य्-आदि ॥२६॥

**क्रम-सन्दर्भः : **तद् एवं सर्वेषां तद्-आवेश एव फलम् इति स्थिते झटिति तद्-आवेश-सिद्धये तेषु भाव-मय-मार्गेषु निन्दितेनापि वैरानुबन्धेन विधि-मय्या भक्तेर् न साम्यम् इत्य् आह—यथेति । **वैरानुबन्धेन** इति भयस्याप्य् उपलक्षणम् । **यथा** शैघ्र्येण **तन्-मयतां** तद्-आविष्टताम्, **भक्ति-योगेन** विहितत्व-[विधि-प्रवर्तितत्व]-मात्र-बुद्ध्या क्रियमाणेन तु **न तथा** ॥२६॥

**विश्वनाथः-** परम-निन्द्यस्यापि वैर-भावस्य चित्ताभिनिवेशांशत्वांशेनैव महिमा अपार एवेत्य् आह—यथेति । वैरे वैर-भावे योऽनुबन्धः सातत्यं तेन मर्त्यः पूर्वोक्त-युक्ते स्वस्य भगवद्-वध्यत्व-ज्ञान-विशिष्ट एव नान्यः तन्-मयतां स्त्री-मयः कामुक इतिवत् तद्-एकाभिनिवेशवत्त्वम् । न तथेति सद्य इति शेषः । निश्चिता मतिर् इति ममायं निश्चय एव कृत इत्य् अतोऽत्र प्रमाणं न प्रष्टव्यम् । यदि भक्ति-योगाद् अपि वैर-भावो मनोऽभिनिवेशकत्वांशेनाधिकस् तदा किम् उत वक्तव्यं, तादृशाभिनिवेशवान् स भक्ति-योग इति भावः । तेन श्वित्रो न जातो जिह्वायां नान्धं विविशतुस् तमः [भा।पु। ७.१.१८] इति त्वया शिशुपालादीनाम् अनिष्ट-साधनत्व-बुद्ध्या वैरानुबन्धो निन्द्यते, मया त्व् इष्ट-साधन-शिरो-मणेर् भक्ति-योगाद् अपि स्तूयते इति । कुतः ? शिशुपालादीनां दुर्गति-सम्भावनापीति ध्वनिः । तेन भाव-मार्गेष्व् अतिनिन्द्योऽपि वैर-भावो भगवद्-अभिनिवेश-शीघ्र-सम्पादकत्वांशेनैव भक्ति-योगात् शुद्धात् यदि स्तूयते, तदा भाव-मार्गेष्व् अतिवन्द्यो वसुदेवादीनां वात्सल्य-सख्यादिः किम् उततरां नन्दादीनाम् आत्यन्तिक-तद्-अभिनिवेशं प्रतीक्षणातिभूम-सम्पादकः स स इत्य् अनुध्वनिः । तेनार्वाचीनानाम् अपि श्री-नन्दादि-भावानुसारेण वात्सल्यादि-भावेप्सूनां रागानुगा भक्तिर् वैध-भक्तेः सकाशाद् उत्कर्षवतीति पर्यनुध्वनिः ॥२६॥

**—ओ)०(ओ—**

**॥ ७.१.२७-२८ ॥**

**कीटः पेशस्कृता रुद्धः कुड्यायां तम् अनुस्मरन् ।**

**संरम्भ-भय-योगेन विन्दते तत्-स्वरूपताम् ॥**

**एवं कृष्णे भगवति माया-मनुज ईश्वरे ।**

**वैरेण पूत-पाप्मानस् तम् आपुर् अनुचिन्तया ॥**

**मध्वः-कीटः पेशस्कृतेत्य्-आदि चैद्यादीनां भक्ति-युक्तत्व-प्रतिपादनम् । स्नेहाद्य्-आयतन-नाशादिनाप्य् उपद्रवोऽस्य नास्तीति निर्वैरेणेत्य्-आद्य् उक्तम् । ततः कनीयांस एव देवा ज्यायांस असुराः इति श्रुतिः । तन्-मयतां मनसस् तत्राभिनिवेशनम् ।**


    मागधाद्या यथा नित्यं द्वेषाद्य-ग्राहिणो हरौ ।


    न तथाग्राहिणो भक्ता ऋते ब्रह्माणम् अव्ययम् ॥ इति हरि-वंशेषु ।

**योगः** स्नेहः **संरम्भ-भय**-युक्त-स्नेहेन । प्रीतिः स्नेहस् तथा योगः प्रेम-बन्ध इतीर्यते इति शब्द-निर्णये । **वैर-युक्तयाप्य् अनुचिन्तया तम् आपुः** । अनुचिन्तेति तम् आहुर् भक्ति-पूर्वा तु या स्मृतिः इति च ॥२७-२८॥

**श्रीधरः :**अत्र दृष्टान्तः—**कीटः पेशस्कृता** भ्रमरेण । **संरम्भो** द्वेषो **भयं** च स एव **योगः**, तेन । **वैरेणयानुचिन्ता** चिन्तनं, तयैव **पूतःपाप्मा** येषां, ते **तं प्रापुः** ॥२७-२८॥

**चैतन्य-मत-मञ्जुषा : **तत्र दृष्टान्तः—कीटः पेशस्कृता इत्य्-आदि । ननु तथापि भक्ति-योगं विहाय सर्वे वैरानुबन्ध एव यतेरन् ? मैवं, वैरानुबन्धे हि विधिर् नास्ति, नापि वैरं कार्यम् । भगवति सर्वात्मनि सर्व-सुहृदि परम-प्रेयसि प्रेम विना वैरानुपपत्तेः, तेषां तु स्वभाविकासुरतया तथाभूतेऽपि भगवति वैरं विना रतिर् न जायत एव ? न जायतां नाम । को विशेषो रतिमतां द्वेष्टॄणां वा ? मैवम्, अस्ति विशेषः । यत् खलु रतिमन्तः केवलं प्रिय-परिजनत्वं प्राप्नुवन्ति, द्वेष्टारस् तु स्फूर्ति-वशात् मोक्षम् एव, भगवान् अपि वैरिणः प्रति वैरतया मोक्षम् एव प्रयच्छति, पुनर् नैषां मुखम् ईक्षितव्यम् इति कृत्वा ॥२७॥ एवम् इत्य्-आदि । **माया-मनुजे** कापट्येनापि अमनुजे अमनुष्य-भावे ॥२८॥

**क्रम-सन्दर्भः : आस्तां तादृश-वस्तु-शक्ति-युक्तस्य तेषु प्रकाशमानस्य भगवद्-विग्रहाभासस्य वा वार्ता । प्राकृतेऽपि तद्-भाव-मात्रस्य भावावेश-फलं महद् दृश्यत इति स-दृष्टान्तं तद् एव प्रतिपादयति—कीट इति । संरम्भो द्वेषो भयं च, ताभ्यां योगस् तद्-आवेश**ः**, तेन तत्-स्वरूपतां तस्य स्वम् आत्मीयं रूपम् आकृतिर् यत्र तत्, ताम् तत्-सारूप्यम् इत्य् अर्थः ।एवम् इति एव **अपीत्य्**अर्थः । नराकृति-पर-ब्रह्मत्वाद् मायय्**आ** एव कृपयैव प्राकृत-मनुजतया प्रतीयमाने । **

ननु **कीटस्य पेशस्कृद्**-द्वेषे पापं न भवति । तत्र तु तत् स्याद् इत्य् आशङ्क्याह—**वैरेण यानुचिन्ता** तद्-आवेशः, तयैव **पूत-पाप्मानस्** तद्-ध्यानावेशस्य तादृक्-शक्तित्वाद् इति भावः ॥२७-२८॥

**विश्वनाथः**: तत्र वैर-भाववतां मध्ये केचित् शिशुपालादयः सारूप्यम् आपुर् इति स-दृष्टान्तम् आह—कीट इति द्वाभ्याम् । **पेशस्कृता** भ्रमर-विशेषेण **संरम्भो** द्वेषः **भयं** च तयोर् योगेन । **माया**कृपा सद्-गति-प्रापणी **मनुजेषु** स्व-द्वेष्टृष्व् अपि यस्य तस्मिन् । यद् वा, मायया स्वरूपेणैव मनुजेषु, स्वरूप-भूतया नित्य-शक्त्या मायाख्यया युतः इति श्रुतेः । वैर-जनित-ध्यानावेशेन **पूतो** नष्ट-**पाप्मा** तन्-निन्दन-तिरस्कारादिर् येषां ते ॥२७-२८॥

**—ओ)०(ओ—**

**॥ ७.१.२९ ॥**

**कामाद् द्वेषाद् भयात् स्नेहाद् यथा भक्त्येश्वरे मनः ।**

**आवेश्य तद्-अघं हित्वा बहवस् तद्-गतिं गताः ॥**

**मध्वः-** स्नेहाद् अन्नं ददातीति स्वाकर्षण-भयेऽपि च ।


    विद्यमानेऽप्य् अल्प-कोपे सङ्गति स्नेहतस् तथा ॥


    पेशस्कृद्-रूपतां कीटो यथा याति तथैव तु ।


    चैद्यादयोऽसुरावेशाद् धरौ द्वेष-युता अपि ॥


    निज-स्वभावया भक्त्या नीता हरि-स्वरूपताम् ।


    तथा हि करुणो विष्णुर् अन्यावेशाद् यदि द्विषन् ॥


    हीयते किं समानेन नित्यानन्द-स्वरूपिणः ।


    देह-बन्ध-युतानां हि द्वेषिणा यत् कृतं भवेत् ॥


    मम कोऽपराद्येत निर्दोष-सुख-रूपिणः ।


    ततो मय्य् अपराधस् तु स्वस्मिन्न् एव न मे भवेत् ॥


    अतो यच् चासुरावेशात् कृतम् एतेन दुष्कृतम् ।


    अनादि-भक्तो यस्मान् मे मोचयैष्ये ततस् त्व् अहम् ।


    इति मत्वा मोचयति चैद्यादीन् अपि केशवः ॥ इति ब्रह्माण्डे ।

कामादिभिर् अपि यथावद् भक्त्या सहैव मन आवेश्य तद् अघं यत् तु द्वेषादि-कृतम् अघं यथा-भूतया भक्त्या हित्वा ॥२९॥

**श्रीधरः :**तद् अघं कामादि-निमित्तं पापं हित्वा ॥२९॥

**चैतन्य-मत-मञ्जुषा :**कामाद् इत्य्-आदिना । यथा भक्त्या ईश्वरे श्री-कृष्णे मन आवेश्य तद्-गतिं गच्छन्ति, तथा कामादीनाम् एकतरेणापि बहवस् तद्-गतिं गताः । तद्-अघं द्वेषादि-कृत-दोषं तेषु कामादिषु अघं तद्-अघं द्वेष-क्रोधादि-कृतं पापम् इत्य् अर्थः । काम-कृत-दोषस् तु श्री-कृष्णे नास्त्य् एव । तत्रेयं युक्तिः—कामस् तु रतिं विना नोत्पाद्यते, रतिस् तु—मनोऽनुकूलेष्व् अर्थेषु सुख-संवेदनं रतिः [सरस्वती-कण्ठाभरण ५.१३८] इयि श्री-कृष्णे मनोऽनुकूलत्वेन सुख-संवेदनं चेत् वस्तु-सम्भावना कामः॥। कामः स्पृहा तथा च—मत्-कामः शनकैः साधुः सर्वान् मुञ्चति हृच्-छयाम् [भा।पु। १.६.२३] इत्य्-आदि-भगवतोक्तेः । तुष्यतु दुर्जनः, तथापि कामः पूर्वं नश्यन्न् एव प्रेमाणं जनयति, यथा पानीय-संस्कारादि द्रव्यं स्वयं दग्धं सत् पानीय-सौरभ्यं जनयति । अतोऽत्र लाघव-सम्भवेनापि तान् एवोदाहरति—गोप्य इत्य्-आदि । गोप्यः कामाद् इत्य्-आदि यथा-योग्यम् अन्वयः । 

अयं भावः—सर्वेषां कामादीनां श्री-कृष्ण एव विषयः, अवतारान्तरस् तु मैवम् । तत्र भक्त्यैव केवलं कृतार्थता । तथा हि अन्यस्मिन् काम एव नास्ति, गोपादीनां तद्-आश्रयणाभावात् । भयं च द्वेषश् च हिरण्याक्षादीनाम् आसीत् । वराहादि-कृत-वधेप्य् आमुक्तिर् एव तेषां, पुनः कुम्भकर्णादि-जन्म-लाभात् । एवं कालनेमेर् अपि विष्णु-कृत-वधात् ।

सम्बन्धः—वामनादौ देवानां स्नेहः, कश्यपादेर् अपि तत्र तत्रैव । एतेन कामादयो हि श्री-कृष्ण-विषया एव कृतार्थतायां हेतवः । भयादिभ्यः सरसत्वात् रति-जनकत्वाच् च । कामाद् इति प्राङ्-निर्देशः । तेनानेन श्लोकेन सर्वतः परात्परत्वं श्री-कृष्णस्य मनो-निवेश-प्राधान्यं च तत्र गोपीनाम् एवेति प्रतिपादितम् । वस्तुतस् तु गोपीनां भगवति काम एव नासौ । स्त्रियाः पुरुष-विषयकं भाव-मात्रम् एव काम इति लोकः कथयति । न त्व् असौ कामः, केवलेन हि भावेन गोप्यो गावो नगा मृगाः [भा।पु। ११.१२.८] इति स्वयम् एव वक्ष्यति ॥२९-३०॥

**क्रम-सन्दर्भः **[भक्ति-सन्दर्भ ३२०]** :**न च शास्त्र-विहितेनैव भगवद्-धर्मेण सिद्धिः स्यान् न च तद्-विहितेन कामादिनेति वाच्यम् । 

यथा विहितया भक्त्य ईश्वरे मन आविश्य तद्-गतिं गच्छन्ति तथैवाविहितेनापि कामादिना बहवो गता इत्य् अर्थः । तद्-अघं तेषु कामादिषु मध्ये यद्-द्वेष-भययोर् अघं भवति तद् धित्वैव । भयस्यापि द्वेष-संवलितत्वाद् अघोत्पादकत्वं ज्ञेयम् । 

अत्र केचित् कामम् अप्य् अघं मन्यन्ते । तत्रेदं विचार्यते भगवति केवलं काम एव केवल-पापावहः । किं वा पति-भाव-युक्तः, अथवा उपपति-भाव-युक्त इति । स एव केवल इति चेत् स किं द्वेषादि-गणपतित्वात् तद्वत् स्वरूपेणैव वा । परम-शुद्धे भगवति यद्-अधर-पानादिकं यच् च कामुकाद्य्-आरोपणं तेनातिक्रमेण वा पाप-श्रवणेन वा । नाद्येन—


    उक्तं पुरस्ताद् एतत् ते चैद्यः सिद्धिं यथा गतः ।


    द्विषन्न् अपि हृषीकेशं किम् उताधोक्षज-प्रियाः ॥ [भा।पु। १०.२९.१३]

इत्य् अत्र द्वेषादेर् न्यक्कृतत्वात् तस्य तु स्तुतत्वात् । अतश् च प्रिया इति स्नेहवत् कामस्यापि प्रीत्यात्मकत्वेन तद्वद् एव न दोषः । तादृशीनां कामो हि प्रेमैक-रूपः, यत् ते सुजात-चरणाम्बुरुहं स्तनेषु भीताः शनैः प्रिय दधीमहि कर्कशेषु [भा।पु। १०.३१.१९] इत्य् आदाव् अतिक्रम्यापि स्व-सुखं तदानुकूल्य एव तात्पर्य-दर्शनात् । सैरिन्ध्र्यास् तु भावो रिरंसा-प्रायत्वेन श्री-गोपिकानाम् इव केवल-तत्-तात्पर्याभावात् तद्-अपेक्षयैव निन्द्यते न तु स्वरूपतः । सानङ्ग-तप्त-कुचयोः [भा।पु। १०.४८.६] इत्य् आदौ, अनन्त-चरणेन रुजो मृजन्ति इति परिरभ्य कान्तम् आनन्द-मूर्तिम् इति कार्य-द्वारा तत्-स्तुतैः । तत्रापि सहोष्यताम् इह प्रेष्ठ [भा।पु। १०.४८.८] इत्य् अत्र प्रीत्य्-अभिव्यक्तिश् च । 

अत एव—


    सैवं कैवल्य-नाथं तं प्राप्य दुष्प्राप्यम् ईश्वरम् ।


    अङ्ग-रागार्पणेनाहो दुर्भगेदम् अयाचत ॥ [भा।पु। १०.४८.८]


    दुराराध्यं समाराध्य विष्णुं सर्वेश्वरेश्वरम् ।


    यो वृणीते मनो-ग्राह्यम् असत्त्वात् कुमनीष्य् असौ ॥ [भा।पु। १०.४८.११]

इति चैवं योजयन्ति । कैवल्यम् एकान्तित्वम् । तेन यो नाथः सेवनीयस् तम् । पुरा तादृश-त्रिवक्रत्वादि-लक्षण-दौर्भाग्यवत्य् अपि । अहो आश्चर्यम् अङ्ग-रागार्पण-लक्षणेन भगवद्-धर्मांशेन कारणेन सम्प्रतीदं सहोष्यताम् इह प्रेष्ठ दिनानि कतिचिन् मया रमस्व [भा।पु। १०.४८.८] इत्य्-आदि-लक्षणं सौभाग्यम् अयाचत इति । अतः—


    किम् अनेन कृतं पुण्यम् अवधूतेन भिक्षुणा ।


    श्रिया हीनेन लोकेऽस्मिन् गर्हितेनाधमेन च ॥ [भा।पु। १०.८०.२५]

इति श्रीदाम-विप्रम् उद्दिश्य पुरजन-वचनवद् एव तथोक्तिः । ननु कामुकी सा किम् इति श्लाघ्यते । तत्राह दुराराध्यम् इति । यो मनो-ग्राह्यं प्राकृतम् एव विषयं वृणीते कामयत असाव् एव कुमनीषी । सा तु भगवन्तकेव कामयत इति परम-सुमनीषिण्य् एवेति भावः । तद् एवं तस्य कामस्य द्वेषादि-गणान्तःपातित्वं परिहृत्य तेन पापावहत्वं परिहृतम् ।

अथ कामुकत्वाद्य्-आरोपणाद्य्-अधर-पानादि-रूपस् तत्र व्यवहारोऽपि नातिक्रम-हेतुः । यतो लोकवत् तु लीला-कैवल्यम् इति न्यायेन लीला तत्र स्वभावत एव सिद्धा । अत्र च श्री-भूर्-लीलादीभिस् तस्य तादृश-लीलायाः श्री-वैकुण्ठादिषु नित्य-सिद्धत्वेन स्वतन्त्र-लीला-विनोदस्य तस्याभिरुचि-तत्त्वेनैवावगम्यते । तथा तत्-प्रेयसी-जनानाम् अपि तत्-स्वरूप-शक्ति-विग्रहत्वेन परम्-शुद्ध-रूपत्वात् ततो न्यानताभावाच् च तद्-अधर-पानादिकम् अपि नानुरूपं पूर्व-युक्त्या तद्-अभिरुचितम् एव च । न च प्राकृत-रामा-जने दोषः प्रसञ्जनीयः, तद्-योग्यं तादृशं भावं स्वरूप-शक्ति-विग्रहत्वं च प्राप्यैव तद्-इच्छयैव तत्-प्राप्तेः।

अथ पाप-श्रवणेन च न पापावहोऽसौ कामः । तद्-अश्रवणाद् एव । अतः पति-भाव-युक्ते च तत्र सुतरां न दोषः, प्रत्युत स्तुतिः श्रूयते ।


    याः सम्पर्यचरन् प्रेम्णा पाद-संवाहनादिभिः । 


    जगद्-गुरुं भर्तृ-बुद्ध्या तासां किं वर्ण्यते तपः ॥ [भा।पु। १०.९.२७] इति ।

महानुभाव-मुनीनाम् अपि तद्-भावः श्रूयते । यथा श्री-माध्वाचार्य-धृतं कौर्म-वचनम्—


    अग्नि-पुत्रा महात्मानस् तपसा स्त्रीत्वम् आपिरे ।


    भर्तारं च जगद्-योनिं वासुदेवम् अजं विभुम् ॥ इति ।

अत एव वन्दितं पति-पुत्र-सुहृद्-भ्रातृ इत्य्-आदिना ।

अथोपपति-भावेन न च पापावहोऽसौ यत् पत्य्-अपत्य-सुहृदाम् अनुवृत्तिर् अङ्ग [भा।पु। १०.२९.१९] इत्य् आदिना ताभिर् एवोत्तरितत्वात् । गोपीनां तत्-पतीनां च [भा।पु। १०.३३.३५] इत्य् आदिना श्री-शुक-वचनेन च ।


    न पारयेऽहं निरवद्य-संयुजां 


    स्व-साधु-कृत्यं विबुधायुषापि वः [भा।पु। १०.३२.२२] 

इत्य् अत्र निरवद्य-संयुजाम् इत्य् अनेन स्वयं श्री-भगवता च । तादृशानाम् अन्येषाम् अपि तद्-भावो दृश्यते । यथा पाद्मोत्तर-खण्ड-वचनम्—


    पुरा महर्षयः सर्वे दण्डकारण्य-वासिनः ।


    दृष्ट्वा रामं हरिं तत्र भोक्तुम् ऐच्छत् सुविग्रहम् ॥


    ते सर्वे स्त्रीत्वम् आपन्नाः समुद्भूतास् तु गोकुले ।


    हरिं सम्प्राप्य कामेन ततो मुक्ता भवार्णवात् ॥ [प।पु। ६.२४५.१६४] इति ।

अतः पुरुषेष्व् अपि स्त्री-भावेनोद्भवाद् भगवद्-विषयत्वान् न प्राकृत-काम-देवोद्भावितः प्राकृतः कामोऽसौ किन्तु साक्षान् मन्मथ-मन्मथः [भा।पु। १०.३२.२] इति श्रवणात् । आगमादौ तस्य कामत्वेनोपासनाच् च भगवतैवोद्भावितोऽप्राकृत एवासौ काम इति ज्ञेयम् । श्रीमद्-उद्धवादीनां परम-भक्तानाम् अपि च तच्-छ्लाघा श्रूयते—एताः परं तनु-भृतो भुवि गोप-वध्वः [भा।पु। १०.४७.५१] इत्य् आदौ । किं बहुना श्रुतीनाम् अपि तद्-भावो बृहद्-वामने प्रसिद्धः । यतस् तत्र श्रुतयोऽपि नित्य-सिद्ध-गोपिका-भावाभिलाषिण्यस् तद्-रूपेणैव तद्-गणान्तः-पातिन्यो बभूवुर् इति प्रसिद्धिः । एतत् प्रसिद्धि-सूचकम् एवैतद् उक्त ताभिर् एव—


    निभृत-मरुन्-मनो-ऽक्ष-दृढ-योग-युजो हृदि यन्


    मुनय उपासते तद् अरयोऽपि ययुः स्मरणात् ।


    स्त्रिय उरगेन्द्र-भोग-भुज-दण्ड-विषक्त-धियो


    वयम् अपि ते समाः सम-दृशोऽङ्घ्रि-सरोज-सुधाः ॥ [भा।पु। १०.८७.२३] इति ।

विस्पष्टश् चायम् अर्थः । यद् ब्रह्माख्यं तत्त्वं शास्त्र-दृष्ट्या प्रयास-बाहुल्येन मुनय उपासते तद् अरयोऽपि यस्य स्मरणात् तद्-उपासनं विनैव ययुः । तथा स्त्रियः श्री-गोप-सुभ्रुवस् ते तव श्री-नन्दनन्दन-रूपस्य उरुगेन्द्र-देह-तुल्यौ यौ भुज-दण्डौ तव विषक्त-धियः सत्यस् तवैवाङ्घ्रि-सरोज-सुधास् तदीय-स्पर्श-विशेष-जाति-प्रेम-माधुर्याणि ययुः । वयं श्रुतयोऽपि समदृशस् तत्-तुल्य-भावाः सत्यः समास् तादृश-गोपिकात्व-प्राप्त्या तत्-साम्यम् आप्तास् ता एवाङ्घ्रि-रजो-सुधां यातवत्य इत्य् अर्थः । 

अर्थ-वशाद् विभक्ति-परिणामः । अङ्घ्रीति सादरोक्तिः । अत्र तद्-अरयोऽपि ययुः स्मरणाद् इत्य् अनेन भाव-मार्गस्य झटित्य् अर्थ-साधनत्वं दर्शितम् । सम-दृश इत्य् अनेन रागानुगाया एव तत्र साधकतमत्वं व्यञ्जितम् । अन्यथा सर्व-साधन-साध्य-विदुष्यः श्रुतयोऽन्यत्रैव प्रवर्तेरन् । तथा स्मरण-पर-युग्म-द्वयेऽस्मिन् स्व-स्व-युग्मे प्रथमस्य मुख्यत्वं द्वितीयस्य गौणत्वं दर्शितम् । उभयत्राप्य् अपि-शब्द-साहित्येनोत्तरत्र पाठाद् एकार्थता-प्राप्तेः । अतः स्त्रिय इति नित्याः श्री-गोपिका एव ता ज्ञेयाः । तथैव श्रुतिभिर् इति श्री-कृष्ण-नित्य-धाम्नि ता दृष्टा इति बृहद्-वामन एव प्रसिद्धम् । 

तद् एवं साधु व्याख्यातम् कामाद् द्वेषात् इत्य् आदौ तद्-अघं हित्वा इत्य् अत्र तेषु मध्ये द्वेष-भययोर् यद्-अघम् इत्य् आदि ॥२९॥

**विश्वनाथः- भद्राभद्र-भाववन्तः सर्व एव तं प्राप्नुवन्ति साधन-तारतम्यात् फल-तारतम्यं तु युक्त्या स्वयं विवेचनीयम् इत्य् आह—कामाद् इति । तद् एवं द्वेष-जन्यम् अघं हित्वा द्वेष-जन्येनैवावेशेन विनष्टीकृतेत्य् अर्थः । न चात्र कामेऽप्य् अघं व्याख्येयम् । द्विषन्न् अपि हृषीकेशं किम् उताधोक्षज-प्रिया इति तद्वतीनां प्रियात्वेनाख्या-समानत्वात् । तद्-गतिं तदीयां गतिं प्रेमाणं मोक्षं च ॥**२९**॥**

—ओ)०(ओ—

**॥ ७.१.३० ॥**

**गोप्यः कामाद् भयात् कंसो द्वेषाच् चैद्यादयो नृपाः ।**

**सम्बन्धाद् वृष्णयः स्नेहाद् यूयं भक्त्या वयं विभो ॥**

**मध्वः- **गोप्यः काम-युता भक्ताः कंसाविष्टः स्वयं भृगुः ।


    ज्ञेयो भय-युतो भक्तश् चैद्यादिस्था जयादयाः ॥


    विद्वेष-संयुता भक्ता वृष्णयो बन्धु-संयुताः ।


    बहुमान-स्नेह-साम्याद् देवा भक्ताः प्रकीर्तिताः ॥


    स्नेहोपसर्जनाद् एव बहुमानन् मुनीश्वराः ।


    बहुमानोऽपि देवानाम् ऋषिभ्योऽप्य् अधिको मतः ।


    ब्रह्मवीन्द्रेन्द्र-कामादेर् इतरेषां यथा-क्रमम् ॥ इति ब्रह्म-तर्के ॥३०॥

**श्रीधरः : **तान् आह—गोप्य इति ॥३०॥

**क्रम-सन्दर्भः : **अथ बहवस् तद्-गतिं गता [७.१.२९] इत्य् अत्र निदर्शयम् आह—गोप्य इति । गोप्य इति साधक-चरीणां गोपी-विशेषाणां पूर्वावस्थाम् एवावलम्ब्योच्यते । वयम् इति यथा श्री-नारदस्य हि प्रयुज्यमाने मयि तां शुद्धां भागवतीं तनुम् [भा।पु। १.६.२८] इत्य्-आद्य्-उक्त-रीत्या पार्षद-देहत्वे सिद्धे तेन स्वयं वयम् इति पूर्वावस्थाम् अवलम्ब्योच्यते । तत्रैव वैधी भक्तिः । अधुना लब्ध-रागस्य तस्य न मय्य् एकान्त-भक्तानां गुण-दोषोद्भवा गुणाः [भा।पु। ११.२०.३६] इति न्यायेन विध्य्-अनधीना रागात्मिकैव विराजत इति । अत एव तद्-गतिं गताः इति तेषां फल-प्राप्तेर् अप्य् अतीतत्व-निर्देशः । अत्र ता गोप्य इवाधुनिक्यश् च तद्-गुणादि-श्रवणेनैव तद्-भावा भवेयुः । यथोक्तम्—


    श्रुत-मात्रोऽपि यः स्त्रीणां प्रसह्याकर्षते मनः ।


    उरु-गायोरु-गीतो वा पश्यन्तीनां च किं पुनः ॥ [भा।पु। १०.९०.१७] इति ।

अथवा पार्षद-चरस्यापि चैद्यस्यागन्तुकोपद्रवाभास-नाश-दर्शनेनैव साधकत्व-निर्देशः । सम्बन्धाद् यः स्नेहो रागस् तस्माद् वृष्णयो यूयं च इत्य् एकम् । तस्माद् वैरानुबन्धेन इत्य्-आदौ कामात् इत्य् आदौ चोक्तस्यैवार्थस्यो-दाहरण-वाक्येऽस्मिन् तद्-ऐकार्त्याकश्यमत्वात् । पञ्चानाम् इति वक्ष्यमाणानुरोधात् । उभयत्रापिसम्बन्ध-स्नेहयोर् द्वयोर् अपि विद्यमानत्वाच् च सम्बन्ध-ग्रहणं रागस्यैव विशेषत्व-ज्ञापनार्थम् । गोपीवद् अत्रापि साधक-चरा वृष्णि-विशेषाः पाण्डव-सम्बन्धि-विशेषाश् च पूर्वावस्थाम् अवलम्ब्य साधकत्वेन निर्दिष्टाः । अतः सम्बन्धज-स्नेहेऽपि तद्-अभिरुचि-मात्रं ज्ञेयम् । भक्त्या विहितया । अस्या एव प्रतिलब्धत्वेन भाव-मार्गं निर्देष्टुम् उपक्रान्तत्वात् ॥३१॥ [भक्ति-सन्दर्भ ३२१]

**विश्वनाथः- **भावानाम् आस्पदानि नाम-ग्राहम् आह—गोप्यः कामात् पूर्व-व्याख्या-युक्तैव स्नेहोत्ताद् एव, न तु सामान्यतः । तादृग्-अभिप्रायत्वे कुब्जाद्या इति प्रयुज्यते । भयात् स्वस्य कृष्ण-वध्यत्व-ज्ञानत उद्भूतात्, वृष्णयो यादवाः यूयं पाण्डवाश् च सम्बन्धात् पुत्र-भ्रात्र्-आदि-भावात् मातुलेय-भ्रातृ-स्वस्रेयादि-भावाच् च कीदृशात् स्नेहात् स्नेह-मयाद् इति सत्राजित्-प्रसेन-शतधन्व-कर्ण-दुर्योधनादयो व्यावृत्ताः । न चात्र स्नेहस्य पृथक् तत्-प्राप्ति-साधनत्वं व्याख्येयम् । उत्तर-वाक्ये पञ्च-सङ्ख्यत्वेनैव भावानां निरूपणात् । वयं नारदादयो भक्त्या तद्-गतिं गता इति पूर्वस्यैवानुषङ्गः । तत्र गोप्यः प्रेमवत् प्रेयसी-भावम् । कंसः सायुज्यम् । चैत्य-दन्तवक्र-पौण्ड्रकाः सारूप्यम् । अन्ये चारयो यथायोग्यं सायुज्यं सालोक्यादिकम् । वृष्णयो पाण्डवाश् च सख्यादि-भाववत्-पार्षदत्वम् । नारदादय ऐश्वर्य-ज्ञानवत्-पार्षदत्वम् । यथा-साधनं तत्-तत्-प्राकरणिक-वाक्य-दृष्ट्या निर्धारितां गतिं तदीयां गताः । अत्र—यादवानां हितार्थाय धृतो गिरिवरो मया इति हरिवंश-वाक्यात् नन्दादि-गोपानाम् अपि वृष्णि-वंशत्वाद् ऐश्वर्य-ज्ञान-शून्यत्वेन स्नेहवत्त्वाधिक्यात् पुत्रादि-सम्बन्धस्यातिदार्ढ्यम् एषाम् एव प्राधान्य-द्योतकं ज्ञेयम् ॥३१॥

—ओ)०(ओ—

**॥ ७.१.३१ ॥**

**कतमोऽपि न वेनः स्यात् पञ्चानां पुरुषं प्रति ।**

**तस्मात् केनाप्य् उपायेन मनः कृष्णे निवेशयेत् ॥**

**मध्वः-** कतमोऽपि भक्ति-योगो न वेणस्य, तस्मात् केनापि प्रकारेणोपायेनैव मनो निवेशयेत् नानुपायेन । उपायो भक्तिर् उद्दिष्टो द्वेषाद्या अनुपायकाः इति शब्द-निर्णये ॥३२॥

**श्रीधरः : **तर्हि वेनः किम् इति नरके पातितः ? तीव्र-ध्यानाभावात् पापम् एव तस्य फलितम् इत्य् आह—कतमोऽपीति । **पुरुषं** श्री-हरिं **प्रति** । पुरुषे पुरुषस्य कामासंभवाद् भयादिभिश् चिन्तयतां **पञ्चानां** मध्ये **वेनो न कतमोऽपी**त्य् उक्तम् ॥३२॥

**चैतन्य-मत-मञ्जुषा :**कतमोऽपीत्य्-आदि । पञ्चानां भयादि-कर्तॄणां मध्ये द्वेषः कतमोऽपि न भवति, केवलम् अहम् ईश्वर इति तस्याभिमान एव केवलं न भगवति तस्य द्वेषादिः, अतोऽसौ द्वेषादि-कर्तॄणां चैत्यादीनाम् अपि सौभाग्यं न प्राप, ते यतो द्वेषादिनैव तं प्रापुः, अतो हरौ मतिं निवेश्य इति दर्शयति—तस्माद् इत्य्-आदि । केनाप्य् उपायेनेत्य्-आदि—यस्य येनोपायेन तस्मिन् मनो विशति, तेनैवेति किं-शब्दार्थः ॥३२॥

**क्रम-सन्दर्भः : **यदि द्वेषेणापि सिद्धिः, तर्हि वेनः किम् इति नरके पातितः ? इत्य् आशङ्क्याह—कतम इति । **पुरुषं** भगवन्तं **प्रति** लक्ष्यीकृत्य **पञ्चानां**वैरानुबन्धादीनां मध्ये **वेणः कतमोऽपि न स्यात्** । तस्य तं प्रति प्रासङ्गिक-निन्दा-मात्रात्मकं वैरं, न तु वैरानुबन्धः । ततस् तीव्र-ध्यानाभावात् पापम् एव तत्र प्रतिफलितम् इति भावः । ततोऽसुर-तुल्य-स्वभावैर् अपितस्मिन् स्व-मोक्षार्थं वैर-भावानुष्ठान-साहसं न कर्तव्यम् इत्य् अभिप्रेतम् । अत एव ये वै भगवता प्रोक्ताः [भा।पु। ११.२.३२] इत्य्-आदेर् अप्य् अतिव्याप्तिर् व्याहन्यते अनभिप्रेतत्वेनाप्रोक्तत्वात् । 

यस्माद् एवं तस्माद् इति । अत्रापि पूर्ववन् निवेशयेद् इति सम्मति-मात्रं, न विधिः केनापि तेष्व् अप्य् उपायेषु युक्ततमेनैकेनेत्य् अर्थः । अहो यस् तादृश-बहु-प्रयत्न-साध्य-भक्ति-मार्गेण चिरात् साध्यते, साध्यते स एव चिराद् भाव-विशेष-मात्रेण तत्र च द्वेषादीनाम् अपि तस्माद् एवं-भूते परम-सद्-गुण-सद्भावे तस्मिन् दूरेस् तु पामर-जन-भाव्यस्य वैरस्य वार्ता को वाधमः औदास्यम् अवलम्ब्य प्रीतिम् अपि न कुर्याद् इति रागानुगायाम् एव तच् च युक्ततमत्वम् अङ्गीकृतं भवति ॥३२॥ [भक्ति-सन्दर्भ ३२२]

**विश्वनाथः-** ननु तर्हि शिशुपालवद्-भगवन्-निन्दा-न्यक्कारादि-कर्ता वेणः किम् इति नरके पातितस् तत्राह—पुरुषं भगवन्तं प्रति पञ्चानां पूर्वश्लोकोक्तानां भावानां मध्ये कस्याप्य् अनास्पदत्वात् कतमोऽपि न भवति । न तावद् गोपीव स्नेहवत् कामवान्, न च कंसवद् भीतः, न च मां हनिष्यतीति बुद्ध्या भगवद्-अत्यन्तावेश-मय्या शिशुपालवत् द्वेष्टा, नापि वृष्ण्य्-आदिर् इव तत्र कम् अपि सम्बन्धं दधानो, नापि नारदादिर् इव भक्त इत्य् अर्थः । तेन शिशुपालादि-भिन्नः प्रतिकूल-भावं दिधीषुर् वेण इव नरकं यातीति भावः । यस्माद् एवं तस्मात् केनाप्य् अप्रतिकूलेनैव उपायेन कृष्णे मनो निवेशयेद् इति विधेस् तस्माद् वैरानुबन्धेनेति श्लोकोक्त-विधिना सहैकार्थ्यं ज्ञेयम् ॥३२॥

—ओ)०(ओ—

**॥ ७.१.३३ ॥**

**मातृ-ष्वस्रेयो वश् चैद्यो दन्तवक्रश् च पाण्डव ।**

**पार्षद-प्रवरौ विष्णोर् विप्र-शापात् पद-च्युतौ ॥**

**मध्वः-** स्वतो भक्त्याश् चैद्यादयोऽपि परावेशाद् द्वेषिणः इत्य् अत्र हेतु-मातृ-ष्वस्रेय इत्य् आदि ॥३३॥

**श्रीधरः : **तद् एवम् इतिहास-प्रस्ताव-कथाम् उक्त्वा श्री-कृष्णे शिशुपालस्य वैरानुबन्धे को हेतुर् इत्य् अपेक्षायां तम् एवेतिहासं वक्तुम् आह—मातृ-ष्वस्रेय इति । पदाद् वैकुण्ठाच् च्युतौ ॥३३॥

**क्रम-सन्दर्भः : **चैद्य-दन्तवक्त्रौ तु नासुरौ, किन्तु हरेः स्व-भक्ति-प्रवर्तक-विप्र-कुल-दाक्षिण्य-मय-स्वैर-लीलेच्छया तद्-अनुकारिणाव् एवेत्य् अभिप्रायं प्रश्नोत्तराभ्यां दर्शयितुम् आह—मातृ-ष्वसेय इति । तत्र तयोर् अन्यथा-भावः सर्वथा न सम्भवत्य् एवेति प्रश्नस्यार्थः, न च पुनर् आवर्तते[छा।उ। ८.१५.१] इति श्रुतेः, अनावृत्तिः शब्दात्[वे।सू। ४.४.२२] इति न्यायात्, माम् उपेत्य तु कौन्तेय पुनर् जन्म न विद्यते[गीता ८.१६] इति श्री-गीताभ्यः । स-न्यायश् चैवासौ सिद्धान्तस् तु तत्रेतिहास-मात्रम् तच् च पूर्व-युक्त्यैव सम्भवतीति तद्-अभिप्रायः । वक्ष्यते च स्वयम् विष्णु-चक्र-हतांहसौ [भा।पु। ७.१.४३] इति व्याख्यास्यते च तैः—तयोः पापम् एव हतं, न तु ताव् इत्य् एषा ॥३३॥

**विश्वनाथः-** तद् एवं शिशुपाल-प्रस्तावाद् अयं भाव-मार्ग-सिद्धान्तः । तम् समाप्य श्री-कृष्णे शिशुपालस्य वैरानुबन्धे को हेतुर् इत्य् अपेक्षायाम् आह—मातृ-ष्वस्रेय इति पदाद् वैकुण्ठात् च्युतौ ॥३३॥

—ओ)०(ओ—

**॥ ७.१.३४ ॥**

**श्री-युधिष्ठिर उवाच**—

**कीदृशः कस्य वा शापो हरि-दासाभिमर्शनः ।**

**अश्रद्धेय इवाभाति हरेर् एकान्तिनां भवः ॥**

**श्रीधरः : **हरि-दासाव् अभिमृशत्य् अभिभवतीति तथा । कस्य शापः, कीदृशो वा ? अश्रद्धेयोऽनादरणीय इव असंभवात् । भवो जन्म ॥३४॥

**क्रम-सन्दर्भः : _न व्याख्यातम्।_**

**विश्वनाथः- **हरिदासाव् अप्य् अभिमृशति अश्रद्धेयः शाप-वाक्ये विश्वासो नोत्पद्यते असम्भवाद् इति भावः ॥३४॥

—ओ)०(ओ—

**॥ ७.१.३५ ॥**

**देहेन्द्रियासु-हीनानां वैकुण्ठ-पुर-वासिनाम् ।**

**देह-सम्बन्ध-सम्बद्धम् एतद् आख्यातुम् अर्हसि ॥**

**श्रीधरः : **असंभवम् एवाह—जन्म-हेतु-भूतैः प्राकृतैर् **देहेन्द्रियासुभिर् हीनानाम्**, शुद्ध-सत्त्व-मय-देहानाम् इत्य् अर्थः । प्राकृत-**देह-संबन्धेन संबद्धमेतद्** आख्यानम् **आख्यातुम् अर्हसि** ॥३५॥

**क्रम-सन्दर्भः : _न व्याख्यातम्।_**

**भगवत्-सन्दर्भः (६४): **तद् एवं श्री-वैकुण्ठस्य स्वरूप-भूतत्वे सिद्धे तद्-अङ्ग-भूतानां श्री-पार्षदानां तादृशत्वं सुतरां सिद्धम् एव । युक्तं चैव तत्-सेवकानां—नादेवो देवम् अर्चयेत् इति तत्-सादृशता-भावनाम् अन्तरेणोद्देशेनापि तत्-सेवायाम् अनधिकारात्, साक्षात् तु साक्षाद् एव तत्-सादृशत्वम् इति । तद् एवं नित्य-पार्षदानां कैमुत्यम् एवापतितम् । अत एवाह—देहेन्द्रियासु-हीनानाम् इत्य्-आदि । जन्म-हेतु-भूतैः प्राकृतैर् **देहेन्द्रियासुभिर् हीनानां** शुद्ध-सत्त्व-मय-देहानाम् इत्य् अर्थः ॥३५॥

**विश्वनाथः-** असम्भवम् एवाह—देह इति । जन्म-हेतु-भूतैः प्राकृतैर् **देहेन्द्रियासूभिर् हीनानां** शुद्ध-सत्त्व-मय-देहानाम् इत्य् अर्थः । प्राकृत-देह-सम्बन्धेन सम्बन्धम् एतद् आख्यानम् आख्यातुम् अर्हसीतिश्री-स्वामि-चरणानां व्याख्या ॥३५॥

—ओ)०(ओ—

**॥ ७.१.३६ ॥**

**श्री-नारद उवाच**

**एकदा ब्रह्मणः पुत्रा विष्णु-लोकं यदृच्छया ।**

**सनन्दनादयो जग्मुश् चरन्तो भुवन-त्रयम् ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **एकदेति युग्मकम् । **यदृच्छया** केनापि भाग्योदयेन विष्णोर् लोकं जग्मुः ॥३६॥

—ओ)०(ओ—

**॥ ७.१.३७ ॥**

**पञ्च-षड्-ढायनार्भाभाः पूर्वेषाम् अपि पूर्वजाः ।**

**दिग्-वाससः शिशून् मत्वा द्वाः-स्थौ तान् प्रत्यषेधताम् ॥**

**मध्वः-**द्वाः-स्थाव् इत्य् अनेनाधिकार-स्थत्वम् उक्तम् ।


    अधिकार-स्थिताश् चैव विमुक्ताश् च द्विधा जनाः ॥


    विष्णु-लोक-स्थितास् तेषां वर-शापादि-योगिनः ।


    अधिकार-स्थितां मुकित्ं नियतं प्राप्नुवन्ति च ॥


    विमुक्तानन्तरं तेषां वर-शापादयो ननु ॥


    देहेन्द्रियासु युक्तश् च पूर्वं पश्चान् न तैर् युताः ।


    अप्य् अभिमानिभिस् तेषां देवैः स्वात्मात्तमैर् युताः ॥ इति तन्त्र-सारे॥३७॥

**श्रीधरः : **कथं-भूताः ? **पञ्च** वा **षड्** वा **हायनानि** वर्षाणि येषां, ते **अर्भा** बालास् तद्वद् **आभा** येषां ते । **पूर्वेषां** मरीच्य्-आदीनाम् अपि **पूर्वजास्** तेभ्यः प्रथमं जाताः । दिग्-वाससो **दिग्-अम्बराः**, अतः **शिशून् मत्वा** ॥३७॥

**क्रम-सन्दर्भः : _न व्याख्यातम्।_**

**विश्वनाथः-पञ्च** वा **षट्** वा **हायनानि** येषां ते **अर्भा** बालास् तद्वद् **आभा** येषां ते च **पूर्वेषां** मरीच्य्-आदीनाम् अपि । **दिग्-वाससः शिशून् मत्वा** पुंवद् भाव आर्षः ॥३७॥

**[अत्र एकदा ब्रह्मणः पुत्राः इत्य्-आदाव् अत्रानुरूप-वर्णनकं भा। ३.१५.१२, १६, ३०, ३१, ३४-पद्य-जातं द्रष्टव्यम्। ] **

—ओ)०(ओ—

**॥ ७.१.३८-३९ ॥**

**अशपन् कुपिता एवं युवां वासं न चार्हथः ।**

**रजस्-तमोभ्यां रहिते पाद-मूले मधुद्विषः ॥**

**पापिष्ठाम् आसुरीं योनिं बालिशौ यातम् आश्व् अतः ।**

**एवं शप्तौ स्व-भवनात् पतन्तौ तौ कृपालुभिः ॥**

**श्रीधरः : **वासम् अपि नार्हथः—कुतः पुनस् तत् सेवाम् ? इति च-कारार्थः । हे बालिशौ । अतो हेतोर् आशु यातम् ॥३८-३९॥

**क्रम-सन्दर्भः : **अशपन्न् इति सार्धकम् । रजस्-तमोभ्यां रहिते प्राकृत-सत्त्वादि-राहित्येऽपि तन्-मात्र-राहित्यस्य विवक्षितत्वात्, प्राकृत-सात्त्विकत्वेनैतादृशो दोषः सम्भवतीति॥३८-३९॥

**विश्वनाथः-** वां युवयोस् त्रिभिर् जन्मभिर् वां युवां लोकाय वैकुण्ठं प्रापयितुं कल्पतां समर्थो भवतु शाप इति शेषः ॥३८-३९॥

**[एवं शप्तौ इत्य् आदाव् अत्रानुरूपार्थकं भा। ३.१६.३४-३६-पद्य-जातं द्रष्टव्यम्।]**

—ओ)०(ओ—

**॥ ७.१.४० ॥**

**प्रोक्तौ पुनर् जन्मभिर् वां त्रिभिर् लोकाय कल्पताम् ।**

**जज्ञाते तौ दितेः पुत्रौ दैत्य-दानव-वन्दितौ ।**

**हिरण्यकशिपुर् ज्येष्ठो हिरण्याक्षोऽनुजस् ततः ॥**

**श्रीधरः : **वां युवयोस् त्रिभिर् जन्मभिः । लोकाय स्व-स्थान-प्राप्तये कल्पतां तावतायं शापः समाप्यताम् इति पुनः प्रोक्ताव् इत्य् अर्थः ॥४०॥

**क्रम-सन्दर्भः,विश्वनाथः : _न व्याख्यातम्।_**

—ओ)०(ओ—

**॥ ७.१.४१ ॥**

**हतो हिरण्यकशिपुर् हरिणा सिंह-रूपिणा ।**

**हिरण्याक्षो धरोद्धारे बिभ्रता शौकरं वपुः ॥**

**श्रीधरः : **धरोद्धार-निमित्ते तत् प्रतिघाती हतः ॥४१॥

**क्रम-सन्दर्भः : _न व्याख्यातम्।_**

**विश्वनाथः-** धरोद्धारे कर्तव्ये सति ॥४१॥

—ओ)०(ओ—

**॥ ७.१.४२ ॥**

**हिरण्यकशिपुः पुत्रं प्रह्लादं केशव-प्रियम् ।**

**जिघांसुर् अकरोन् नाना यातना मृत्यु-हेतवे ॥**

**श्रीधरः : **हिरण्यकशिपोर् वधे कारणं सूचयति—हिरण्यकशिपुः पुत्रम् इति ॥४२॥

**क्रम-सन्दर्भः, विश्वनाथः-_न व्याख्यातम्।_**

—ओ)०(ओ—

**॥ ७.१.४३ ॥**

**तं सर्व-भूतात्म-भूतं प्रशान्तं सम-दर्शनम् ।**

**भगवत्-तेजसा स्पृष्टं नाशक्नोद् धन्तुम् उद्यमैः ॥**

**मध्वः-** सर्व-भूतात्मनि भूतम् ।


    हिरण्यकशिपुर् भूतम् अमन्यत मृतौ हरिम् ।


    अतो भयानको जातस् तत्र राजानम् एव च ॥


    मत्वा राजैव सञ्जातः कृष्णं चक्रादि-लक्षणैः ।


    मृति-काले हरिं चैव मत्वा भक्त्यैव केवलम् ॥


    द्वाःस्थत्वं हरिम् आविश्य प्राप्यैव मनुजोऽपि तु ॥ इति गारुडे ।


    विष्णु-भक्तेश् च तज्-ज्ञानाद् अन्यतो मुक्ति-वाचकाः ।


    विष्णोर् गुण-ह्रास-वाचः श्री-ब्रह्मादेस् तथा क्रमात् ॥


    विष्ण्व्-आदि-द्वेषतश् चैव सुख-वाचस् तथाखिलाः ।


    मोहनार्थाः समुद्दिष्टा यथार्थ-द्योतकास् तथा ॥ इति प्रकाश-संहितायाम् ॥४३॥

**श्रीधरः : **सर्व-भूतानाम् आत्म-भूतम् । कुतः ? समं ब्रह्मैव पश्यतीति तथा तम् । अतः प्रशान्तं द्वेषादि-रहितम् । अत एव भगवत्-तेजसा स्पृष्टं व्याप्तम् । उद्यमैः शस्त्रास्त्र-प्रहारादिभिः ॥४३॥

**क्रम-सन्दर्भः : **तम् इति । यस्माद् भगवत्-तेजसा स्पृष्टं नित्य-तद्-आविष्टत्वात्, तस्मात् सर्वेषां भूतानाम् आत्म-भूतं परम-प्रेमास्पदं, तस्माद् एव प्रशान्तं विक्षेप-रहितम् अन्यत्र सम-दर्शनं राग-द्वेष-रहितं च, तस्माद् एव च नाशक्नोद् इति ॥४३॥

**विश्वनाथः-** सर्वेषां भूतानाम् आत्म-भूतम् आत्मवत् प्रेष्ठं तद्-द्वेष्टर्य् अपि पितरि द्वेषाभावात् प्रशान्तं स्व-पर-सुख-दुःखादीनां तुल्य-दर्शनात् सम-दर्शनम् ॥४३॥

—ओ)०(ओ—

**॥ ७.१.४४ ॥**

**ततस् तौ राक्षसौ जातौ केशिन्यां विश्रवः-सुतौ ।**

**रावणः कुम्भकर्णश् च सर्व-लोकोपतापनौ ॥**

**श्रीधरः : **विश्रवसः सुतौ ॥४४॥

**क्रम-सन्दर्भः, विश्वनाथः-_न व्याख्यातम्।_**

—ओ)०(ओ—

**॥ ७.१.४५ ॥**

**तत्रापि राघवो भूत्वा न्यहनच् छाप-मुक्तये ।**

**राम-वीर्यं श्रोष्यसि त्वं मार्कण्डेय-मुखात् प्रभो ॥**

**श्रीधरः : **न्यहनत्, हतवान् इत्य् अर्थः । तर्हि तद् एव कथनीयम् इत्य् उत्सुकं प्रत्याह—राम-वीर्यम् इति ॥४५॥

**क्रम-सन्दर्भः, विश्वनाथः- _न व्याख्यातम्।_**

—ओ)०(ओ—

**॥ ७.१.४६ ॥**

**ताव् अत्र क्षत्रियौ जातौ मातृ-ष्वस्रात्मजौ तव ।**

**अधुना शाप-निर्मुक्तौ कृष्ण-चक्र-हतांहसौ ॥**

**श्रीधरः : **कृष्ण-चक्रेण हतम् अंहो ययोस् तौ । तयोः पापम् एव हतं न तु ताव् इत्य् अर्थः ॥४६॥

**क्रम-सन्दर्भः : _न व्याख्यातम्।_**

**विश्वनाथः :** विष्णु-चक्रेण हतम् अंहो ययोस् तौ । तयोर् अपराध एव बहिः शिशुपाल-दन्तवक्राकारतया परिणतो, न तु ताव् इत्य् अर्थः । इति स्वामि-चरणाः । यथा वह्निना कनकस्य मालिन्यम् एव हन्यते, न तु कनकं, तथैव जय-विजययोर् एव तेजः-पुञ्जाकारौ श्री-कृष्णं प्रविष्टौ जनैर् दृष्टाव् इति भावः ॥४६॥

—ओ)०(ओ—

**॥ ७.१.४७ ॥**

**वैरानुबन्ध-तीव्रेण ध्यानेनाच्युत-सात्मताम् ।**

**नीतौ पुनर् हरेः पार्श्वं जग्मतुर् विष्णु-पार्षदौ ॥**

**मध्वः :** वैरानुबन्धः वैरम् उक्ता भक्तिः । अनुबन्धस् तु भक्तिः स्याद् बन्धः स्नेह उदाहृतः इति प्रकाश-संहितायाम् ॥४७॥

**श्रीधरः :_न व्याख्यातम्।_**

**क्रम-सन्दर्भः : **वैरानुबन्धेति । तद् एवं ब्रह्म-शाप-वर्णनेन ब्राह्मण-दाक्षिण्यं मुहुर् युद्ध-वर्णनेन युद्धेच्छां च कारणत्वेनोपन्यस्तवान् । युद्धेच्छैव तु मुख्या ज्ञेया, यया पार्षदयोः मुनीनाम् अपि मतिर् विपरीता जाता । यथोक्तं तृतीये श्री-भगवतैव, मतं तु मे [भा।पु। ३.१६.२९] इति । तथाप्य् अत्यन्त-शापाद्य्-असम्भवात् तद्-आभास एव तत्-कार्यत्वेन दर्शितः, विष्णु-चक्र-हतांहसाव्[भा।पु। ७.१.४६] इत्य् अनेन पूर्वोक्त-सिद्धान्त एव विवेचनीयः ॥४७॥

**विश्वनाथः : **अच्युतेन सह स्थितौ आत्मनौ आकारौ ययोस् तस्य भावस् तत्ता तां ध्यानेनैव नीतौ पुनर् मौषल-लीलान्ते हरेर् नारायणस्य पार्श्वं जग्मतुर् इति मौषल-लीलातः पूर्वं श्री-कृष्ण-शरीर एव नारायणस्यापि प्रविष्टत्वात् तत्-पार्षदौ जय-विजयाव् अपि तत्रैव प्रविश्य स्थिताव् इति तत्त्वम् । शिशुपाल-दन्तवक्रौ कृष्णे सायुज्यं प्रापतुर् इति तु लोक-प्रतीतिः ॥४७॥

—ओ)०(ओ—

**॥ ७.१.४८ ॥**

**श्री-युधिष्ठिर उवाच—**

**विद्वेषो दयिते पुत्रे कथम् आसीन् महात्मनि ।**

**ब्रूहि मे भगवन् येन प्रह्लादस्याच्युतात्मता ॥**

**श्रीधरः : **येन कारणेन प्रह्रादस्याच्युतात्मताच्युतैक-चित्तत्वं तद् अपि ब्रूहीति शेषः ॥४८॥

**	**

**क्रम-सन्दर्भः : _न व्याख्यातम्।_**

**विश्वनाथः :** अच्युतात्मता अच्युते अच्युतैक-चित्तत्वं येन तद् अपि ब्रूहीति शेषः ॥४८॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

सप्तमे प्रथमोऽध्यायः सङ्गतः सङ्गतः सताम् ॥

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यां संहितायां वैयासिक्यां सप्तम-स्कन्धे 

युधिष्ठिर-नारद-संवादे 

प्रथमोऽध्यायः ॥

॥ ७.१ ॥

(७.२)


### अथ द्वितीयोऽध्यायः

**॥ ७.२.१ ॥**

**श्री-नारद उवाच—**

**भ्रातर्य् एवं विनिहते हरिणा क्रोड-मूर्तिना ।**

**हिरण्यकशिपू राजन् पर्यतप्यद् रुषा शुचा ॥**

**श्रीधरः :**

द्वितीये विष्णु-रोषेण लोकं विप्लाव्य दानवैः ।

तद्-धत-भ्रातृ-पुत्रादीन् इतिहासैर् असान्त्वयत् ॥

भगवद्-द्वेष एव तद्-द्वेषेऽपि कारणम् इत्य् आशयेनाह—भ्रातरीत्य्-आदिना। एवं देव-पक्ष-पातेन ॥१॥

**क्रम-सन्दर्भः : **एवं पर्यतप्यतेति सम्बन्धः । मूर्तिनेत्य् अत्र रूपिणेति क्वचित् ॥१॥

**विश्वनाथः :**

द्वितीये भ्रातृ-शोकेन धर्म-नाशाय दानवान् ।

नियोज्य ज्ञानेतिहासैर् मित्रादीन् स ह्य् असान्त्वयत् ॥

भगवद्-द्वेष एव प्रह्लाद-द्वेषेऽपि कारणम् अभूद् इति वक्तुं प्रथमतो भगवद्-द्वेषम् एव स-हेतुकम् आह—भ्रातर्य् एवम् इत्य्-आदिना ॥१॥

—ओ)०(ओ—

**॥ ७.२.२ ॥**

**आह चेदं रुषा पूर्णः सन्दष्ट-दशन-च्छदः ।**

**कोपोज्ज्वलद्भ्यां चक्षुर्भ्यां निरीक्षन् धूम्रम् अम्बरम् ॥**

**श्रीधरः : **कोपेन उत् अतिशयेन ज्वलद्भ्याम् कोपाग्नि-धूमेनैव धूम्रम् अम्बरं निरीक्षमाणः ॥२॥

**क्रम-सन्दर्भः : _न व्याख्यातम्।_**

**विश्वनाथः :** अम्बरं निरीक्षन्न् इति हरेर् निवासं वैकुण्ठं हरिं च स्व-हस्तेनैव ध्वंसयामीति भावः । धूम्रम् इति चक्षुर्-अग्न्योर् धूम-व्याप्तत्वाद् इति भावः ॥२॥

—ओ)०(ओ—

**॥ ७.२.३ ॥**

**कराल-दंष्ट्रोग्र-दृष्ट्या दुष्प्रेक्ष्य-भ्रुकुटी-मुखः ।**

**शूलम् उद्यम्य सदसि दानवान् इदम् अब्रवीत् ॥**

**श्रीधरः : **कराल-दंष्ट्राभिर् युक्त-योगया दृष्ट्या । दुष्प्रेक्ष्यं भ्रु-कुटी-युक्तं मुखं यस्य सः ॥३॥

**क्रम-सन्दर्भः : **आह चेदम् इति यद् उक्तं तद् एव विशिनष्टि—करालेति । भो भो इति युग्मकम् ॥३॥

**विश्वनाथः :_न व्याख्यातम्।_**

—ओ)०(ओ—

**॥ ७.२.४-५ ॥**

**भो भो दानव-दैतेया द्वि-मूर्धंस् त्र्यक्ष शम्बर ।**

**शतबाहो हयग्रीव नमुचे पाक इल्वल ॥**

**विप्रचित्ते मम वचः पुलोमन् शकुनादयः ।**

**शृणुतानन्तरं सर्वे क्रियताम् आशु मा चिरम् ॥**

_न कतमेनापि व्याख्यातम्।_

—ओ)०(ओ—

**॥ ७.२.६ ॥**

**सपत्नैर् घातितः क्षुद्रैर् भ्राता मे दयितः सुहृत् ।**

**पार्ष्णि-ग्राहेण हरिणा समेनाप्य् उपधावनैः ॥**

**श्रीधरः : **समेनाप्य् उपधावनैर् भजनैर् निमित्त-भूतैः पार्ष्णि-ग्राहेण सता ॥६॥

**क्रम-सन्दर्भः : _न व्याख्यातम्।_**

**विश्वनाथः :**समेनापीति । यद्यपि स हरिः सर्वत्र समस् तद् अपि उपधावनैर् उपासनैर् निमित्त-भूतैः पार्ष्णि-ग्राहेण लोभ-वशाद् देव-पक्ष-पाती वृत्त इत्य् अर्थः ॥६॥

—ओ)०(ओ—

**॥ ७.२.७ ॥**

**तस्य त्यक्त-स्वभावस्य घृणेर् माया-वनौकसः ।**

**भजन्तं भजमानस्य बालस्येवास्थिरात्मनः ॥**

**श्रीधरः : **एवं त्यक्तः स्वभावः समत्वं येन तस्य । घृणेः शुद्ध-तेजो-मयस्यापि मायया वनौकसो वराह-रूपस्य सतः । अस्थिरात्मनोऽव्यवस्थित-चित्तस्य। कुतः ? यो यो भजति तं तं भजमानस्यानुसरतः ॥७॥

**क्रम-सन्दर्भः : **तस्येति युग्मकम् । वास्तवोऽर्थस् त्व् अयं त्यक्तः, भक्तेभ्यो दत्तः स्वभावः सारूप्यादिकं येन “घृणि ग्रहणे” इत्य् अस्मात् घृणेः । कृपया स्वीकर्तुः माया कृपा मयिति छान्दस-तृतीया लुक् । ततः सर्वत्रान्वयः कृपयैव वनैकसः तल्-लीला-विस्तारयितुः कृपयैव बालस्येवास्थिरात्मनः भक्त-भावानुरूप-नाना-भाव-विस्तारयितुः मच्-छूलाद् भिन्ना तद्-अगोचर-भूता ग्रीवा तद्-उपलक्षितो विग्रहो यस्य तस्य मे रुधिरेण श्री-नृसिंहतयाविर्भावे तस्माद् भूत-मदीय-रुधिरेण रुधिर-प्रियं भ्रातरं तर्पयिष्ये, यथा तरोर् मूल-निषेचनेन [भा।पु। ४.३१.१४] इत्य्-आदेः ॥७॥

**विश्वनाथः :** वयम् अप्य् उपधावाम इति चेन् मैवं ब्रूध्वं यूयं तावन् मन्-नियुक्ते कर्मणि तिष्ठत अहम् एक एव तं हनिष्यामीत्य् आह—तस्येति द्वाभ्याम् । 

ननु हरिर् हि परमात्मोच्यते शास्त्रैः, अतस् तं कथं हनिष्यसि ? तत्राह—त्यक्त-स्वभावस्य सर्वत्रौदासीन्य-रूपः स्वभावो हि परमात्मनः प्रसिद्धः । स यदि तेन त्यक्तः, तदा कुतस् तस्य सम्प्रति परमात्मत्वम् इति भावः । प्रत्युत स परमात्मत्वं त्यक्त्वा पशुर् अभूद् इत्य् आह—घृणेः पूर्वं शुद्ध-तेजो-मयस्यापि सम्प्रति माया-पारतन्त्र्याद् वनौकसः मत्स्य-कच्छपादि-रूपस्य च । 

किं च, भजन्तं जन-मात्रम् एव भजमानस्य बालस्येव एकेनैव खण्ड-लड्डुकेन वशीकृतस्येत्य् अर्थः । वस्तुतस् तु तस्य भक्त-वात्सल्याद् एव त्यक्तेत्य्-आदि-विशेषण-पञ्चकं भवति । तच् च तस्य भूषणम् एव, न तु दूषणम् इति भावः । घृणेः शुद्ध-तेजो-मयस्यापि मायया कृपया इत्य्-आदि योज्यम् ॥७॥

—ओ)०(ओ—

**॥ ७.२.८ ॥**

**मच्-छूल-भिन्न-ग्रीवस्य भूरिणा रुधिरेण वै ।**

**असृक्-प्रियं तर्पयिष्ये भ्रातरं मे गत-व्यथः ॥**

**श्रीधरः : **तस्य रुधिरेण यावत् तर्पयिष्यामि तावद् यूयं भुवं यातेति तृतीयेनान्वयः ॥८॥

**क्रम-सन्दर्भः : _न व्याख्यातम्।_**

**विश्वनाथः : **मच्-छूलाद् भिन्ना पृथग्-भूता ग्रीवा यस्येति प्राकृतस्य मच्-छूलस्य तत्र प्रवेशोऽपि न सम्भवेद् इति भावः । कुङ्कुमं रुधिरं प्रोक्तम् इत्य् अभिधानात् रुधिरेण तद्-अङ्ग-राग-कुङ्कुमेन रुधिर-प्रियं तन्-निर्माल्य-कुङ्कुम-प्रिय-मद्-भ्रातुर् भक्तत्वाद् इति भावः ॥८॥

—ओ)०(ओ—

**॥ ७.२.९ ॥**

**तस्मिन् कूटेऽहिते नष्टे कृत्त-मूले वनस्-पतौ ।**

**विटपा इव शुष्यन्ति विष्णु-प्राणा दिवौकसः ॥**

**श्रीधरः : **ननु देवैस् तद् वधः कारितोऽस्ते किं न हन्यन्ते ? तत्राह—तस्मिन् हरौ कूटे कपटे । अहिते प्रतिपक्षे । कूटम् ईहितं यस्येति वा । नष्टेऽदृष्टे सति देवाः शुष्यन्ति स्वयम् एव नाशं यास्यान्ति । कुतः ? विष्णुर् एव प्राणो येषां ते । यथा कृत्त-मूले वृक्षे शाखाः स्वयं शुष्यन्ति तद्वत् ॥९॥

**क्रम-सन्दर्भः : _न व्याख्यातम्।_**

**विश्वनाथः : **कूटेऽहिते कपट-चेष्टिते वस्तुतस् तु कूटेषु कपटिष्व् अपि मद्-विधेषु ईहितं युद्ध-चेष्टा यस्य तस्मिन्न् इत्य् अहो मम भाग्यम् इति भावः । देवानां तु सौभाग्यं कियद् वर्णनीयम् । ते तु तद्-एक-प्राणा एवेत्य् आह—तस्मिन् नष्टे दैवात् कदाचिद् दृष्टे नशेर-दर्शनार्थत्वात् छिन्न-मूले वनस्पतौ यथा विटपाः शुष्यन्ति तथा शुष्यन्ति ते विष्णुर् एव प्राणं येषां ते, किं वा, विष्णोर् अपि प्राण-तुल्यास् ते परम-धन्या एवेति भावः ॥९॥

—ओ)०(ओ—

**॥ ७.२.१० ॥**

**तावद् यात भुवं यूयं ब्रह्म-क्षत्र-समेधिताम् ।**

**सूदयध्वं तपो-यज्ञ-स्वाध्याय-व्रत-दानिनः ॥**

**श्रीधरः : **तपो-यज्ञादि-युक्तान् सूदयध्वं घातयत ॥१०॥

**क्रम-सन्दर्भः : **यतस् तस्मिन्न् इति । यद् वा, ननु, तस्य तद्-धस्त-मरणाद् दिव्या गतिर् जातैवास्ति किं तत्-तर्पणेन ? तत्राह—अस्मिन्न् इति । कूटे कूटस्थे एक-रूपतया सर्व-काल-व्यापिनि हिते भक्त-सुहृदि नष्टे अदर्शनं गते सति सर्वेऽपि प्राकृताप्राकृत-दिवौकसस् तद्-एक-प्राणत्वाच् छुष्यन्ति सुखद-नाना-सम्पद्यपि शोषं प्राप्नुवन्ति तस्मात् तद्-आराधनम् एव कार्यम् इति भावः । ततश् च यदि युष्माकम् इच्छा तर्हि यावत् तद्-दर्शनं तावद् एव यातेति ॥१०॥

**विश्वनाथः :** ब्रह्म-क्षत्राभ्याम् तपो-बल-प्रभावाभ्याम् सम्यग् एधितां वर्धितां भुवं यात । किम्-अर्थम् ? सूतयध्वं घाटयध्वम् ॥१०॥

—ओ)०(ओ—

**॥ ७.२.११ ॥**

**विष्णुर् द्विज-क्रिया-मूलो यज्ञो धर्ममयः पुमान् ।**

**देवर्षि-पितृ-भूतानां धर्मस्य च परायणम् ॥**

**मध्वः : **विप्रयज्ञादि-मूलं तु हरिर् इत्य् आसुरं मतम् ।


    हरिर् एव हि सर्वस्य मूलं सम्यङ् मतो नृप ॥ इति ब्राह्मे ॥११॥

**श्रीधरः : **ननु तैः किम् अपराद्धम् ? तत्राह—विष्णुर् इति । द्विजानां क्रिया अनुष्ठानं मूलं यस्य सः । यतोऽसौ यज्ञो धर्म-मयश् च । देवादीनां परायणं परम आश्रयः । अतो यज्ञ-रूपस्य विष्णोर् मूलत्वान् माम् अनादृत्य तद् आश्रयणाच् च ते वध्या इति भावः ॥११॥

**क्रम-सन्दर्भः : _न व्याख्यातम्।_**

**विश्वनाथः : **यतस् तेषां नाशे सति विष्णुः स्वयम् एव नङ्क्ष्यतीत्य् आह—विष्णुर् इति । द्विजानां नाशे सति तत्-क्रिया-लोपात् विष्णोर् मूलोत्खातः यज्ञस्य धर्मस्य च नाशः, तत्-स्वरूपस्य नाशो भावी । किं च, देव-र्ष्य्-आदीनां परायणं परम आश्रय इति देव-र्ष्य्-आदीनां वधे तच्-छोकाद् अपि मरिष्यतीति भावः ॥११॥

—ओ)०(ओ—

**॥ ७.२.१२ ॥**

**यत्र यत्र द्विजा गावो वेदा वर्णाश्रम-क्रियाः ।**

**तं तं जनपदं यात सन्दीपयत वृश्चत ॥**

**श्रीधरः : **तस्मात् परमं मन्त्रं शृणुतेत्य् आह—यत्र यत्रेति । सन्दीपयत दहत। वृश्चत आजीव्यानां वृक्षाणां छेदं कुरुत ॥१२॥

**क्रम-सन्दर्भः : _न व्याख्यातम्।_**

**विश्वनाथः : **सन्दीपयत दहतेति जनपदस्य दाहे तद्-वासिनां तेषां स्वत एव दाह-सिद्धेः । वृश्चत तद् उपजीव्य-वृक्षाणां छेदं कुरुत ॥१२॥

—ओ)०(ओ—

**॥ ७.२.१३ ॥**

**इति ते भर्तृ-निर्देशम् आदाय शिरसादृताः ।**

**तथा प्रजानां कदनं विदधुः कदन-प्रियाः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** कदनं कष्टम् ॥१३॥

—ओ)०(ओ—

**॥ ७.२.१४ ॥**

**पुर-ग्राम-व्रजोद्यान- क्षेत्रारामाश्रमाकरान् ।**

**खेट-खर्वट-घोषांश् च ददहुः पत्तनानि च ॥**

**श्रीधरः : **पुरं हट्टादिमत् । ग्रामस् तद्-रहितः । व्रजो गवां वासः । उद्यानं कृत्रिमं वनम् । क्षेत्रं व्रीह्य्-आदेः । आरामोऽकृत्रिमं वनम् । आश्रमः ऋषीणां स्थानम् । आकरो रत्नादीनाम् । खेटः कृषीवलानां वासः । खर्वटो गिरि-द्रोण्य्-आश्रयो ग्रामः । घोष आभीराणां वासः । पत्तनं राज-धानी ।

**क्रम-सन्दर्भः : _न व्याख्यातम्।_**

**विश्वनाथः : **पुरं हट्टादिमत् । ग्रामस् तद्-रहितः । व्रजो गवां वासः । उद्यानं पुष्प-प्रधानम् वनम् । क्षेत्रं व्रीह्य्-आदेः । आरामः फल-प्रधानं वनम् । आश्रमः ऋषीणां स्थानम् । आकरो रत्नादीनाम् । खेटः कृषीवलानां वासः । खर्वटो गिरि-द्रोण्य्-आश्रयो ग्रामः । घोष आभीराणां वासः । पत्तनं राज-धानी ॥१४॥

—ओ)०(ओ—

**॥ ७.२.१५ ॥**

**केचित् खनित्रैर् बिभिदुः सेतु-प्राकार-गोपुरान् ।**

**आजीव्यांश् चिच्छिदुर् वृक्षान् केचित् परशु-पाणयः ।**

**प्रादहन् शरणान्य् एके प्रजानां ज्वलितोल्मुकैः ॥**

**श्रीधरः : **खनित्रैः खनन-साधनैः । आजीव्यान् उपजीव्यान् जम्ब्व्-आम्रक-पित्थादीन् शरणानि गृहान् ॥१५॥

**क्रम-सन्दर्भः : **प्रादहन्न् इत्य् अर्धकम् ॥१५॥

**विश्वनाथः :_न व्याख्यातम्।_**

—ओ)०(ओ—

**॥ ७.२.१६ ॥**

**एवं विप्रकृते लोके दैत्येन्द्रानुचरैर् मुहुः ।**

**दिवं देवाः परित्यज्य भुवि चेरुर् अलक्षिताः ॥**

**श्रीधरः : **विप्रकृते उपद्रुते । यज्ञ-भागानाम् अभावाद् दिवं परिज्या-लक्षिताः सन्तो भुवि चेरुः ॥१६॥

**क्रम-सन्दर्भः : **दिवं विमान-स्वर्गं भुवं यथेति हिरण्यकशिपुना पूर्वम् उक्तत्वात् तस्य सुमेरु-स्थिति-प्राप्तेः ॥१६॥

**विश्वनाथः : **विप्रकृते उपद्रुते । यज्ञ-भागानाम् अभावाद् दिवं परिज्त्यज्य ॥१६॥

—ओ)०(ओ—

**॥ ७.२.१७ ॥**

**हिरण्यकशिपुर् भ्रातुः सम्परेतस्य दुःखितः ।**

**कृत्वा कटोदकादीनि भ्रातृ-पुत्रान् असान्त्वयत् ॥**

**श्रीधरः : **तद् एवं प्रजानां कदनं दानवेषु कुर्वत्सु स्वयं स्वर्ग-राज्यादि साधयितुं तपस् तप्तु-कामः प्रथमं यत् कृतवांस् तद् आह—हिरण्यकशिपुर् इत्य्-आदिना । कटोदकं प्रेताय प्रदेयम् उदकम् । आदि-शब्दात् प्रेत-श्राद्धादिकम् ॥१७॥

**क्रम-सन्दर्भः : _न व्याख्यातम्।_**

**विश्वनाथः : **कटोदकं प्रेताय प्रदेयम् उदकम् । आदि-शब्दात् प्रेत-श्राद्धां च ॥१७॥

—ओ)०(ओ—

**॥ ७.२.१८-१९ ॥**

**शकुनिं शम्बरं धृष्टिं भूतसन्तापनं वृकम् ।**

**कालनाभं महानाभं हरिश्मश्रुम् अथोत्कचम् ॥**

**तन्-मातरं रुषाभानुं दितिं च जननीं गिरा ।**

**श्लक्ष्णया देश-काल-ज्ञ इदम् आह जनेश्वर ॥**

_न कतमेनापि व्याख्यातम्।_

—ओ)०(ओ—

**॥ ७.२.२० ॥**

**श्री-हिरण्यकशिपुर् उवाच—**

**अम्बाम्ब हे वधूः पुत्रा वीरं मार्हथ शोचितुम् ।**

**रिपोर् अभिमुखे श्लाघ्यः शूराणां वध ईप्सितः ॥**

**श्रीधरः, विश्वनाथः : **हे वधूर् इति भ्रातुर् भार्यां संबोधयति ॥२०॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ७.२.२१ ॥**

**भूतानाम् इह संवासः प्रपायाम् इव सुव्रते ।**

**दैवेनैकत्र नीतानाम् उन्नीतानां स्व-कर्मभिः ॥**

**श्रीधरः : **भवतु नाम तस्य श्लाघ्यो वधः । तथाप्य् अस्माकं तावद् बन्धुर् गत एव ? इति चेत्, तत्राह—भूतानाम् इति । दैवेन प्राचीन-कर्मणा एकत्र नीतानां संयोजितानां पुनश् च स्वैः स्वैः कर्मभिर् उन्नीतानां वियोजितानाम् ॥२१॥

**क्रम-सन्दर्भः : **रिपोर् अप्य् अभिमुखे किम् उत श्री-विष्णोर् इति च ॥२१॥

**विश्वनाथः :** बन्धु-विच्छेद-दुःखं चैवं भावनया निर्वाप्यताम् इत्य् आह—भूतानाम् इति । प्रपायां पाणीय-शालायाम् उन्नीतानां पुनर् वियोजितानाम् ॥२१॥

—ओ)०(ओ—

**॥ ७.२.२२ ॥**

**नित्य आत्माव्ययः शुद्धः सर्वगः सर्व-वित् परः ।**

**धत्तेऽसाव् आत्मनो लिङ्गं मायया विसृजन् गुणान् ॥**

**मध्वः :** धत्तेऽसाव् आत्मनो लिङ्गं जीव मन-आदि नामाधारं ब्रह्म ॥२२॥

**श्रीधरः : **एवं लौकिक-दृष्ट्या शोकं निवार्य तत्त्व-दृष्ट्या वारयति—नित्य इति । आत्मा नित्यो मृत्यु-शून्यः । अव्ययोऽपक्षय-शून्यः । शुद्धो निर्मलः । सर्व-गतः सर्व-वित् सर्व-ज्ञश् च । सर्वत्र हेतुः, परो देहादि-व्यतिरिक्तः । अतो मृत इति कृश इति मलिन इति वियुक्त इत्य् अज्ञ इति च मत्वा शोको न कार्य इत्य् अर्थः । कथं तर्हि तस्य संसारः ? तत्राह—धत्त इति । आत्मनो मयया स्वाविद्यया लिङ्गं मूर्तीर् धत्ते । गुणान् उच्चा-वचान् देहान् सुख-दुःखादीन् वा विशेषेण सृजन् स्वी-कुर्वन् । लिङ्ग-शरीरोपाधिः संसार इत्य् अर्थः ॥२२॥

**क्रम-सन्दर्भः : **नित्य इत्य् अत्र जीवेऽपीश्वर-धर्मोक्तिर् असुरौचित्यात् सर्वज्ञस्याज्ञानम् इति युक्ति-विरुद्धं च तद् इति वास्तवार्थे तु सर्वं लोकं गच्छति सर्वगः सर्वं शरीरं विन्दति सर्ववित् ॥२२॥

**विश्वनाथः : **युष्मत्-प्रबोधार्थम् उक्तम् इदं लोक-दृष्ट्या, तद्-दृष्ट्या तु हिरण्याक्षः खल्व् आत्मैव, न तु देहः तस्यात्मनश् च स्वरूपं शृणुतेत्य् आह—नित्यो मृत्यु-रहितः । अव्ययोऽपक्षय-शून्यः । शुद्धो निर्मलः । सर्व-गत इतीश्वर-धर्मोक्ति-जीवेऽप्य् असुर-स्वभावात् । वस्तुतस् तु सर्वं लोकं गच्छतीति सः, सर्वं सुख-दुःखादिकं विन्दतीति सः । परो देहादि-व्यतिरिक्तः । असाव् आत्मा आत्मनः स्वस्य लिङ्गं देहं मयया स्वाविद्यया धत्ते । किम्-अर्थम् ? गुणान् उच्चा-वचान् स्थूल-देहान् विशेषेण सृजन् स्वीकुर्वन्, तथा तत्-पदावृत्त्या विसृजन् स्थूल-देहान् स्वीकर्तुं त्यक्तुं चेत्य् अर्थः ॥२२॥

—ओ)०(ओ—

**॥ ७.२.२३ ॥**

**यथाम्भसा प्रचलता तरवोऽपि चला इव ।**

**चक्षुषा भ्राम्यमाणेन दृश्यते चलतीव भूः ॥**

**श्रीधरः : **एतत् स-दृष्टान्तः प्रपञ्चयति—यथेति चतुर्भिः । तरवः प्रतिबिम्बिताः । उपाधि-धर्मा उपहिते भवन्तीति दृष्टान्तम् उक्त्वा ग्राहक-धर्मा ग्राह्ये भवन्तीति दृष्टान्तम् आह—चक्षुषेति ॥२३॥

**क्रम-सन्दर्भः : _न व्याख्यातम्।_**

**विश्वनाथः :** एवं यल्-लिङ्गं धत्ते तस्मात् सूक्ष्म-देहाद् अप्य् आत्मा भिन्न एवेति दृष्टान्ताभ्याम् आह—यथा अन्तस्य प्रचलता हेतुना अम्भःसु प्रतिबिम्बितान्तरवोऽपि चला इवेक्षन्ते, न तु चला अम्भोभ्यस् तेषां भिन्नत्वात् । एवम् एव लिङ्ग-धर्माः शोक-मोहादयस् तद्-उपहिते आत्मन्य् अपि प्रतीयन्ते, न त्व् आत्मा शोक-मोहाद् इमान् तस्माल् लिङ्गाद् भिन्नत्वाद् इत्य् अर्थः । एवम् उपाधि-धर्मा उपहिते भवन्तीग्ति दृष्टान्तम् उक्त्वा ग्राहक-धर्मा ग्राह्ये भवन्तीति दृष्टान्तम् आह—चक्षुषेति । भ्राम्यमाणेन भ्रमि-दोषाक्रम्यमाणेन चलती भ्रमतीव यथा भूताविष्टः पुरुषो भूत-ग्राह्ये उच्यते ॥२३॥

—ओ)०(ओ—

**॥ ७.२.२४ ॥**

**एवं गुणैर् भ्राम्यमाणे मनस्य् अविकलः पुमान् ।**

**याति तत्-साम्यतां भद्रे ह्य् अलिङ्गो लिङ्गवान् इव ॥**

**मध्वः :** लिङ्गवान् इव जीव इव ।


    असमं समताम् एति भ्रान्ति-दृष्ट्यैव केवलम् ।


    जीवे न ब्रह्म न समं तत्त्व-दृष्ट्या कथञ्चन ॥ इति षाड्गुण्ये ।


    यथोद-चलनाद् वृक्ष-प्रतिबिम्ब-प्रचालनात् ।


    तटस्थ-वृक्ष-चलनं कल्पयेद् अबुधो नरः ॥


    तथा मनसिजैर् दोषैर् आभासे दूषिते नरः ।


    आभासिनो ब्रह्मणश् च दोषम् अज्ञः प्रकल्पयेत् ॥


    आत्मनश् चक्षुषो भ्रान्त्या यथा पश्येद् भ्रमं भुवः ।


    तथैष स्वात्मनो दोषाद् दोषवद् ब्रह्म पश्यति ॥ इति ब्रह्म-तर्के ॥२४॥

**श्रीधरः : **अविकलः परिपूर्ण एव । तत् साम्यताम्, मनः-समताम् इत्य् अर्थः ।

**क्रम-सन्दर्भः : _न व्याख्यातम्।_**

**विश्वनाथः :** एवं देहाविष्ट आत्मा देह-ग्राह्यो देह-धर्माक्रान्त उच्यते इत्य् अर्थः । एवम् अविकलः शुद्ध एवात्मा तत्-साम्यतां मनः-समतां मनो-धर्म-ग्राहित्वम् ॥२४॥

—ओ)०(ओ—

**॥ ७.२.२५ ॥**

**एष आत्म-विपर्यासो ह्य् अलिङ्गे लिङ्ग-भावना ।**

**एष प्रियाप्रियैर् योगो वियोगः कर्म-संसृतिः ॥**

**श्रीधरः : **लिङ्ग-भावना देहाभिमानः । एष आत्मनो विपर्यषोऽन्यथा-भावः । तम् एवाह—प्रियैर् वियोगोऽप्रियैर् योगश् च । कर्म च संसृतिश् च नाना-गर्भेषु प्रवेषः ॥२५॥

**क्रम-सन्दर्भः : **एष इति युग्मकम् । अलिङ्गे देहातिरिक्ते आत्मनि ॥२५॥

**विश्वनाथः :** अलिङ्गेऽप्य् आत्मनि लिङ्ग-भावना देहाभिमानः । एष एवात्मनो विपर्यषो विपर्ययः, तस्माद् विपर्यासाद् एवात्मन एष प्रियाप्रियैर् योगो वियोगश् च । च-काराद् विपरीतश् च अप्रियैर् योगः प्रियैर् वियोगश् च । कर्म च संसृतिश् च नाना-गर्भेषु प्रवेषः ॥२४॥

—ओ)०(ओ—

**॥ ७.२.२६ ॥**

**सम्भवश् च विनाशश् च शोकश् च विविधः स्मृतः ।**

**अविवेकश् च चिन्ता च विवेकास्मृतिर् एव च ॥**

**मध्वः :**विवेक-स्मृतिः अविवेक एव विवेकत्व-भ्रान्तिः ।


    अन्तर् हिरण्यकादीनां भक्तिर् अस्त्य् एव केशवे ।


    असुरावेशतस् त्व् अन्यान् हरि-स्तोतॄन् द्विषन्ति च ॥ इति पाद्मे ॥२६॥

**श्रीधरः : **ततश् च संभव उत्पत्तिः । विवेकस्यास्मृतिर् अननुसङ्घानम् ॥२६॥

**क्रम-सन्दर्भः : _न व्याख्यातम्।_**

**विश्वनाथः : **विवेकस्य सतोऽप्य् अस्मृति-स्फूर्तिः ॥२६॥

—ओ)०(ओ—

**॥ ७.२.२७ ॥**

**अत्राप्य् उदाहरन्तीमम् इतिहासं पुरातनम् ।**

**यमस्य प्रेत-बन्धूनां संवादं तं निबोधत ॥**

**श्रीधरः : **अत्रापि शोक-हेतुं विना वृथैवायं शोक इत्य् अस्मिन्न् अर्थे । प्रेतस्य मृतस्य कस्यचिद् ये बन्धवस् तेषां च संवादं शृणुत ॥२७॥

**क्रम-सन्दर्भः : _न व्याख्यातम्।_**

**विश्वनाथः : **अत्रापि अशोच्यस्यापि शोक इतिहासम् अपि । प्रेतस्य मृतस्य ये बन्धवः, तेषां च ॥२७॥

—ओ)०(ओ—

**॥ ७.२.२८ ॥**

**उशीनरेष्व् अभूद् राजा सुयज्ञ इति विश्रुतः ।**

**सपत्नैर् निहतो युद्धे ज्ञातयस् तम् उपासत ॥**

**श्रीधरः : **उपासत तत्-समीपे आवृत्य स्थिताः ॥२८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.२.२९ ॥**

**विशीर्ण-रत्न-कवचं विभ्रष्टाभरण-स्रजम् ।**

**शर-निर्भिन्न-हृदयं शयानम् असृग्-आविलम् ॥**

**श्रीधरः : **विशीर्णं रत्न-मयं कवचं यस्य । विभ्रष्टान्य् आभरणानि स्रजश् च यस्य । शरेण निर्भिन्नं हृदयं यस्य । असृजा रक्तेनाविलं लिप्तम् ॥२९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.२.३० ॥**

**प्रकीर्ण-केशं ध्वस्ताक्षं रभसा दष्ट-दच्छदम् ।**

**रजः-कुण्ठ-मुखाम्भोजं छिन्नायुध-भुजं मृधे ॥**

**श्रीधरः : **प्रकीर्णाः केशा यस्य । ध्वस्ते अक्षिणी यस्य । रभसा संरम्भेण दष्टो दच्-छद ओष्ठो येन । रजसा कुण्ठम् आवृतं मुखाम्भोजं यस्य । छिन्नम् आयुधं भुजश् च यस्य ॥३०॥

**क्रम-सन्दर्भः : _न व्याख्यातम्।_**

**विश्वनाथः : **रभसा क्रोधेन दष्टो दच्छदोऽधरे येन तम् ॥३०॥

—ओ)०(ओ—

**॥ ७.२.३१ ॥**

**उशीनरेन्द्रं विधिना तथा कृतं**

**पतिं महिष्यः प्रसमीक्ष्य दुःखिताः ।**

**हताः स्म नाथेति करैर् उरो भृशं**

**घ्नन्त्यो मुहुस् तत्-पदयोर् उपापतन् ॥**

**श्रीधरः : **तस्य पदयोर् उप समीपे आसमन्ताद् अपतन् ॥३१॥

**क्रम-सन्दर्भः : _न व्याख्यातम्।_**

**विश्वनाथः : **तत्-क्षण एव सपत्नैः शस्त्र-हतत्वात् तथाभूतत्वेनैव मृत्वापि स्थितम् इत्य् अर्थः ॥३१॥।

—ओ)०(ओ—

**॥ ७.२.३२ ॥**

**रुदत्य उच्चैर् दयिताङ्घ्रि-पङ्कजं**

**सिञ्चन्त्य अस्रैः कुच-कुङ्कुमारुणैः ।**

**विस्रस्त-केशाभरणाः शुचं नृणां**

**सृजन्त्य आक्रन्दनया विलेपिरे ॥**

_न कतमेनापि व्याख्यातम्।_

—ओ)०(ओ—

**॥ ७.२.३३ ॥**

**अहो विधात्राकरुणेन नः प्रभो**

**भवान् प्रणीतो दृग्-अगोचरां दशाम् ।**

**उशीनराणाम् असि वृत्तिदः पुरा**

**कृतोऽधुना येन शुचां विवर्धनः ॥**

**श्रीधरः : **विलापम् एवाह—अहो इति द्वाभ्याम् । अकरुणत्वम् एवाहुः, येन विधात्रा दृशाम् अगोचरां दशां भवान् प्रणीतो गमितः, तेन विधात्रा त्वम् अधुना शुचां विवर्धनः कृतोऽसीत्य् अन्वयः ॥३३॥

**क्रम-सन्दर्भः : _न व्याख्यातम्।_**

**विश्वनाथः :** विलापम् आह—अहो इति । प्रणीतो गमितो येन विधात्रा तेन अधुना उशीनराणां शुचां विवर्धनः कृतोऽसि ॥३३॥

—ओ)०(ओ—

**॥ ७.२.३४ ॥**

**त्वया कृतज्ञेन वयं मही-पते**

**कथं विना स्याम सुहृत्तमेन ते ।**

**तत्रानुयानं तव वीर पादयोः**

**शुश्रूषतीनां दिश यत्र यास्यसि ॥**

**श्रीधरः : **हे मही-पते ! त्वया सुहृत्तमेन विना वयं कथं स्याम भवेम ? जीवेमेत्य् अर्थः । अतो हे वीर ! यत्र त्वं यास्यसि, तत्र तेऽनुयानम् अनुगमनं तव पादयोः शुश्रूषां कुर्वतीनाम् अस्माकं दिश देहि ॥३४॥

**क्रम-सन्दर्भः : _न व्याख्यातम्।_**

**विश्वनाथः :** यत्र त्वं यासि, तत्र तेऽनुयानम् अनुगमनं तव पादयोः शुश्रूषणार्थं दिश देहि, वयम् अपि म्रियामहे इत्य् अर्थः ॥३४॥

—ओ)०(ओ—

**॥ ७.२.३५ ॥**

**एवं विलपतीनां वै परिगृह्य मृतं पतिम् ।**

**अनिच्छतीनां निर्हारम् अर्कोऽस्तं सन्न्यवर्तत ॥**

**श्रीधरः : **निर्हारं दाहार्थं नयनम् अनिच्छन्तीनाम् । अस्तम् अस्ताचलं प्रति ॥३५॥

**क्रम-सन्दर्भः : _न व्याख्यातम्।_**

**विश्वनाथः : **निर्हारं दाहार्थं नयनम् । अस्तम् अस्ताचलं प्राप्तो न्यवर्तत चलनान् निवृत्तो विश्रान्तवान् इत्य् अर्थः ॥३५॥

—ओ)०(ओ—

**॥ ७.२.३६ ॥**

**तत्र ह प्रेत-बन्धूनाम् आश्रुत्य परिदेवितम् ।**

**आह तान् बालको भूत्वा यमः स्वयम् उपागतः ॥**

**श्रीधरः : **परिदेवितं रोदनं स्व-पुर्याम् एव स्थित आश्रुत्य श्रुत्व तत्र स्वयम् एवोपागतो यमो बालको भूत्वा तान् आह—अहो इत्य्-आदिना ॥३६॥

**क्रम-सन्दर्भः : _न व्याख्यातम्।_**

**विश्वनाथः :** स्वयम् उपागत इति । पुण्यवज् जीवानां निर्हारान्त एव यम-पुर-गमनं प्रायः सम्भवतीति केचित् । तासाम् एव मध्ये कस्याश्चित् वैष्णव-स्त्रियस् तत्-समीपात् यम-दूतैर् नेतुम् अशक्यत्वात् तत्-सामीप्य-दूरीकरणार्थं स्वयं यम एवागत इत्य् अन्ये प्राहुः । बालको भूत्वेत्य् अन्येषां तत्र प्रवेशासामर्थ्यात् बाल-भाषितस्य मधुरत्वात् तत्-कर्तृक-तत्त्व-कथनस्यातिविस्मयावहत्वात् तत्त्व-जिघृक्षोत्पादन-समर्थत्वाच् च ॥३६॥

—ओ)०(ओ—

**॥ ७.२.३७ ॥**

**श्री-यम उवाच—**

**अहो अमीषां वयसाधिकानां**

**विपश्यतां लोक-विधिं विमोहः ।**

**यत्रागतस् तत्र गतं मनुष्यं**

**स्वयं सधर्मा अपि शोचन्त्य् अपार्थम् ॥**

**मध्वः :**यत्रोद्भवस् तत्र-गतम् अदर्शनं गतम् । 


    अदर्शनाद् इहायातः[^१५] पुनश् चादर्शनं गतः ॥ [म।भा। १२.१६८.१७] इति भारते ॥३७॥

**श्रीधरः : **अहो आश्चर्यम् । अस्मत्तो वयसाऽधिकानाम् अपि लोकस्य विधिं जन्म-मरणादि-प्रकारं विपश्यताम् अपि विमोहः । मोहम् एवाह—यत्र यस्माद् अव्यक्ताद् आगतस् तत्रैव गतम् अपार्थं शोचन्ति । तद् उक्तं गीतासु—


    अव्यक्तादीनि भूतानि व्यक्त-मध्यानि भारत । 


    अव्यक्त-निधनान्य् एव तत्र का परिदेवना ॥ [गीता २.२८] इति ।

किं च, स्वयम् अपि स-धर्माः मृतेन सह समानो मृत्यु-लक्षणो धर्मो येषां तथा-भूता अपि ॥३७॥

**क्रम-सन्दर्भः : _न व्याख्यातम्।_**

**विश्वनाथः : **यत्र यस्माद् अव्यक्तात् । तद् उक्तम् गीतासु—


    अव्यक्तादीनि भूतानि व्यक्त-मध्यानि भारत । 


    अव्यक्त-निधनान्य् एव तत्र का परिदेवना ॥ [गीता २.२८] इति ॥३७॥ 

—ओ)०(ओ—

**॥ ७.२.३८ ॥**

**अहो वयं धन्यतमा यद् अत्र**

**त्यक्ताः पितृभ्यां न विचिन्तयामः ।**

**अभक्ष्यमाणा अबला वृकादिभिः**

**स रक्षिता रक्षति यो हि गर्भे ॥**

**श्रीधरः : **अबला दुर्बला अपि वृकादिभिर् अभक्ष्यमाणा वयं न विचिन्तयामः । तत्र हेतुः, यो गर्भे रक्षति स एव सर्वत्र रक्षिता ॥३८॥

**क्रम-सन्दर्भः : _न व्याख्यातम्।_**

**विश्वनाथः :** अस्माकम् अत्यल्प-वयसाम् अपि यो विवेकः सोऽप्य् एषां नास्तीति साश्चर्यम् आह—अहो इति ॥३८॥

—ओ)०(ओ—

**॥ ७.२.३९ ॥**

**य इच्छयेशः सृजतीदम् अव्ययो**

**य एव रक्षत्य् अवलुम्पते च यः ।**

**तस्याबलाः क्रीडनम् आहुर् ईशितुश्**

**चराचरं निग्रह-सङ्ग्रहे प्रभुः ॥**

**श्रीधरः : **ननु तस्य रक्षणे किं प्रयोजनं न किञ्चिद् अपि, किन्तु क्रीडैव केवलम् इत्य् आह—य इति । य ईशः इदं विश्वं सृजति रक्षत्य् अवलुम्पते संहरति च । भो अबलाः ! तस्येशितुश् चराचरं क्रीडा-साधनम् आहुः—अतः स एव निग्रहे संहारे सङ्ग्रहे पालने च प्रभुः ॥३९॥

**क्रम-सन्दर्भः : _न व्याख्यातम्।_**

**विश्वनाथः : **ननु त्वां गर्भ-वासे ररक्ष इमम् अस्मत्-पतिं सङ्ग्रामे न ररक्षेत्य् को हेतुस् तत्राह—य इति । इच्छया स्वेच्छयैव, न तु कस्याप्य् अनुरोधेनैवेति भावः । 

नन्व् ईदृशीच्छैव किं-हेतुका ? तत्राह—ईशोऽन्यानधीन-परमैश्वर्यवान् तत्-कारण-कल्पने तदैश्वर्यस्यैव तादृशत्वं न सिद्ध्येद् इति भावः । 

नन्व् एवं सृज्यादिकं किम्-अर्थं करोति ? तत्राह—अबलाः । चराचरं तस्य क्रीडनम् एवाहुः । निग्रहे संहारे, सङ्ग्रहे पालने च स एव प्रभव-शीलः ॥३९॥

—ओ)०(ओ—

**॥ ७.२.४० ॥**

**पथि च्युतं तिष्ठति दिष्ट-रक्षितं**

**गृहे स्थितं तद्-विहतं विनश्यति ।**

**जीवत्य् अनाथोऽपि तद्-ईक्षितो वने**

**गृहेऽभिगुप्तोऽस्य हतो न जीवति ॥**

**श्रीधरः : **प्रभुत्वम् एवान्वय-व्यतिरेकाभ्यां दर्शयति—पथीति । दिष्टेन दैवेन ईश्वरेण रक्षितं तेनेश्वरेण विहतम् उपेक्षितम् । अस्य हतस् तेनोपेक्षितः ॥४०॥

**क्रम-सन्दर्भः : _न व्याख्यातम्।_**

**विश्वनाथः : **प्रभुत्वम् एवान्वय-व्यतिरेकाभ्यां दर्शयति—पथीति । दिष्टेन दैवेन ईश्वरेणेत्य् अर्थः । तेनेश्वरेण विहतम्, तेन ईक्षितः अवेक्षितोऽन्येनापि रक्ष्यत इत्य् अर्थः । अस्य हतः अनेनोपेक्षितः, अन्येनापि हन्यत इत्य् अर्थः ॥४०॥

—ओ)०(ओ—

**॥ ७.२.४१ ॥**

**भूतानि तैस् तैर् निज-योनि-कर्मभिर्**

**भवन्ति काले न भवन्ति सर्वशः ।**

**न तत्र हात्मा**[^१६]** प्रकृताव् अपि स्थितस्**

**तस्या गुणैर् अन्यतमो हि बध्यते ॥**

**मध्वः : **अन्यतम आत्मानं परमात्मा, सुविरुद्ध-रूपताज् जीवाद् अन्यतमो हरिः इति वामने । भगवन्-माहात्म्य-कथनेन सर्वस्य तद्-वशत्वात् स एव । भजनीयो न शोकेन प्रयोजनम् इति फलितार्थः ॥४१॥

**श्रीधरः : **तद् एवम् आत्मनो जन्म-मरणादिकम् अङ्गी-कृत्येश्वराधीनत्वान् न शोकः कार्य इत्य् उक्तम्, इदानीं तु देहानाम् एव जन्मादि, न त्व् आत्मन इत्य् आह—भूतानीति त्रिभिः । भूतानि देहाः निज-योनिः स्व-कारण-भूतं लिङ्ग-शरीरं तन्-निमित्तैः कर्मभिर् भवन्ति जायन्ते, न भवन्ति नश्यन्ति च । सर्वशो देवादि-देहा अपि । तत्र ह तदा प्रकृतौ देहे स्थितोऽप्य् आत्मा तस्याः प्रकृतेर् गुणैर् देह-धर्मैर् जन्मादिभिर् न निबध्यते न युज्यते । यतोऽन्यतमो देहाद् अत्यन्त-विलक्षणः ॥४१॥

**क्रम-सन्दर्भः : _न व्याख्यातम्।_**

**विश्वनाथः :** ननु तर्हि तस्मिन् ईश्वरे वैषम्यं प्रसक्तं कस्याप्य् अपेक्षणात् कस्याप्य् उपेक्षणाद् इति तत्राह—भूतानि मनुष्य-पश्व्-आदि-देहाः निज-निज-योनि-कारण-भूतैः कर्मभिस् तैस् तैर् अनेन कर्मणा गौर् भवत्य् अनेन कर्मणा शूकरो भवत्य् एवं शास्त्र-प्रसिद्धैर् भवन्ति उत्पद्यन्ते, न भवन्ति काले नश्यन्ति च । सर्वशः सर्वाण्य् एव तत्र ह स्पष्टं प्रकृतौ देहे स्थितोऽप्य् आत्मा परमात्मा अन्यतमः पृथग्-भूत एवातस् तस्या गुणैर् देह-धर्मैर् जन्मादिभिर् न निबध्यते, केवलं तत्-तत्-कृत-शुभाशुभ-कर्म-फलं स्व-सन्निधान-मात्रेण जीवयतीत्य् एतद् एव तस्यापेक्षणम् उपेक्षणं चेति भावः ॥४१॥

—ओ)०(ओ—

**॥ ७.२.४२ ॥**

**इदं शरीरं पुरुषस्य मोहजं**

**यथा पृथग् भौतिकम् ईयते गृहम् ।**

**यथौदकैः पार्थिव-तैजसैर् जनः**

**कालेन जातो विकृतो विनश्यति ॥**

**श्रीधरः : **नन्व् अहं कृशः स्थूल इत्य्-आदौ वैलक्षण्यं न प्रतीयते ? तत्राह—इदम् इति । इदं शरीरं मोह-जम् अविवेकाद् आत्मत्वेन जातम् । वस्तुतस् तु पृथग् एव । यत ईयते दृश्यते भौतिकं च यथा गृहम् इत्य् अन्वयः । अत्रैवं प्रयोगः, द्रष्टुर् अभौतिकाच् च पुरुषाच् छरीरं भिन्नम् । दृश्यत्वाद् भौतिकत्वाच् च । यथात्यन्ताविवेकिन आत्मत्वेनाभिमतम् अपि गृहं ततः पृथक् तद्वद् इति । भौतिकत्वानुमानं विवृण्वन्न् आत्मनो जन्माद्य्-अभवम् उपसंहरति । यथ औदकैः परमाणुभिर् जातो बुद्-बुदादिर् यथा च पार्थिवैर् जातो घटादिर् यथा च तैजसैर् जातः कुण्डलादिर् विनश्यति तथा तैर् एव त्रि-विधैः परमाणुभिर् जातो जनो देह एव विकृतः परिणतः सन्विनश्यति । न त्व् आत्मेत्य् अर्थः ॥४२॥

**क्रम-सन्दर्भः : _न व्याख्यातम्।_**

**विश्वनाथः : **तस्यान्यतमत्वम् उपपादयति—इदम् इति । मोहजम् पुरुषस्य जीवस्य मोहाद् एव जातम्, अत्रस्थात् परमात्मनः पृथग् एव यथा भौतिकं भित्ति-द्वारादिमद्-गृहं गृहस्थ-पुरुषात् पृथग् ईयते । पार्थक्यं तद् एवोपपादयति—यथा औदकैः परमाणुभिर् बुद्बुदादिः पार्थैवैर् घटादिः तैजसैः कुण्डलादिर् जायते नश्यति च, तथा तैर् एव त्रिविधैः परमाणुभिर् जातो जनो देह एव विकृतः परिणतः सन् विनश्यति, न त्व् आत्मेत्य् अर्थः ॥४२॥

—ओ)०(ओ—

**॥ ७.२.४३ ॥**

**यथानलो दारुषु भिन्न ईयते**

**यथानिलो देह-गतः पृथक् स्थितः ।**

**यथा नभः सर्व-गतं न सज्जते**

**तथा पुमान् सर्व-गुणाश्रयः परः ॥**

**मध्वः :**देह-दारु-गतौ प्राण-वह्नी सर्व-गतं नभः ।


    देहादिभ्यो यथा भिन्ना न लिप्यन्ते च तद्-गुणैः ।


    तथा जीव-गतो विष्णुर् जीवाद् भिन्नो न तद्-गुणैः ॥ इति च ॥४३॥

**श्रीधरः : **पृथग् अवस्थानाभावेऽपि भिन्नत्वे दृष्टान्त-द्वयम् आह—यथेति । यथाऽनलो दारुष्व् अवस्थितोऽपि दाहकत्वेन प्रकाशकत्वेन भिन्न एव प्रतीयते । यथा च देह-गतोऽप्य् अनिलो मुख-नासिकादिषु पृथक् स्थित एव प्रतीयते । देह-स्थत्वेऽप्य् आत्मनस् तद्-धर्म-योगाभावे दृष्टान्तम् आह—यथा नभो न सज्जते क्वापि सङ्गं न प्राप्नोति तथा पुमान् अपि सर्वेषां गुणानां देहेन्द्रियादीनाम् आश्रयस् तेष्व् आश्रितो वा परः पृथग् एवेत्य् अर्थः ॥४३॥

**क्रम-सन्दर्भः : _न व्याख्यातम्।_**

**विश्वनाथः : **पृथग् अवस्थानाभावेऽपि भिन्नत्वे दृष्टान्तम् आह—यथानलो दारुष्व् अवस्थितोऽपि दाहकत्वेन प्रकाशकत्वेन भिन्न एव प्रतीयते । यथा च देह-गतोऽनिलो नासिकादिषु पृथक् स्थितोऽपि प्रतीयते । देह-स्थत्वेऽप्य् आत्मनस् तद्-धर्म-योगाभावे दृष्टान्तम् आह—यथा नभो न सज्जते क्वापि सङ्गं न प्राप्नोति, तथा पुमान् अपि सर्वेषां गुणानां देहेन्द्रियादीनाम् आश्रयः, तेष्व् आश्रितो वा परः पृथग् एवेत्य् अर्थः। अतस् तेन परमेश्वरेणापेक्षितम् इमं स्व-कर्म-वशात् मृतं पतिं कथं नेक्षध्वे इति भावः॥४३॥

—ओ)०(ओ—

**॥ ७.२.४४ ॥**

**सुयज्ञो नन्व् अयं शेते मूढा यम् अनुशोचथ ।**

**यः श्रोता योऽनुवक्तेह स न दृश्येत कर्हिचित् ॥**

**श्रीधरः : **किं च, हे मूढाः ! यम् अनुशोचथ, सोऽयं युष्मद्-भर्ता सुयज्ञः शेते । किम् इति शोचथ । नन्व् एताव् अन्तं कालम् असौ शृणोत्य् अनन्तरं प्रतिवक्ति च । इदानीं तस्यादर्शनान् मृत इति शोचामेति चेत्, स तु शोच्यो न भवति । प्राग् अपि तस्यादर्शनाद् इत्य् आह—यः श्रोतेति ॥४४॥

**क्रम-सन्दर्भः : _न व्याख्यातम्।_**

**विश्वनाथः : **नन्व् अयं राजा सङ्ग्राम-लब्ध-पराजयः सम्प्रति शेते कथम् इमम् उपेक्ष्य निःस्नेहा भवितुं शक्नुमः ? तत्राह—सुयज्ञ इति । नन्व् अस्मद्-विलापम् एतावन्तं कालम् असाव् अशृणोद् अन्ववोचच् च, तत्राह—य इति । कर्हिचित् प्राग् अपि सदृश्यो नासीद् एवेत्य् अर्थः । यस् तु दृश्यः स इदानीम् अपि दृश्यते देह इति भावः ॥४४॥

—ओ)०(ओ—

**॥ ७.२.४५ ॥**

**न श्रोता नानुवक्तायं मुख्योऽप्य् अत्र महान् असुः ।**

**यस् त्व् इहेन्द्रियवान् आत्मा स चान्यः प्राण-देहयोः ॥**

**मध्वः :** इन्द्रियवान् जीवः । 


    भजत्य् उत्सृजति ह्य् अन्यः परमात्मा स एव श्रोतानुवक्ता च । 


    नान्योऽतोऽस्ति द्रष्टा नान्योऽतोऽस्ति श्रोता स योऽतो श्रुतः ॥ इत्य्-आदेः ।


    मुख्य-प्राणोऽपि स्वतो न श्रोता किम् उ जीव ॥ इति ।

अयं ननु सुयज्ञ इत्य् आक्षेपः । यश् च सुयज्ञः, सोऽपि स्वतः श्रोतुं वक्तुं न च शक्तः । अतस् तस्यानुशोकेन किम् इत्य् अर्थः ।


    अन्यो जीवोचितो देहात् तद्-वशो देह उच्यते ।


    पश्यामीत्य् अभिमानोऽस्य चक्षुर्-आद्य्-अभिमानवान् ॥


    न तद्-वशाश् चक्षुर्-आद्या न दृष्ट्यादौ स ईश्वरः ।


    चक्षुर्-आद्या मनो जीवो दृष्ट्य्-आदिश् चापि यद्-वशे ॥


    स प्राण इति विज्ञेयो ज्ञाता मन्ता स च प्रभुः ।


    तस्यापि ज्ञातृ-मन्तृत्वं न स्वतः शक्यते क्वचित् ॥


    यस् तस्य ज्ञातृ-मन्तृत्व-दाता स भगवान् हरिः ।


    स्वतो ज्ञाता च मन्ता च द्रष्टा श्रोता च केशवः ॥


    ज्ञानादिदो न तस्यान्यः सर्वस्य ज्ञानदो हरिः ।


    स्व-देहाद् भजते विष्णुं स्वेच्छयैवोत्सृजत्य् अपि ॥


    यावद् देह-स्थितो विष्णुस् तावज् जीवोऽविपर्ययः ।


    तावत्-क्लेशादयश् चास्य वृथा चेन्द्रिय-वृत्तयः ॥


    यदोत्सृज्यति देहं स हरिः सर्वात्मना विभुः ।


    तदा तद्-अभिमानी तु जीवो मुच्येत संसृतेः ॥


    अतिभिन्न-स्वरूपौ तौ जीवेशाव् एक-देहगौ ।


    देहाभिमानी त्व् एकोऽत्र न मानी मानदः परः ॥ इति गारुडे ।


    इन्द्रियाद्य्-अभिमानेन तद्वान् जीव उदीर्यते ।


    अतन्-मानाद् धरिः प्रोक्तस् त्व् अदेहोऽनिन्द्रियस् तथा ॥


    जीवान् अभिमते देहे न विष्णुर् जीवति स्थितः ।


    अतश् चादेह उद्दिष्टः परमात्मा सनातनः ॥ इति प्रकाश-संहितायाम् ।

स चान्यः श्रोतुर् वक्तुश् चेति च-शब्दः । भूतेन्द्रिय-मनो-रूपान् । लिङ्गं स्वरूपम् उद्दिष्टं लिङ्गं ज्ञापकम् एव च ॥ इति शब्द-निर्णये ॥४५-४६॥

**श्रीधरः : **ननु मुख-नासिका-सञ्चारी प्राणः श्रोता वक्ता च दृष्ट एवेति चेन् नासौ श्रोता वक्ता वा अचेतनत्वाद् इत्य् आह—न श्रोतेति । महान् सर्वेन्द्रिय-चेष्टा-हेतुः, अत एव मुख्यः । प्राणो वै मुख्यः इति श्रुतेः । कस् तर्हि श्रोता वक्ता च ? तत्राह—यस् त्व् इह देहेन्द्रियैस् तत्-तद्-अर्थ-द्रष्टा आत्मा, स तु प्राण-देहाभ्याम् अचेतनाभ्याम् अन्य एव स-चेतनः ॥४५॥

**क्रम-सन्दर्भः : **भूतेन्द्रियेति । विविधं भवतीति विभूः स्व-तेजसा सर्व-स्वरूपत्वेनोपासितस्य भगवतस् तेजसा अनाद्य्-अविद्या-युक्तस्य पुरुषस्यात्म-वेदनम् स्वतो न सम्भवाद् अन्यस् तत्त्वज्ञो ज्ञानदो भवेत् [भा।पु। ११.२२.१०] इति श्री-भगवद्-वाक्यात् ॥४५॥

**विश्वनाथः : **ननु यावत् प्राणः स्थितस् तावद् एव श्रोतृत्व-वक्ट्र्त्वे दृष्टे, न तु प्राणे गते सतीत्य् अतः प्राण् एव श्रोता वक्तेति तत्राह—नेति । मुख्योऽपि प्राणः वै मुख्यः इति श्रुतेः । महान् सर्वेन्द्रिय-चेष्टा-हेतुर् अपि न श्रोता वक्ता, अचेतनत्वाद् इति भावः । कस् तर्हि श्रोता वक्ता च ? तत्राह—यस् त्व् इह इन्द्रियवान् देहेन्द्रियादिमत्त्वेन प्रतीत आत्मा जीवः, स च प्राण-देहयोः प्राण-देहेन्द्रियादिभ्योऽन्य एव स चेतनः ॥४५॥

—ओ)०(ओ—

**॥ ७.२.४६ ॥**

**भूतेन्द्रिय-मनो-लिङ्गान् देहान् उच्चावचान् विभुः ।**

**भजत्य् उत्सृजति ह्य् अन्यस् तच् चापि स्वेन तेजसा ॥**

**श्रीधरः : **ननु चेतनत्वेऽन्यत्वे च तस्याहं कृशः स्थूलः काणो बधिर इत्य्-आदि-देह-धर्मोपलब्धिः कुतः ? तत्राह—भूतेन्द्रिय-मनोभिर् लिङ्ग्यन्ते लक्ष्यन्त इति तथा तान् देहांस् तेभ्योऽन्य एव भजत्य् अहम् इति मन्यते । तर्हि कथं मोक्षः ? तत्राह—तच् च भजनं स्वेन तेजसा विवेक-बलेनोत्सृजत्य् अपि । हीत्य् अनुभवं प्रमाणयति ॥४६॥

**क्रम-सन्दर्भः : _न व्याख्यातम्।_**

**विश्वनाथः : **तर्हि स सम्प्रति कुत्र गत्वा किं करोति ? इति तत्राह—भूतं प्राप्तम् इन्द्रिय-मनो-रूपं लिङ्गं सूक्ष्म-देहो येषु तान् स्थूल-देहान् भजति प्राप्नोति त्यजति च यथेमं देहं प्राप्योदसृजद् इति भावः । किं च, स्वेन तेजसा भाग्य-लब्ध-ज्ञान-बलेन तच् चापि लिङ्ग-देहम् अपि कदाचिद् उत्सृजति ॥४६॥

—ओ)०(ओ—

**॥ ७.२.४७ ॥**

**यावल् लिङ्गान्वितो ह्य् आत्मा तावत् कर्म-निबन्धनम् ।**

**ततो विपर्ययः क्लेशो माया-योगोऽनुवर्तते ॥**

**मध्वः :** आत्मा परमात्मा । कर्म-बन्धनो जीवः । ततः परमात्मनो विपरीतः ॥४७॥

**श्रीधरः : **ननु विवेकानन्तरम् अप्य् आहारादि-कर्मसु प्रवृत्तेर् बन्धः स्याद् एवेत्य् अत आह—यावद् इति । यावल् लिङ्ग-शरीरेणान्वितस् तद् अभिमानवान् आत्मा भवति तावद् एव तस्य तत् कर्म निबन्धनं बन्ध-हेतुर् भवति, ततो विपर्ययो देह-धर्म-भाक्त्वं, ततः क्लेशश् चानुवर्तते, न तु लिङ्गाभिमाने निवृत्तेऽपि । यतोऽयं माया-योगो विपर्ययादिः । मायया युज्यत इति तथा । न परमार्थ इत्य् अर्थः ॥४७॥

**क्रम-सन्दर्भः : _न व्याख्यातम्।_**

**विश्वनाथः : **लिङ्ग-देह-त्यागे सत्य् एव कर्म-बन्धान् मुच्यते नान्यथा इत्य् आह—यावद् इति ॥४७॥

—ओ)०(ओ—

**॥ ७.२.४८ ॥**

**वितथाभिनिवेशोऽयं यद् गुणेष्व् अर्थ-दृग्-वचः ।**

**यथा मनोरथः स्वप्नः सर्वम् ऐन्द्रियकं मृषा ॥**

**मध्वः :** मृषा वृथा स्वप्न-दृष्ट-वित्तादिवत् । लोपाभिमानी जीवस् तु स्वरूपानुभवी न च । 


    मुक्तेः प्राक्तेन मान्यु उक्तो न मानी विष्णुर् उच्यते ।


    सर्वं ममेति पश्यन्न् अप्य् अलेपाभिमतिर् यतः ।


    सम्यक् स्वरूपानुभवात् स्वतन्त्रत्वाद् अदोषतः ॥ इति ब्रह्म-तर्के ॥४८॥

**श्रीधरः : **ननु सुख-दुःखादीनां तत् साधनानां च सत्यत्व-प्रतीतेः कुतो माया-मयत्वम् । तथा च बहवो वादिनः सत्यत्वम् एव वदन्ति तत्राह—वितथेति । वितथो मिथ्याभूतोऽयम् अभिनिवेशः । कोऽसौ ? गुनेषु तत् कार्त्येषु सुख-दुःखादिष्व् अर्थः परमार्थः इति दृक् वचश् चेति यत् । स कुत इत्य् अत आह—यथेति ॥४८॥

**क्रम-सन्दर्भः : _न व्याख्यातम्।_**

**विश्वनाथः : **अथ नित्यं मीमांसकानां मते, अनित्यं नश्वरं सत्यम् इति साङ्ख्यानां मते । ननु तद् अपि न वयं प्रबुद्ध्यामहे इति तत्राह—नान्यथेति ॥४८॥

—ओ)०(ओ—

**॥ ७.२.४९ ॥**

**अथ नित्यम् अनित्यं वा नेह शोचन्ति तद्-विदः ।**

**नान्यथा शक्यते कर्तुं स्व-भावः शोचताम् इति ॥**

**श्रीधरः : **उपसंहरति—अथेति । अथ तस्मात् । नित्यम् आत्मानम् अनित्यं देहं वा तद्-विदो नित्यम् अनित्यं च जानन्तो न शोचन्ति । नन्व् एवम् उपदेष्टारोऽपि शोचन्तो दृश्यन्ते ? तत्राह—नान्यथेति । ज्ञान-दार्ढ्याभावात् स्वभावो न निवर्तत इत्य् अर्थः ॥४९॥

**क्रम-सन्दर्भः : _न व्याख्यातम्।_**

**विश्वनाथः : **अथ नित्यं मीमांसकानां मते, अनित्यं नश्वरं सत्यम् इति साङ्ख्यानां मते । ननु तद् अपि न वयं प्रबुद्ध्यामहे इति तत्राह—नान्यथेति ॥४९॥

—ओ)०(ओ—

**॥ ७.२.५० ॥**

**लुब्धको विपिने कश्चित् पक्षिणां निर्मितोऽन्तकः ।**

**वितत्य जालं विदधे तत्र तत्र प्रलोभयन् ॥**

**श्रीधरः : **स्वयं स्व-धर्मा अपीति यद् उक्तं तत्रेतिहासम् आह—लुब्धक इत्य्-आदिना। पक्षिणाम् अन्तक ईश्वरेण निर्मितः सन् यत्र यत्र ते तत्र तत्र तान् कणादिभिः प्रलोभयन् जालं विस्तार्य विशेषेण धृतवान् । पाठान्तरे तेषाम् आमिषादिभिः प्रलोभनं कृतवान् इत्य् अर्थः ॥५०॥

**क्रम-सन्दर्भः : _न व्याख्यातम्।_**

**विश्वनाथः : **शोक-स्वभाववत्त्वेऽनर्थ इत्य् अत्रेतिहासम् आह—लुब्धक इत्य्-आदिना । निर्मित ईश्वरेणेत्य् अर्थः । विदधे पक्षिणो विशेषेण दधार । प्रलोभनम् इति पाठे आमिषादिभिः प्रलोभनं कृतवान् इत्य् अर्थः ॥५०॥

—ओ)०(ओ—

**॥ ७.२.५१ ॥**

**कुलिङ्ग-मिथुनं तत्र विचरत् समदृश्यत ।**

**तयोः कुलिङ्गी सहसा लुब्धकेन प्रलोभिता ॥**

**श्रीधरः : **कुलिङ्गः कन्द-भक्षी पक्षि-विशेषः । कुलिङ्गयोर् मिथुनम् ॥५१॥

**क्रम-सन्दर्भः : **तयोर् इति । हे महिष्यः ॥५१॥

**विश्वनाथः :_न व्याख्यातम्।_**

—ओ)०(ओ—

**॥ ७.२.५२ ॥**

**आसज्जत सिचस् तन्त्र्यां महिष्यः काल-यन्त्रिता ।**

**कुलिङ्गस् तां तथापन्नां निरीक्ष्य भृश-दुःखितः ।**

**स्नेहाद् अकल्पः कृपणः कृपणां पर्यदेवयत् ॥**

**श्रीधरः : **शिचस् तन्त्र्यां जालस्य सूत्रेऽसज्जत बन्धं प्राप । ताम् आपन्नाम् आपदं प्राप्ताम् (दृष्ट्वा कुलिङ्गः पक्षि तां मोचयितुम् अकल्पः सन् पर्यदेव-यद्-वृक्ष-शाखाम् आश्रित्य विलापं चकार) ॥५२॥

**क्रम-सन्दर्भः : _न व्याख्यातम्।_**

**विश्वनाथः :** सिचस् तन्त्र्यां जालस्य सूत्रे । हे महिष्यः ! ॥५२॥

—ओ)०(ओ—

**॥ ७.२.५३ ॥**

**अहो अकरुणो देवः स्त्रियाकरुणया विभुः ।**

**कृपणं माम् अनुशोचन्त्या दीनया किं करिष्यति ॥**

**श्रीधरः : **आकरुणया सर्वतोऽनुकम्प्यया स्त्रिया किं करिष्यति ? ॥५३॥

**क्रम-सन्दर्भः : _न व्याख्यातम्।_**

**विश्वनाथः :** देवो विधाता करुणया मयि कृपावत्या ॥५३॥

—ओ)०(ओ—

**॥ ७.२.५४ ॥**

**कामं नयतु मां देवः किम् अर्धेनात्मनो हि मे ।**

**दीनेन जीवता दुःखम् अनेन विधुरायुषा ॥**

**श्रीधरः : **आत्मनो देहस्यार्धेन । अनेन विधुरायुषा भार्याशून्य-जीवितेन दुःखं यथा भवत्य् एवं जीवता किं मे प्रयोजनम् ? अतो माम् अपि कामं नयत्व् इत्य् अन्वयः ॥५४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.२.५५ ॥**

**कथं त्व् अजात-पक्षांस् तान् मातृ-हीनान् बिभर्म्य् अहम् ।**

**मन्द-भाग्याः प्रतीक्षन्ते नीडे मे मातरं प्रजाः ॥**

**श्रीधरः : **जाताः पक्षा येषां तान् बालकान् कथं बिभर्मि पुष्यामि । मन्द-भाग्या मे प्रजा मातरं प्रतीक्षन्ते ॥५५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.२.५६ ॥**

**एवं कुलिङ्गं विलपन्तम् आरात्**

**प्रिया-वियोगातुरम् अश्रु-कण्ठम् ।**

**स एव तं शाकुनिकः शरेण**

**विव्याध काल-प्रहितो विलीनः ॥**

**श्रीधरः : **शाकुनिकः पक्षि-हन्ता । विलीनः सन् ॥५६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.२.५७ ॥**

**एवं यूयम् अपश्यन्त्य आत्मापायम् अबुद्धयः ।**

**नैनं प्राप्स्यथ शोचन्त्यः पतिं वर्ष-शतैर् अपि ॥**

**श्रीधरः, विश्वनाथः : **आत्मापायं स्व-मृत्युम् ॥५७॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ७.२.५८ ॥**

**श्री-हिरण्यकशिपुर् उवाच—**

**बाल एवं प्रवदति सर्वे विस्मित-चेतसः ।**

**ज्ञातयो मेनिरे सर्वम् अनित्यम् अयथोत्थितम् ॥**

**मध्वः-**अहं ममाभिमानादित्व-यथोत्थम् अनित्यकम् ।


    महद्-आदि यथोत्थं च नित्या चापि यथोत्थिता ॥


    अस्वतन्त्रैव प्रकृतिः स्वतन्त्रो नित्य एव च ।


    याथार्थ्य-भूतश् च पर एक एव जनार्दनः ॥ इति च ॥५८॥

**श्रीधरः- **अयथोत्थितं मिथ्यैवाविर्भूतम् ॥५८॥

**क्रम-सन्दर्भः- _न व्याख्यातम्।_**

**विश्वनाथः-** सर्वं जगद् अनित्यं यतो यथोत्थितं येन प्रकारेणोत्थितं, तथा न तिष्ठतीत्य् अर्थः ॥५८॥

—ओ)०(ओ—

**॥ ७.२.५९ ॥**

**यम एतद् उपाख्याय तत्रैवान्तरधीयत ।**

**ज्ञातयो हि सुयज्ञस्य चक्रुर् यत् साम्परायिकम् ॥**

**श्रीधरः- **साम्परायिकं पर-लोक-कृत्यम् ॥५९॥

**क्रम-सन्दर्भः, विश्वनाथः- _न व्याख्यातम्।_**

—ओ)०(ओ—

**॥ ७.२.६० ॥**

**अतः शोचत मा यूयं परं चात्मानम् एव वा ।**

**क आत्मा कः परो वात्र स्वीयः पारक्य एव वा ।**

**स्व-पराभिनिवेशेन विनाज्ञानेन देहिनाम् ॥**

**मध्वः-**क आत्मा कः पर इति देहाद्य्-अपेक्षया ।


    न हि देहादिर् आत्मा स्यान् न च शत्रुर् उदीरितः ।


    अतो दैहिक-वृद्धौ वा क्षये वा किं प्रयोजनम् ।


    यस् तु देह-गतो जीवः स हि नाशं न गच्छति ॥


    ततः शत्रु-विवृद्धौ च स्व-नाशे शोचनं कुतः ?


    देहादि-व्यतिरिक्तौ तु जीवेशौ प्रतिजानता ।


    तत आत्म-विवृद्धिस् तु वासुदेवे रतिः स्थिरा ।


    शत्रु-नाशस् तथाज्ञान-नाशो नान्यः कथञ्चन ॥ इति ब्रह्म-वैवर्ते ॥६०॥

**श्रीधरः- **अशोचतेति पाठे अड्-आगम आर्षः । स्वः पर इत्य् अभिनिवेश एवाज्ञानं तेन विना ॥६०॥

**क्रम-सन्दर्भः- _न व्याख्यातम्।_**

**विश्वनाथः-** स्वश् च पर इत्य् अभिनिवेश एवाज्ञानं तेन विना ॥६०॥

—ओ)०(ओ—

**॥ ७.२.६१ ॥**

**श्री-नारद उवाच**—

**इति दैत्य-पतेर् वाक्यं दितिर् आकर्ण्य सस्नुषा ।**

**पुत्र-शोकं क्षणात् त्यक्त्वा तत्त्वे चित्तम् अधारयत् ॥**

**श्रीधरः : **स-स्नुषा स्नुषा-सहिता ॥६१॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

सप्तमे प्रथमोऽध्यायः सङ्गतः सङ्गतः सताम् ॥

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यां संहितायां वैयासिक्यां 

सप्तम-स्कन्धे 

युधिष्ठिर-नारद-संवादे 

द्वितीयोऽध्यायः ॥

॥ ७.२ ॥

(७.३)


### अथ तृतीयोऽध्यायः


## युधिष्ठिर-नारद-संवादे

॥ **७.३.१ ॥**

**श्री-नारद उवाच—**

**हिरण्यकशिपू राजन्न् अजेयम् अजरामरम् ।**

**आत्मानम् अप्रतिद्वन्द्वम् एक-राजं व्यधित्सत ॥**

**श्रीधरः :**

तृतीये तस्य तपसा तप्तं वीक्ष्य जगद्-विधिः ।

आगत्य विस्मितस् तेन संस्तुतश् च वरान् अदात् ॥

तद् एवं साधूनां कदने दानवान् आदिश्य बन्धूनां शोकं तत्त्व-निरूपणेनापनीय यत् कृतवांस् तद् आह—हिरण्यकशिपुर् इत्य्-आदिना । अप्रति-द्वन्द्वं प्रतिपक्ष-हीनम् एक-राजम् एकम् एव राजानं व्यधित्सत कर्तुम् ऐच्छत् ॥१॥

**चैतन्य-मत-मञ्जुषा : _अस्मिन् अध्याये न कापि व्याख्या।_**

**क्रम-सन्दर्भः : _न व्याख्यातम्।_**

**विश्वनाथः : **

तृतीये स तपस् तप्त्वा देवान् सुस्थित-दुःस्थितान् ।

कृत्वा धातुः सम्ञातात् स्तुतात् प्राप वरान् वरान् ॥

आत्मानं सुत्रक एव राजत इत्य् एक-राजः तं वक्ष्यमाणाभिप्राप्येण ब्रह्म-लोक-पर्यन्तं स्वस्यैवैकादिपत्यं कामयमानोऽभूद् इत्य् अर्थः ॥१॥

—ओ)०(ओ—

**॥ ७.३.२ ॥**

**स तेपे मन्दर-द्रोण्यां तपः परम-दारुणम् ।**

**ऊर्ध्व-बाहुर् नभो-दृष्टिः पादाङ्गुष्ठाश्रितावनिः ॥**

**श्रीधरः : **ऊर्ध्वौ बाहू यस्य । नभसि दृष्टिर् यस्य । पादाङ्गुष्ठेनाश्रिताऽवनिर् येन ॥२॥

**क्रम-सन्दर्भः : _न व्याख्यातम्।_**

**विश्वनाथः :** अत एव स तेपा इति ॥२॥

—ओ)०(ओ—

**॥७.३.३ ॥**

**जटा-दीधितिभी रेजे संवर्तार्क इवांशुभिः**

**तस्मिंस् तपस् तप्यमाने देवाः स्थानानि भेजिरे ॥**

**श्रीधरः : **जटानां दीधितिभिः कान्तिभिः अंशुभी रश्मिभिः प्रलय-कर्त अर्क इव रेजे । पूर्वं येऽलक्षिताः सन्तो भुवि विचेरुस् ते देवाः पुनः स्वानि स्थानानि भेजिरे ॥३॥

**क्रम-सन्दर्भः : _न व्याख्यातम्।_**

**विश्वनाथः : **स्थानानि स्व-स्व-गृहान् । शत्रोस् तस्य शात्रवम् अनालक्ष्येत्य् अर्थः ॥३॥

—ओ)०(ओ—

**॥७.३.४ ॥**

**तस्य मूर्ध्नः समुद्भूतः सधूमोऽग्निस् तपोमयः**

**तीर्यग् ऊर्ध्वम् अधो लोकान् प्रातपद् विष्वग् ईरितः ॥**

**श्रीधरः : **विष्वग् ईरितः सर्वतः प्रसृतं सन् ॥४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.३.५ ॥**

**चुक्षुभुर् नद्य्-उदन्वन्तः सद्वीपाद्रिश् चचाल भूः ।**

**निपेतुः सग्रहास् तारा जज्वलुश् च दिशो दश ॥**

**श्रीधरः :**द्वीपैर् अद्रिभिश् च सहिता भूश् चलिता ॥५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.३.६ ॥**

**तेन तप्ता दिवं त्यक्त्वा ब्रह्म-लोकं ययुः सुराः ।**

**धात्रे विज्ञापयाम् आसुर् देव-देव जगत्-पते ॥**

_न कतमेनापि व्याख्यातम्।_

—ओ)०(ओ—

**॥ ७.३.७ ॥**

**दैत्येन्द्र-तपसा तप्ता दिवि स्थातुं न शक्नुमः ।**

**तस्य चोपशमं भूमन् विधेहि यदि मन्यसे ।**

**लोका न यावन् नङ्क्ष्यन्ति बलि-हारास् तवाभिभूः ॥**

**श्रीधरः : **तव बलि-हाराः कर-प्रदाः पूजा-कारिण इति वा । अभितो भवतीत्य् अभिभूः । हे अभिभूः ! हे सर्वाधिपते ! पाठान्तरे, भो इति संबोधनम् । अभितो यावन् न नङ्क्ष्यन्तीति संबन्धः ॥७॥

**क्रम-सन्दर्भः : _न व्याख्यातम्।_**

**विश्वनाथः : **अभितो भवतीत्य् अभिभो ! हे सर्वाधिपते ! स-विसर्ग-पाठे भो इति संबोधनम् । अभि अभितः ॥७॥

—ओ)०(ओ—

**॥ ७.३.८ ॥**

**तस्यायं किल सङ्कल्पश् चरतो दुश्चरं तपः**

**श्रूयतां किं न विदितस् तवाथापि निवेदितम् ॥**

**माध्वः :**जानताम् अपि कर्तव्यं कर्मात्म-सदृशं सदा ।


    तत्रात्म-सदृशाज्ञानाद् रागाद्यैर् वा विमोहिताः ॥


    जानन्तोऽपि ह्य् असदृशं कर्म कुर्यू ऋते विभुम् ।


    चतुरास्यं स् अनायोग्यं कर्म कुर्यात् कथञ्चन ॥ इति नारदीये ॥८॥

**श्रीधरः : **ब्रह्मणस् तस्मिन् द्वेषम् उत्पादयितुं तत् सङ्कल्पम् आहुः, तस्येति चतुर्भिः । तस्य सङ्कल्पस् तव किं न विदितोऽथाप्य् अस्माभिर् निवेदितस् त्वया श्रूयताम् ॥८॥

**क्रम-सन्दर्भः : _न व्याख्यातम्।_**

**विश्वनाथः : **तथाप्य् अस्माभिर् निवेदितं श्रूयताम् ॥८॥

—ओ)०(ओ—

**॥ ७.३.९-१० ॥**

**सृष्ट्वा चराचरम् इदं तपो-योग-समाधिना ।**

**अध्यास्ते सर्व-धिष्ण्येभ्यः परमेष्ठी निजासनम् ॥**

**तद् अहं वर्धमानेन तपो-योग-समाधिना ।**

**कालात्मनोश् च नित्यत्वात् साधयिष्ये तथात्मनः ॥**

**मध्वः-**तपसा विद्यया वापि ज्ञान-ध्यानादिनाथवा ।


    व्यस्तैः समस्तैर् अपि वा कुर्वतां यत्नम् उत्तमम् ॥


    संहार-विक्षेप-शतैर् बहु-कोटिभिर् एव वा ।


    न शक्यन्ते समारोढुं स्वात्मायोग्या पदानि तु ॥


    तथाप्य् आचरतां कुर्युर् दैत्यानां सुर-नायकाः ।


    विन्नन्तु तप-आदीनां वैयर्थ्यस्यानुपत्तये ॥ इति प्रकाश-संहितायाम् ॥९-१०॥

**श्रीधरः : **तपो-योगयोः समाधिना निष्ठया सर्व-धिष्ण्येभ्यः श्रेष्ठं निजासनं सत्य-लोकं यथा अध्यास्तेऽधितिष्ठति ॥९॥ तत् तथैवात्मनः साधायिष्यामि । ननु ब्रह्मणाऽतिदीर्घायुषा तपस् तप्त्वा तत् साधितम् अन्यः कुतस् तत् साधयेत् तत्राहुः, कालात्मनोर् इति । यद्य् अप्य् आयुषोऽल्पत्वेन देहो वारं वारं म्रियेत तथापि कालस्यात्मनश् च नित्यत्वाद् बहुभिर् जन्मभिस् तपस् तप्त्वा तत् पदं साधयिष्याम्य् एवेति ॥१०॥

**क्रम-सन्दर्भः : _न व्याख्यातम्।_**

**विश्वनाथः :** सर्व-धिष्ण्येभ्यः । वर्धमानेनेति । साम्प्रतिकाद् अपि परमेष्ठितो मम प्रभावोऽधिको भविष्यतीति भावः ॥९॥ ननु ब्रह्मणा अतिदीर्घायुषा तपस् तप्त्वा तत्-साधितं, त्वम् एतावद् आयुष्कं कथं तत् साधयिष्यसीति तत्राह—कालेति, यद्यप्य् आयुषोऽल्पत्वेन मदीयः स्थूलो देहो वा वारं वारं नङ्क्ष्यति, तद् अपि कालस्यात्मनश् च नित्यत्वात् बहुभिर् जन्मभिस् तपस् तप्त्वा तदात्मनः परमेष्ठ्य्-आसनं साधयिष्याम्य् एवेति ॥१०॥

—ओ)०(ओ—

**॥ ७.३.११ ॥**

**अन्यथेदं विधास्येऽहम् अयथा पूर्वम् ओजसा ।**

**किम् अन्यैः काल-निर्धूतैः कल्पान्ते वैष्णवादिभिः ॥**

**श्रीधरः : **वर्धमाणेनेति यद् उक्तं, तद्-अभिप्रायम् आह—अन्यथेति । अन्यथा सुरासुरादि-व्यत्ययेन । अयथापूर्वं पुण्य-पापादि-व्यत्ययेन । इदं जगद् विधास्यामि । अन्यैर् वैष्णवादिभिर् ध्रुवादि-पदैः किं प्रयोजनम् अतस् तद् एव साधयिष्यामि ॥११॥

**क्रम-सन्दर्भः :**किम् अन्यैर् इत्य् आसुर-दृष्ट्या ॥११॥

**विश्वनाथः :** ततश् च इदं जगद् अन्यथा विधास्ये इति ये ब्रह्मचर्य-तपो-व्रतादिभिर् इह-लोके दुःखिनस् ते पर-लोकेऽपि नरक-भाजो दुःखिनः कर्तव्याः । ये इह-लोके वैषयिक-सुख-भोग-मात्र-निरताः, त एव पर-लोके स्वर्गिणः वैषयिक-सुख-भोगोन्मुख्यम् एव पुण्यम् इष्ट-साधनं च तत् सङ्कोच एव पापम् अनिष्ट-साधनम् इत्य्-आदिकं प्रवर्तनीयम् । 

नन्व् एवं पूर्व-पूर्व-महा-कल्पेषु न प्रवृत्तं तत्राह—अयथा पूर्वम् अपि ओजसा स्व-तेजसा विधास्ये । 

ननु येन सिषाधयिषितं परमेष्ठ्यासनम् एव किं सर्व-धिष्णेभ्यः श्रेष्ठं मन्यसे ? तत्राह—किम् अन्यैर् इति वैष्णव-वादिभिर् ध्रुवादि-पदैः किं प्रयोजनं काल-निर्धूतैर् इति ध्रुव-पदस्यानित्यत्व-मननम् असुर-स्वभावत्वात् ॥११॥

—ओ)०(ओ—

**॥ ७.३.१२ ॥**

**इति शुश्रुम निर्बन्धं तपः परमम् आस्थितः ।**

**विधत्स्वानन्तरं युक्तं स्वयं त्रि-भुवनेश्वर ॥**

**श्रीधरः : **इति त्वत्-पदापहरणे तस्य निर्बन्धं शुश्रुम । अत एवासौ तपः परमम् आस्थितो वर्तते । यद् अत्र युक्तं तद् अनन्तरम् एव विधत्स्व ॥१२॥

**क्रम-सन्दर्भः : _न व्याख्यातम्।_**

**विश्वनाथः : **इति त्वत्-पदापहरणे तस्य निर्बन्धं शुश्रुम । अत एवायं तपः परमम् आस्थितः ॥१२॥

—ओ)०(ओ—

**॥ ७.३.१३ ॥**

**तवासनं द्विज-गवां पारमेष्ठ्यं जगत्-पते ।**

**भवाय श्रेयसे भूत्यै क्षेमाय विजयाय च ॥**

**मध्वः-**भवाय श्रेयसे चैव न कश्चित् तद् अवेक्षते ।


    मधुकैटभयोश् चैव हिरण्यादेस् तथैव च ॥


    नान्यो ब्रह्म-पदं वाञ्छत्य् ऋजून् योग्यान् विना क्वचित् ।


    ततः श्रेयांसि वाञ्छन्ति न तु तत्-पदम् आप्तये ॥ इति ब्रह्माण्डे ।


    भवो वृद्धिः समुद्दिष्टः श्रेयो मोक्ष उदाहृतः ।


    वृद्धस्य न पुनर् हासो भूतिर् इत्य् एव कथ्यते ॥ इति शब्द-निर्णये ॥१३॥

**श्रीधरः : **अन्यथा तव स्थान-भ्रंशे सति साधूनाम् अनिष्टं स्याद् इति शोचन्त आहुः, तव पारमेष्ठ्यम् इदम् आसनम् । द्विजानां गवां च भवायोद्भवाय । श्रेयसे सुखाय । भूत्यै ऐश्वर्याय । क्षेमाय लब्ध-पालनाय । विजयायोत्कर्षाय ॥१३॥

**क्रम-सन्दर्भः : _न व्याख्यातम्।_**

**विश्वनाथः :** ययाव् इति तर्ह्य् अधुनैव वर-दानैस् तत्-तपसो निवर्तयामीत्य् आशयेन ॥१३॥

—ओ)०(ओ—

**॥ ७.३.१४-१५ ॥**

**इति विज्ञापितो देवैर् भगवान् आत्मभूर् नृप ।**

**परितो भृगु-दक्षाद्यैर् ययौ दैत्येश्वराश्रमम् ॥**

**न ददर्श प्रतिच्छन्नं वल्मीक-तृण-कीचकैः ।**

**पिपीलिकाभिर् आचीर्णं मेदस्-त्वङ्-मांस-शोणितम् ॥**

**श्रीधरः : **वल्मीकादिभिः प्रतिच्छन्नं प्रथमं न ददर्श । पश्चात् कथञ्चिद् विलक्ष्य तं प्राहेति द्वयोर् अन्वयः । पिपीलिकाभिर् आचीर्णं समन्ताद् भक्षितं मेदश् च त्वक् च मांसं च शोणितं च यस्य ॥१५॥

**क्रम-सन्दर्भः : _न व्याख्यातम्।_**

**विश्वनाथः :**प्रथमं वल्मीकादिभिः प्रतिच्छन्नं तं न ददर्श । ततः कथञ्चिद् तं विलक्ष्य प्राहेति द्वयोर् अन्वयः । आचीर्णं समन्ताद् भक्षितम् ॥१५॥

—ओ)०(ओ—

**॥ ७.३.१६ ॥**

**तपन्तं तपसा लोकान् यथाभ्रापिहितं रविम् ।**

**विलक्ष्य विस्मितः प्राह हसंस् तं हंस-वाहनः ॥**

**मध्वः-**सकामस् तु ततः क्रूरं लोकानां भय-कृद् भवेत् ।


    इतरच्-छान्तये सर्व-लोकानां भवति ध्रुवम् ॥ इति प्रकाशिकायाम् ॥१६॥

**श्रीधरः : **अभ्रैर् अपिहितं छन्नं रविम् इव विलक्ष्य विस्मितः प्राह ॥१६॥

**क्रम-सन्दर्भः : _न व्याख्यातम्।_**

**विश्वनाथः :**मेघाच्छादितं रविम् इव ॥१६॥

—ओ)०(ओ—

**॥ ७.३.१७ ॥**

**श्री-ब्रह्मोवाच—**

**उत्तिष्ठोत्तिष्ठ भद्रं ते तपः-सिद्धोऽसि काश्यप**

**वरदोऽहम् अनुप्राप्तो व्रियताम् ईप्सितो वरः ॥**

**मध्वः-** ब्रह्माणम् अभजद् ब्रह्म-पदार्थं स हिरण्यकः इति स्कान्धे ॥१७॥

**श्रीधरः, विश्वनाथः :_न व्याख्यातम्।_**

**क्रम-सन्दर्भः : **उत्तिष्ठेत्य् अनेन पूर्वम् ऊर्ध्व-स्थितस्य तस्य पश्चाद् उपवेशः सूचितः ॥१७॥

—ओ)०(ओ—

**॥ ७.३.१८ ॥**

**अद्राक्षम् अहम् एतं ते हृत्-सारं महद्-अद्भुतम्**

**दंश-भक्षित-देहस्य प्राणा ह्य् अस्थिषु शेरते ॥**

**श्रीधरः : **हृत्-सारं धैर्यम् । दंशैर् मक्षिकादि-विशेषैर् भक्षितो देहो यस्य ॥१८॥

**क्रम-सन्दर्भः : **दंश-भक्षितत्वं पूर्वं, पिपीलिका-भक्षितत्वं पश्चाद् इति ज्ञेयम् ॥१८॥

**विश्वनाथः : **हृत्-सारं धैर्यम् ॥१८॥

—ओ)०(ओ—

**॥ ७.३.१९ ॥**

**नैतत् पूर्वर्षयश् चक्रुर् न करिष्यन्ति चापरे ।**

**निरम्बुर् धारयेत् प्राणान् को वै दिव्य-समाः शतम् ॥**

**श्रीधरः : **निरम्बुर् निषिद्धम् अम्बु येन सः । त्यक्तोदक इत्य् अर्थः ॥१९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.३.२० ॥**

**व्यवसायेन तेऽनेन दुष्करेण मनस्विनाम् ।**

**तपो-निष्ठेन भवताजितोऽहं दिति-नन्दन ॥**

**मध्वः-** जितः वशीकृतः । पराभूतं वशस्थं च जितभिद् उच्यते बुधैः इति शब्द-निर्णये ॥२०॥

**श्रीधरः : **ते त्वया अनेन व्यवसायेनैव तावज् जितोऽहम् । तपो-निष्ठेन भवता तु सुतरां जितः ॥२०॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.३.२१ ॥**

**ततस् त आशिषः सर्वा ददाम्य् असुर-पुङ्गव**

**मर्तस्य ते ह्य् अमर्तस्य दर्शनं नाफलं मम ॥**

**श्रीधरः : **मर्त्यस्य तवामर्त्यस्य मम दर्शनम् अफलं निष्फलं न भवति ॥२१॥

**क्रम-सन्दर्भः : _न व्याख्यातम्।_**

**विश्वनाथः :** असुर-जातित्वेऽपि मरण-धर्मवत्त्वान् मर्त्यस्य ते मर्त्येन त्वया ॥२१॥

—ओ)०(ओ—

**॥ ७.३.२२ ॥**

**श्री-नारद उवाच—**

**इत्य् उक्त्वादि-भवो देवो भक्षिताङ्गं पिपीलिकैः**

**कमण्डलु-जलेनौक्षद् दिव्येनामोघ-राधसा ॥**

**श्रीधरः : **आदौ भवतीत्य्-अदि-भवो ब्रह्मा । औक्षत् प्रोक्षितवान् ॥२२॥

**क्रम-सन्दर्भः : _न व्याख्यातम्।_**

**विश्वनाथः :** पिपीलिकैर् इति पिपीलिकाद् अंशादिभिर् इत्य् अर्थः । आदि-भवो ब्रह्मा अमोघम् अव्यर्थं राधः संसिद्धिर् यतस् तेन । औक्षत् प्रोक्षितवान् ॥२२॥

—ओ)०(ओ—

**॥ ७.३.२३ ॥**

**स तत् कीचक-वल्मीकात् सह-ओजो-बलान्वितः ।**

**सर्वावयव-सम्पन्नो वज्र-संहननो युवा ।**

**उत्थितस् तप्त-हेमाभो विभावसुर् इवैधसः ॥**

**श्रीधरः : **वज्रवत् संहननम् अङ्ग-दार्ढ्यं यस्य । तप्तस्य हेम्न इवाभा देह-कान्तिर् यस्य ॥२३॥

**क्रम-सन्दर्भः : _न व्याख्यातम्।_**

**विश्वनाथः : **वज्रस्येव संहननम् अङ्गस्य दार्ढ्यं यस्य सः ॥२३॥

—ओ)०(ओ—

**॥ ७.३.२४ ॥**

**स निरीक्ष्याम्बरे देवं हंस-वाहम् उपस्थितम् ।**

**ननाम शिरसा भूमौ तद्-दर्शन-महोत्सवः ॥**

**मध्वः :**प्रायस् तु स्तुति-शब्देषु मिश्रा वाचो हरिं विना ।


    केचिज् जीव-गुणास् तत्र तन्-नियन्तर् हरेः परे ॥


    एक-स्थानैक-कार्यत्वाद् विष्णोः प्राधान्यतस् तथा ।


    जीवस्य तद्-अधीनत्वान् न भिन्नाधिकृतं वचः ॥ इति ब्रह्म-तर्के ॥२४॥

**श्रीधरः : **तस्य दर्शनेन महान् उत्सवो यस्य ॥२४॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ—

**॥ ७.३.२५ ॥**

**उत्थाय प्राञ्जलिः प्रह्व ईक्षमाणो दृशा विभुम् ।**

**हर्षाश्रु-पुलकोद्भेदो गिरा गद्गदयागृणात् ॥**

**श्रीधरः : **हर्षेणाश्रूणि पुलकोद्भेदश् च यस्य सः ॥२५॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ—

**॥ ७.३.२६ ॥**

**श्री-हिरण्यकशिपुर् उवाच—**

**कल्पान्ते काल-सृष्टेन योऽन्धेन तमसावृतम् ।**

**अभिव्यनग् जगद् इदं स्वयञ्ज्योतिः स्व-रोचिषा ॥**

**आत्मना त्रि-वृता चेदं सृजत्य् अवति लुम्पति ।**

**रजः-सत्त्व-तमो-धाम्ने पराय महते नमः ॥**

**मध्वः :** त्रिवृता प्रकृत्या ॥२७॥

**श्रीधरः : **अन्धेन निबिडेन । तत्र हेतुः**—**काल-सृष्टेन प्रकृति-गुण-रूपेण न तु ध्वान्तेन । तमसावृतम् इदं जगद्योऽभिव्यक्तम् अकरोत् । यश् च त्रि-गुणेनात्मना इदं जगत् सृजत्य् अवति पालयति लुम्पति संहरति च तस्मै रजः-सत्त्व-तमसां धाम्ने आश्रयाय महते पराय परमेश्वराय नम इति द्वयोर् अन्वयः ॥२६॥

**क्रम-सन्दर्भः : _न व्याख्यातम्।_**

**विश्वनाथः : **अभिव्यनक् योऽभिव्यक्तम् अकरोत् त्रीन् गुणान् वृणोति स्वीकरोतीति त्रिवृत् आत्मा तेन ॥२६-२७॥

—ओ)०(ओ—

**॥ ७.३.२८ ॥**

**नम आद्याय बीजाय ज्ञान-विज्ञान-मूर्तये ।**

**प्राणेन्द्रिय-मनो-बुद्धि-विकारैर् व्यक्तिम् ईयुषे ॥**

**श्रीधरः : **अत्र च स्व-प्रकाशत्वं, जगत्-प्रकाशकत्वं, तत्-कारणत्वं, तत् मृष्ट्य्-आदि-कर्तृत्वं, महत्त्वं, परमेश्वरत्वं, चेति षड्-विधत्वम् उक्तं तद् एव प्रपञ्चयन् नमस्करोति—नम इति चतुर्भिः । 

बीजाय कारणाय । तत्र हेतुः—आद्याय । ज्ञानं ज्ञप्तिर् विज्ञानं विषयाकारं ज्ञानं मूर्तिर् यस्य तस्मै । अनेन स्व-प्रकाशत्वं जगत्-प्रकाशकत्वं च दर्शितं बीजायेति निमित्तत्वम् उक्तम् । उपादानत्वम् आह—प्राणादयो ये विकारास् तै रूपैर् व्यक्तिं कार्याकारम् ईयुषे प्राप्तवते ॥२८॥

**क्रम-सन्दर्भः : _न व्याख्यातम्।_**

**विश्वनाथः :** प्राणादयो ये विकारास् तैर् व्यक्तिं कार्याकारम् ईयुषे ॥२८॥

—ओ)०(ओ—

**॥ ७.३.२९ ॥**

**त्वम् ईशिषे जगतस् तस्थुषश् च**

**प्राणेन मुख्येन पतिः प्रजानाम् ।**

**चित्तस्य चित्तैर् मन-इन्द्रियाणां**

**पतिर् महान् भूत-गुणाशयेशः ॥**

**श्रीधरः : **एवम् आत्मना त्रि-वृता चेत्य् अनेनोक्तं कारणत्वं द्वेधा दर्शितम्, महत्त्वम् ईश्वरत्वं चाह—त्वम् इति । त्वम् एव जगतो जङ्गमस्य तस्थुषः स्थावरस्य च ईशिषे नियन्ता भवसि । केन ? मुख्येन प्राणेन सूत्रात्म-रूपेण । अतस् त्वं प्रजानां पतिः । तासां चित्तस्य चित्तैश् च तत्-परिणाम-भूतायाश् चेतनाया मनसश् च तन्-नियम्यानाम् इन्द्रियाणां च पतिः । अतस् त्वम् एव महान् । भूतानाम् आकाशादीनां तद्-गुणानां शब्दादि-विषयाणाम् आशयानां तद्-वासनानाम् ईशश् च । एतेनैव स्रष्टृत्वं दर्शितम् ॥२९॥

**क्रम-सन्दर्भः : _न व्याख्यातम्।_**

**विश्वनाथः :** ईशिषे नियन्ता भवसि । केन ? मुख्येन प्राणेन सूत्रात्म-रूपेण । अतस् त्वं प्रजानां पतिः, तासां चित्तस्य चित्तैश् च तत्-परिणाम-भूतायाश् चेतनाया मनसश् च तन्-नियम्यानाम् इन्द्रियाणां च पतिः । महा-भूतानाम् तद्-गुणानाम् आशयानां तद्-वासनानाम् ईशश् च ॥२९॥

—ओ)०(ओ—

**॥ ७.३.३० ॥**

**त्वं सप्त-तन्तून् वितनोषि तन्वा**

**त्रय्या चतुर्-होत्रक-विद्यया च ।**

**त्वम् एक आत्मात्मवताम् अनादिर्**

**अनन्त-पारः कविर् अन्तरात्मा ॥**

**मध्वः :** प्राणेन सह सप्त-तन्तून् सप्त-क्रतून् ॥३०॥

**श्रीधरः : **इदानीं यज्ञ-प्रवर्तकत्वेनान्तर्यामित्वेन जगत्-पालकत्वम् आह । त्वम् एव सप्त-तन्तून् अग्निष्टोमादि-यज्ञान् विस्तारयसि । कथम् ? त्रय्या तन्वा वेद-त्रय-रूपेण । कथं-भूतया ? चत्वारो होतारो यत्र तच् चातुर्-होत्रकं कर्म तद् विषयया विद्यया । आत्म-वतां प्राणिनाम् आत्म-भूतस् त्वम् एवान्तर्-आत्मा चान्तर्यामी । कुतः ? यतः कविः सर्व-ज्ञः । तत् कुतः ? एकोऽखण्डः । तत्र हेतुः—अनादिर् अनन्त-पारश् चेति । नास्त्य् अन्तः कालतः पारश् च देशतो यस्य सः ॥३०॥

**क्रम-सन्दर्भः : _न व्याख्यातम्।_**

**विश्वनाथः :** त्वम् एव सप्त-तन्तून् अग्निष्टोमादि-यज्ञान् त्रयी वेद-त्रयं तद्-रूपया तन्वा होता उद्गाता अध्वर्युर् ब्रह्मेति यत्र तच् चतुर्होत्रकं कर्म तद्-विषयया विद्यया च । आत्मवतां देहिनाम् आत्मा जीवः अन्तरात्मा अन्तर्यामी ॥३०॥

—ओ)०(ओ—

**॥ ७.३.३१ ॥**

**त्वम् एव कालोऽनिमिषो जनानाम्**

**आयुर् लवाद्य्-अवयवैः क्षिणोषि ।**

**कूट-स्थ आत्मा परमेष्ठ्य् अजो महांस्**

**त्वं जीव-लोकस्य च जीव आत्मा ॥**

**मध्वः :** जीवानां प्राण-धारकः ॥३१॥

**श्रीधरः : **काल-रूपेण संहर्तृत्वम् आह—त्वम् एवेति । लवाद्यैः कालावयवैः क्षिणोषि क्षपयसि । तद् एवं सृष्ट्यादि-कर्तृत्वेऽपि निर्विकारत्वम् एवाह—कूट-स्थ इति । तत्र हेतवः—आत्मा ज्ञान-रूपः । परमेष्ठी परमेश्वरः । अजो जन्म-शून्यः । महान् अपरिच्छिन्नः । किं च, जीव-लोक एव कर्म-वशाज् जन्मादिभिर् विक्रियते त्वं तु तस्य जीवो जीवन-हेतुः, यतस् तस्यात्मा नियन्ता ॥३१॥

**क्रम-सन्दर्भः : _न व्याख्यातम्।_**

**विश्वनाथः : **कूटस्थः निर्विकारत्वेन काल-व्यापी । आत्मा अन्तर्यामी । जीव-लोकस्य जीववच् छरीरस्य जीवाख्य आत्मा पूर्व-श्लोके कर्म-प्रयोज्यत्व-प्रयोजकत्वाभ्याम् कर्मिणाम् आत्मत्वे उक्ते अत्र त्व् अन्येषां सर्वेषाम् अपि ॥३१॥

—ओ)०(ओ—

**॥ ७.३.३२ ॥**

**त्वत्तः परं नापरम् अप्य् अनेजद्**

**एजच् च किञ्चिद् व्यतिरिक्तम् अस्ति ।**

**विद्याः कलास् ते तनवश् च सर्वा**

**हिरण्यगर्भोऽसि बृहत् त्रि-पृष्ठः ॥**

**मध्वः :**परावरेषु यस्मात् त्वं व्याप्तो विष्णुः सनातनः ।


    तस्मान् न व्यतिरिक्तत्वम् इत्य् आहुर् वेद-वेदिनः ॥ इति पाद्मे ।

विद्याश् च कलाश् च विद्या-कलाः ।


    महा-विद्याः कलाश् चैव त्वप्तनावाश्रिता यतः ।


    विद्या तनुर् इति प्राहुर् अतस् त्वां तत्त्व-वेदिः ॥ इति ।

त्रिपृष्ठः तुरीयः ॥३२॥

**श्रीधरः : **तत् कुतस् तत्राह—त्वत्त इति । त्वत्तो व्यतिरिक्तं यदि किञ्चिद् भवेत् तर्हि तस्मात् तव जन्मादि-विकारो नियम्यत्वादिकं वा भवेत् तत् तु नास्तीत्य् आह—परं कारणम् अपरं कार्यम् । तत्र चैजज् जङ्गमम्, अनेजत् स्थावरं च तद् व्यतिरिक्तं नास्ति । 

ननु मद्-बोधक-शास्त्रं व्यतिरिक्तम् अस्तीति चेत्, न, यतो विद्या वेदोपवेदादि-विद्या-स्थानानि कलाश् च तद् अङ्गानि तवैव तनवो न तु त्वद् व्यतिरिक्ताः । तत् कुतः ? यतस् त्वं बृहद्-ब्रह्मैवासि । तद् अपि कुतस् तत्राह—हिरण्य-रूपं ब्रह्माण्डं गर्भे यस्य सः । त्रि-पृष्ठस् त्रि-गुणात्मकस्य प्रधानस्य पृष्ठे परतः स्थितः । अक्षरात् परतः परः इत्य्-आदि-श्रुतेः ॥३२॥

**क्रम-सन्दर्भः : **त्वत्त इत्य् अस्य टीकायां—विद्या वेदोपवेदादि इत्य्-आदि-व्याख्यानाद् विद्या कला इति द्वन्द्व-समासोऽतो विद्याः कलाश् चेति पाठो न सभ्यः ॥३२॥

**विश्वनाथः :** परं कारणम् अपरं कार्यम् अनेजत् स्थावरम् एजत् जङ्गमं, विद्या वेदोपवेदादि-विद्या-स्थानानि कलाश् च तद्-अङ्गानि ते तवैव तनवः हिरण्य-रूपं ब्रह्माण्डं गर्भे यस्य सः । बृहद्-ब्रह्म-वासि त्रयाणां गुणानां पृष्ठे परतः स्थितत्वात् त्रिपृष्टः ॥३२॥

—ओ)०(ओ—

**॥ ७.३.३३ ॥**

**व्यक्तं विभो स्थूलम् इदं शरीरं**

**येनेन्द्रिय-प्राण-मनो-गुणांस् त्वम् ।**

**भुङ्क्षे स्थितो धामनि पारमेष्ठ्ये**

**अव्यक्त आत्मा पुरुषः पुराणः ॥**

**श्रीधरः : **ननु ब्रह्माण्ड-शरीरस्य जीवस्य मम कुतो ब्रह्मत्वं, कुतो वा ब्रह्माण्ड-गर्भत्वादि ? तत्राह—व्यक्तं कार्यम् इदं तव शरीरम् । व्यक्तं सत्यम् इति वा । येन शरीरेण त्वम् इन्द्रिय-प्राण-मनसां गुणान् विषयान् भुङ्क्षे । किं च, पारमेष्ठ्ये पारमैश्वर्ये धामनि स्वरूपे स्थित एव भूङ्क्षे, न त्व् अस्मद् आदिवत् स्वरूप-तिरो-धानेन । अतस् त्वम् अव्यक्त आत्मा निरुपाधिर् ब्रह्मैव पुराणः पुरुषश् चेत्य् अर्थः ॥३३॥

**क्रम-सन्दर्भः : _न व्याख्यातम्।_**

**विश्वनाथः :** व्यक्तं वैराज-रूपम् इदं तव स्थूलं शरीरं येन शरीरेण त्वम् इन्द्रिय-प्राण-मनसां गुणान् विषयान् भुङ्क्ते, किन्तु पारमेष्ठ्ये परमैश्वर्ये धामनि स्वरूपे स्थित एव भुङ्क्ते, न तु स्वरूप-तिरोधानेन, अतस् त्वम् अव्यक्तो ब्रह्म आत्मा अन्तर्यामी पुराण-पुरुषो भगवांश् च ॥३३॥

—ओ)०(ओ—

**॥ ७.३.३४ ॥**

**अनन्ताव्यक्त-रूपेण येनेदम् अखिलं ततम् ।**

**चिद्-अचिच्-छक्ति-युक्ताय तस्मै भगवते नमः ॥**

**मध्वः :**ब्रह्मणोऽप्य् अधिकं विष्णुं जानन्न् अपि हिरण्यकः ।


    ब्रह्माणं तद्-गुणैः स्तौति तद्-विष्णु-विवक्षया ॥ इति च ॥३४॥

**श्रीधरः : **ननु ब्रह्मत्वं पुराण-पुरुषत्वं कथम् एकस्य ? तत्राह—अनन्त इति । हे अनन्त, येन त्वयाऽव्यक्तेन मनो-वचनागोचरेण रूपेणेदं विश्वं ततं व्याप्तं, तस्मै तुभ्यं भगवतेऽचिन्त्यैश्वर्याय नमः । भगवत्त्वे हेतुः—चिद्-अचिच्-छक्ति-युक्ताय, चिच्-छक्तिर् विद्या, अचिच्-छक्तिर् माया, ताभ्यां युक्तायेति ॥३४॥

**क्रम-सन्दर्भः : **अनन्तेत्य् अस्य टीका—वैष्णव-सिद्धान्तानुगता । तत्र चिच्-छक्तिः स्वरूप-भूता, अचिच्-छक्तिर् मायेति ज्ञेयम् ॥३४॥

**भगवत्-सन्दर्भः (१४): **चिद्-वस्तुनश् चिद्-वस्त्व्-अन्तराश्रयत्वं, रश्म्य्-आभासादि-ज्योतिषो ज्योतिर्-मण्डलाश्रयत्वम् इव ॥३४॥

**विश्वनाथः :** चिच्-छक्तिर् अन्तरङ्गा स्वरूप-भूता अचिच्-छक्तिर् माया गुण-मयी बहिरङ्गा ताभ्याम् गुणातीत-गुण-मय-लीलार्थं युक्ताय ॥३४॥

—ओ)०(ओ—

**॥ ७.३.३५ ॥**

**यदि दास्यस्य् अभिमतान् वरान् मे वरदोत्तम ।**

**भूतेभ्यस् त्वद्-विसृष्टेभ्यो मृत्युर् मा भून् मम प्रभो ॥**

**श्रीधरः :_न व्याख्यातम्।_**

**क्रम-सन्दर्भः : **अमरत्व-वरो न प्राप्य इति छलेन तं वृणुते—यदीति । त्वद्-विसृष्टेभ्यः साक्षात् त्वत्-सृष्टेभ्यः _॥_३५॥

**विश्वनाथः : **नन्व् अलम् एतावत्या स्तुत्या वरांस् तावद् गृहाण, तत्राह—यदीति । हिरण्यकशिपोर् अत्रायम् आशयः । यद्य् अहम् अमृत्युर् भूयासम् इति वरं याचिष्ये तदा वरोऽयम् असम्भव एव, यतः कल्पान्ते वयं ब्रह्मादयोऽपि मरिष्याम एवेति मद्-वरं प्रख्यास्यते एव तस्माद् एव युक्त्या वरं वृणोमि यत् फलतोऽमरत्वम् एव प्राप्तं भविष्यतीति, त्वद्-विसृष्टेभ्य इति सर्वेषां भूतानां ब्रह्म-सृष्ट्यत्वाद् अपरः कोऽवशिष्ट इति भावः ॥३५॥

—ओ)०(ओ—

**॥ ७.३.३६ ॥**

**नान्तर् बहिर् दिवा नक्तम् अन्यस्माद् अपि चायुधैः ।**

**न भूमौ नाम्बरे मृत्युर् न नरैर् न मृगैर् अपि ॥**

**श्रीधरः : **अन्यस्मात् त्वत्-मृष्ट-व्यतिरिक्ताद् अपि । आयुधैर् मृत्युर् मा भूत् ॥३६॥

**क्रम-सन्दर्भः : **अन्यस्मात् रुद्र-प्रजापत्य्-आदि-सृष्टाद् इत्य् अर्थः । ब्रह्मत उपर्य् अन्यामननात् ॥३६॥

**विश्वनाथः :** मृत्युः स्वतोऽपि सम्भवेत्, अत आह—नान्तर् बहिर् दिवा नक्तम् इति । सर्व-देश-काल-निषेधेन स्वाभाविको मृत्युर् वारितः साकारो वराहादि-विष्णुर् ब्रह्म-सृष्ट एव, स तु निराकारः सन्, यदि चक्राद्य्-अस्त्रं चालयेत् तर्ह्य् अनर्थ इत्य् आशङ्क्याह—अन्यस्माद् अपि आयुधैर् न मृत्युः । अन्तर्-बहिः-शब्दाभ्याम् सर्व-देशस्य प्राप्तत्वेऽपि तयोः सम्बन्धि-शब्दत्वेन प्रतियोगि-विशेषोपस्थापकत्वेऽनर्थ इत्य् आशङ्क्य पुनर् देशं निषिद्ध्यति । न भूमाव् इत्य् अनेन सप्त-पातालानां, नाम्बरे इत्य् अनेन सप्त-स्वर्गाणां च निषेधः । पुनर् दक्षादि-सृष्ट-भूतेभ्यो भयम् आशङ्क्याह—न नरैर् इति ॥३६॥

—ओ)०(ओ—

**॥ ७.३.३७ ॥**

**व्यसुभिर् वासुमद्भिर् वा सुरासुर-महोरगैः ।**

**अप्रतिद्वन्द्वतां युद्धे ऐक-पत्यं च देहिनाम् ॥**

**श्रीधरः : **व्यसुभिर् अप्राणैः । असुमद्भिः सप्राणैः । यथा आत्मनस् तवास्ति महिमा तथाऽप्रतिद्वन्द्वतादिकं देहीति शेषः ॥३७॥

**क्रम-सन्दर्भः : **पुनः कर्तृ-गणं निषेधति—न नरैर् इति पाद-त्रयेण । भगवतोऽप्राकृत-प्राणत्वाद् व्यसुभिर् वासुमद्भिर् वेति तत्रैव सङ्ग्ंस्यते कर्तृ-प्रकरणात् । न चैतत् क्रिय-निषेध-परम्—अप्राणिभिः प्राणिभिर् वेत्य् उक्ते तस्यैव प्राप्तत्वात् । हन्तुर् जीव-देह-साम्येऽपि स प्राण-भागान् निष्क्रान्तस्य कर्तनीय-नखाग्र-भागस्य त्यक्त-प्राणत्वाच् च, श्री-भगवति तु तन्-निषेधितं श्री-रुक्मिणी-देव्या—त्वक्-श्मश्रु-रोम-नख-केश-पिनद्धमन्तः [भा।पु। १०.६०.४५] इत्य्-आदिना । प्राकृतानां निन्दयाप्राकृतानां तेषाम् आनन्द-रूपत्वं साधितम् । अत उक्तं वाराहे—न तस्य प्राकृता मूर्तिर् मेदो-मज्जास्थि-सम्भवाः इत्य्-आदि ॥३७॥

**विश्वनाथः :** सर्व-जीव-जातीनाम् उल्लेख-नाशक्यत्वाद् आह—वासुभिः प्राण-हीनैः असुमद्भिः प्राण-सहितैः । एवं वस्तुतोऽहम् अमर एवाभूवम् इति मत्वा वरान्तरं वृणोति—अप्रतीति ॥३७॥

—ओ)०(ओ—

**॥ ७.३.३८ ॥**

**सर्वेषां लोक-पालानां महिमानं यथात्मनः ।**

**तपो-योग-प्रभावाणां यन् न रिष्यति कर्हिचित् ॥**

**श्रीधरः : **तपसा योगेन च प्रभावो येषां तेषाम् । यद् अणिमाद्य्-ऐश्वर्यं न रिष्यति न नश्यति तच् च देहीत्य् अर्थः ॥३८॥

**क्रम-सन्दर्भः : _न व्याख्यातम्।_**

**विश्वनाथः : **यथा आत्मनस् तवास्ति, तथा तपो-योगाभ्याम् प्रभावो येषां तेषाम् अणिमाद्य्-ऐश्वर्यं न रिष्यति न नश्यति, तच् च देहीति ॥३८॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

सप्तमस्य तृतीयोऽध्यायः सङ्गतः सङ्गतः सताम् ॥

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यां संहितायां वैयासिक्यां सप्तम-स्कन्धे 

युधिष्ठिर-नारद-संवादे 

तृतीयोऽध्यायः ॥

॥ ७.३ ॥

(७.४)


### अथ चतुर्थोऽध्यायः


## युधिष्ठिर-नारद-संवादे

**॥ ७.४.१ ॥**

**श्री-नारद उवाच—**

**एवं वृतः शत-धृतिर् हिरण्यकशिपोर् अथ ।**

**प्रादात् तत्-तपसा प्रीतो वरांस् तस्य सुदुर्लभान् ॥**

**श्रीधरः :**

चतुर्थे तु वराल् लब्ध्वा विजित्याखिल-लोकपान् ।

विष्णु-द्वेषेण तान् सर्वान् दैत्येन्द्रः समपीडयत् ॥

शत-धृतिर् ब्रह्मा ॥१॥

**क्रम-सन्दर्भः : _न व्याख्यातम्।_**

**विश्वनाथः :**

वरान् लब्ध्वा द्विषन् विशेष्फल्सर्वुं दिवं देवान् निरास सः ।

प्रह्लादस्य गुणः प्रेम-भक्त्य्-उत्थस् तुर्य ईर्यते ॥

हिरण्यकशिपोर् हिरण्यकशिपुना तस्य तस्मै ॥१॥

—ओ)०(ओ—

**॥ ७.४.२ ॥**

**श्री-ब्रह्मोवाच—**

**तातेमे दुर्लभाः पुंसां यान् वृणीषे वरान् मम ।**

**तथापि वितराम्य् अङ्ग वरान् यद्यपि दुर्लभान् ॥**

**श्रीधरः : **मम मत्तः । यद् अपि यद्यपीमे दुर्लभाः ॥२॥

**क्रम-सन्दर्भः : _न व्याख्यातम्।_**

**विश्वनाथः :** यद्यपि यद्य् अपीमे दुर्लभास् तद् अपि इमान् दुर्लभान् वितरामीति व्यवहितान्वयः सोढव्यश् चेद् एवं व्याख्येयम् । वरान् कीदृशान् ? यतां प्रप्नुवताम् अपि दुर्लभान् यान् प्राप्यापि न प्राप्नुवन्ति तान् इत्य् अर्थः ॥२॥

—ओ)०(ओ—

**॥ ७.४.३ ॥**

**ततो जगाम भगवान् अमोघानुग्रहो विभुः ।**

**पूजितोऽसुर-वर्येण स्तूयमानः प्रजेश्वरैः ॥**

**श्रीधरः : **अमोघोऽनुग्रहो यस्य । प्रजेश्वरैर् मरीच्य्-आदिभिः ॥३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.४ ॥**

**एवं लब्ध-वरो दैत्यो बिभ्रद् धेममयं वपुः ।**

**भगवत्य् अकरोद् द्वेषं भ्रातुर् वधम् अनुस्मरन् ॥**

**मध्वः :** स्वतो भक्ता हिरण्याद्याः परावेशाद् धरौ द्विषः इति च ॥४॥

**श्रीधरः : **यद् अर्थं तपस् तप्तं तद् आह—एवम् इत्य्-आदिना ॥४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.५-७ ॥**

**स विजित्य दिशः सर्वा लोकांश् च त्रीन् महासुरः ।**

**देवासुर-मनुष्येन्द्र- गन्धर्व-गरुडोरगान् ॥**

**सिद्ध-चारण-विद्याध्रान् ऋषीन् पितृ-पतीन् मनून् ।**

**यक्ष-रक्षः-पिशाचेशान् प्रेत-भूत-पतीन् अपि ॥**

**सर्व-सत्त्व-पतीन् जित्वा वशम् आनीय विश्व-जित् ।**

**जहार लोक-पालानां स्थानानि सह तेजसा ॥**

**श्रीधरः : **सर्वेषां सत्त्वानां प्राणि-जातानां ये ये पतयस् तान् ॥७॥

**क्रम-सन्दर्भः : _न व्याख्यातम्।_**

**विश्वनाथः :** गरुडाः गरुड-जातयः पक्षिणः ॥७॥

—ओ)०(ओ—

**॥ ७.४.८ ॥**

**देवोद्यान-श्रिया जुष्टम् अध्यास्ते स्म त्रि-पिष्टपम् ।**

**महेन्द्र-भवनं साक्षान् निर्मितं विश्वकर्मणा ।**

**त्रैलोक्य-लक्ष्म्य्-आयतनम् अध्युवासाखिलर्द्धिमत् ॥**

**श्रीधरः : **त्रिपिष्टपं स्वर्गम् अध्यास्ते स्माधिष्ठितवान् । तत्र स्वर्गेऽपि महेन्द्र-भवनम् अध्युवासाधिवसति स्म ॥८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.९-११ ॥**

**यत्र विद्रुम-सोपाना महा-मारकता भुवः ।**

**यत्र स्फाटिक-कुड्यानि वैदूर्य-स्तम्भ-पङ्क्तयः ॥**

**यत्र चित्र-वितानानि पद्मरागासनानि च ।**

**पयः-फेन-निभाः शय्या मुक्तादाम-परिच्छदाः ॥**

**कूजद्भिर् नूपुरैर् देव्यः शब्दयन्त्य इतस् ततः ।**

**रत्न-स्थलीषु पश्यन्ति सुदतीः सुन्दरं मुखम् ॥**

**श्रीधरः : **अखिल-समृद्धि-युक्तत्वम् एवाह—यत्रेति त्रिभिः ॥९॥ मुक्ता-दामानि परिच्छदाः परिकरा यासाम् ॥१०॥ सुदतीः सुदत्यः ॥११॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.१२ ॥**

**तस्मिन् महेन्द्र-भवने महा-बलो**

**महा-मना निर्जित-लोक एक-राट् ।**

**रेमेऽभिवन्द्याङ्घ्रि-युगः सुरादिभिः**

**प्रतापितैर् ऊर्जित-चण्ड-शासनः ॥**

**श्रीधरः : **ऊर्जितम् अधिकं चण्डं तीव्रं शासनं यस्य ॥१२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.१३ ॥**

**तम् अङ्ग मत्तं मधुनोरु-गन्धिना**

**विवृत्त-ताम्राक्षम् अशेष-धिष्ण्य-पाः ।**

**हुपासतोपायन-पाणिभिर् विना**

**त्रिभिस् तपो-योग-बलौजसां पदम् ॥**

**मध्वः :**आदित्या वसवो रुद्रास् त्रिविधा हि सुरा यतः ।


    मरुतश् चैव विश्वे च साध्यश् चैव च तद्-गताः ॥


    अतस् त्रय इति प्रोक्ताश् चत्वारो मानुषाः स्मृताः ॥ इति स्कान्दे ।


    उपायनं ददुः सर्वे विना देवान् हिरण्याक्षः ॥ इति च ।


    अयज्ञ-भागेष्व् अपि तु सुर शब्दः प्रदृश्यते ।


    यज्ञभाग् अभुजस् त्व् एवं त्रय इत्य् अभिशब्दितः ॥ इति च ॥१२-१३॥

**श्रीधरः : **अङ्ग हे राजन्, उरु-गन्धिनोग्र-गन्धेन मधुना सुरया मत्तम् । अत एव विवृत्ते विघूर्णिते ताम्रे अक्षिणी यस्य तम् । अशेष-धिष्ण्य-पाः सर्व-लोक-पाला उपायन-युक्तैः पाणिभिर् उपासत सेवन्ते । त्रिभिर् ब्रह्म-विष्णु-रुद्रैर् विना । पदम् आश्रय-भूतम् ॥१३॥

**क्रम-सन्दर्भः : _न व्याख्यातम्।_**

**विश्वनाथः :** उपायन-युक्तैः पाणिभिर् उपासत त्रिभिर् ब्रह्म-विष्णु-रुद्रैर् विना, पदम् आश्रय-भूतम् । तस्य वेणवद् अधर्मिष्ठत्वेऽपि तस्य राज्ये मही-प्रभृतयोऽकृष्ट-पच्यत्वादि-गुण-युक्ता यद् बभूवुस् तद् अतिभयाद् एव, अन्यथा मह्यादीनां तत्-कर्तृको वधः सद्य एव सम्भवेत् । वेणस् तु न तादृक्-प्रभाव आसीत् यं भृग्व्-आदय एव भस्मीचक्रु अयं तु भृग्व्-आदीनां तेजः प्रथमम् एवाजहारेति विवेचनीयम् ॥१३॥

—ओ)०(ओ—

**॥ ७.४.१४ ॥**

**जगुर् महेन्द्रासनम् ओजसा स्थितं**

**विश्वावसुस् तुम्बुरुर् अस्मद्-आदयः ।**

**गन्धर्व-सिद्धा ऋषयोऽस्तुवन् मुहुर्**

**विद्याधराश् चाप्सरसश् च पाण्डव ॥**

**श्रीधरः : **उपासन-प्रकारम् आह—जगुर् इति ॥१४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.१५ ॥**

**स एव वर्णाश्रमिभिः क्रतुभिर् भूरि-दक्षिणैः ।**

**इज्यमानो हविर्-भागान् अग्रहीत् स्वेन तेजसा ॥**

**अकृष्ट-पच्या तस्यासीत् सप्त-द्वीपवती मही ।**

**तथा काम-दुघा गावो नानाश्चर्य-पदं नभः ॥**

_न कतमेनापि व्याख्यातम्।_

—ओ)०(ओ—

**॥ ७.४.१७ ॥**

**रत्नाकराश् च रत्नौघांस् तत्-पत्न्यश् चोहुर् ऊर्मिभिः ।**

**क्षार-सीधु-घृत-क्षौद्र- दधि-क्षीरामृतोदकाः ॥**

**श्रीधरः : **तत्-पत्न्यो नद्यः । ऊहुर् वहन्ति स्म । रत्नाकरान् एवाह—क्षारेति ॥१७॥

**क्रम-सन्दर्भः : _न व्याख्यातम्।_**

**विश्वनाथः : **तत्-पत्न्यो नद्यः । रत्नाकरान् एवाह—क्षारेति ॥१७॥

—ओ)०(ओ—

**॥ ७.४.१८ ॥**

**शैला द्रोणीभिर् आक्रीडं सर्वर्तुषु गुणान् द्रुमाः ।**

**दधार लोक-पालानाम् एक एव पृथग् गुणान् ॥**

**श्रीधरः : **आक्रीडं क्रीडा-स्थानम् । द्रुमाः सर्वेषु ऋतुषु गुणान् पुष्प-फलादीन् । स च लोक-पालानां पृथग् विधान् गुणान् वर्षण-दहन-शोषणादीन् एक एव दधार॥१८॥

**क्रम-सन्दर्भः : _न व्याख्यातम्।_**

**विश्वनाथः : **आक्रीडं क्रीडा-स्थानम् ॥१८॥

—ओ)०(ओ—

**॥ ७.४.१९ ॥**

**स इत्थं निर्जित-ककुब् एक-राड् विषयान् प्रियान् ।**

**यथोपजोषं भुञ्जानो नातृप्यद् अजितेन्द्रियः ॥**

**श्रीधरः : **निर्जिताः ककुभो येन । यथोपजोषं यथा-प्रीति ॥१९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.२० ॥**

**एवम् ऐश्वर्य-मत्तस्य दृप्तस्योच्छास्त्र-वर्तिनः ।**

**कालो महान् व्यतीयाय ब्रह्म-शापम् उपेयुषः ॥**

**श्रीधरः : **महान् कालः एक-सप्तति-युगानि किञ्चिद् अधिकानि ॥२०॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.२१ ॥**

**तस्योग्र-दण्ड-संविग्नाः सर्वे लोकाः सपालकाः ।**

**अन्यत्रालब्ध-शरणाः शरणं ययुर् अच्युतम् ॥**

_न कतमेनापि व्याख्यातम्।_

—ओ)०(ओ—

**॥ ७.४.२२-२३ ॥**

**तस्यै नमोऽस्तु काष्ठायै यत्रात्मा हरिर् ईश्वरः ।**

**यद् गत्वा न निवर्तन्ते शान्ताः सन्न्यासिनोऽमलाः ॥**

**इति ते संयतात्मानः समाहित-धियोऽमलाः ।**

**उपतस्थुर् हृषीकेशं विनिद्रा वायु-भोजनाः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : काष्ठायै** दिशे । यत्र दिशि हरिर् अस्तीति सर्व-देशस्यासुर-तेजो-ग्रस्तत्वात् वयं क्वचित् पुण्य-तीर्थे गत्वा तं स्तुमहे इति भावः । यद् वा, तस्मै उत्कर्षाय नमः । यस्मिन्न् उत्कर्षे हरिर् इति अन्ये सर्व एवोत्कर्षा अनेनासुरेण जिता इति भावः । काष्ठोत्कर्षे स्थितौ दिशि इत्य् अमरः ॥२२-२३॥

—ओ)०(ओ—

**॥ ७.४.२४ ॥**

**तेषाम् आविरभूद् वाणी अरूपा मेघ-निःस्वना ।**

**सन्नादयन्ती ककुभः साधूनाम् अभयङ्करी ॥**

**श्रीधरः : **अरूपा वक्तृ-रहिता ॥२४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.२५ ॥**

**मा भैष्ट विबुध-श्रेष्ठाः सर्वेषां भद्रम् अस्तु वः ।**

**मद्-दर्शनं हि भूतानां सर्व-श्रेयोपपत्तये ॥**

**ज्ञातम् एतस्य दौरात्म्यं दैतेयापसदस्य यत् ।**

**तस्य शान्तिं करिष्यामि कालं तावत् प्रतीक्षत ॥**

**श्रीधरः : **मम दर्शनं श्रवणं सर्वेषां श्रेयसाम् उपपत्तये भवति ॥२५॥

**क्रम-सन्दर्भः : **मद्-दर्शनं श्रवण-द्वारापि मद्-अनुभवः ॥२५॥

**विश्वनाथः :** मद्-दर्शनं हीति स्तम्भान् मद्-दर्शनं यावद् एव न भवति, तावद् एव युष्माकं दुःखम् इति भावः ॥२५॥

—ओ)०(ओ—

**॥ ७.४.२७ ॥**

**यदा देवेषु वेदेषु गोषु विप्रेषु साधुषु ।**

**धर्मे मयि च विद्वेषः स वा आशु विनश्यति ॥**

**श्रीधरः, विश्वनाथः :_न व्याख्यातम्।_**

**क्रम-सन्दर्भः : **यदा यस्य देवादिषु विद्वेषः स्यात्, तदा स वै प्रसिद्धौ आश्व् एव नश्यति ।_।_२७॥

—ओ)०(ओ—

**॥ ७.४.२८ ॥**

**निर्वैराय प्रशान्ताय स्व-सुताय महात्मने ।**

**प्रह्रादाय यदा द्रुह्येद् धनिष्येऽपि वरोर्जितम् ॥**

**श्रीधरः : **ननु देवादि-विद्वेषेऽप्य् अस्य विनाशो नास्ति, ब्रह्म-वरेणोर्जितत्वात् तत्राह—निर्वैरायेति । सर्वम् अहं सहे न मद्-भक्त-द्रोहम् इति भावः ॥२८॥

**क्रम-सन्दर्भः : **तथाप्य् अमृतत्वाद् आश्चर्य-प्रभावम् अपि सम्प्रति वरोर्जितम् अपि तं स्वयम् अहम् एव हनिष्यामि । किन्त्व् अहम् अपि तत्-प्रभाव-लोपक-च्छिद्र-विशेषं प्रतीक्षमाणोऽस्मीत्य् आह—निर्वैरायेति ॥२८॥

**विश्वनाथः :** ननु ब्रह्म-वरोर्जितोऽयं बहु-कालत एव देवादीन् द्विषन्न् अपि नैव नश्यति, तत्राह—निर्वैरायेति । सर्वम् अहं सहे न भक्त-द्रोहम् इति भावः ॥२८॥

—ओ)०(ओ—

**॥ ७.४.२९ ॥**

**श्री-नारद उवाच—**

**इत्य् उक्ता लोक-गुरुणा तं प्रणम्य दिवौकसः ।**

**न्यवर्तन्त गतोद्वेगा मेनिरे चासुरं हतम् ॥**

**मध्वः-**यत्र क्व च यशः-स्थानम् अन्येषाम् इति केशवः ।


    सर्वत्रापि तु देवानाम् इत्य् अन्यान् पूजयेत् क्वचित् ॥ इति च ॥२९॥

**श्रीधरः : **असुरं च हतं मेनिरे । तदानीं तद्-द्वेषे प्रवृत्तत्वाद् इति भावः ॥२९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.३० ॥**

**तस्य दैत्य-पतेः पुत्राश् चत्वारः परमाद्भुताः ।**

**प्रह्रादोऽभून् महांस् तेषां गुणैर् महद्-उपासकः ॥**

**श्रीधरः : **तम् एव द्वेषं वक्तुम् आदौ सुतस्य महत्त्वम् आह—तस्येति । गुणैर् महान् अभूत् । गुणान् एवाह—महद्-उपासक इत्य्-आदिना ॥३०॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.४.३१ ॥**

**ब्रह्मण्यः शील-सम्पन्नः सत्य-सन्धो जितेन्द्रियः ।**

**आत्मवत् सर्व-भूतानाम् एक-प्रिय-सुहृत्तमः ॥**

**श्रीधरः : **सत्या सन्धा प्रतिज्ञा यस्य । एक एव प्रियश् च सुहृत्-तमश् च ॥३१॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.४.३२ ॥**

**दासवत् सन्नतार्याङ्घ्रिः पितृवद् दीन-वत्सलः ।**

**भ्रातृवत् सदृशे स्निग्धो गुरुष्व् ईश्वर-भावनः ।**

**विद्यार्थ-रूप-जन्माढ्यो मान-स्तम्भ-विवर्जितः ॥**

**श्रीधरः : **दासवत् सम्यङ् नता आर्याणाम् अङ्घ्रयो येन । गुरुषु ईश्वर इति भावना यस्य ॥३२॥

**क्रम-सन्दर्भः : **त्वत्त इत्य् अस्य टीकायां वेदोपवेदादीत्य्-आदि व्याख्यानात् । विद्याः कला इति द्वन्द्व-समासः, अतो विद्याः कलाशेति पाठो न सभ्यः ॥३२॥

**विश्वनाथः : **सम्यक् नता आर्य्ण् अङ्घ्रयो येन सः । गुरुष्व् इति बहु-वचन्ंगौरवेणैव, श्री-भगवन्-मन्त्रोपदेशके गुराव् इत्य् अर्थः ॥३२॥

—ओ)०(ओ—

**॥ ७.४.३३ ॥**

**नोद्विग्न-चित्तो व्यसनेषु निःस्पृहः**

**श्रुतेषु दृष्टेषु गुणेष्व् अवस्तु-दृक् ।**

**दान्तेन्द्रिय-प्राण-शरीर-धीः सदा**

**प्रशान्त-कामो रहितासुरोऽसुरः ॥**

**श्रीधरः : **व्यसनेषु प्राप्तेष्व् अपि नोद्विग्न-चित्तः । दृष्टेषु श्रुतेषु गुणेषु विषयेषु निस्पृहः । यन्तस् तेष्व् अवस्तु-दृक् । दान्ता इन्द्रियादयो यस्य । रहित आसुरो भावो मत्सरादिर् यस्य सः । असुरोऽपि सन् प्रशान्त-कामः ॥३३॥

**क्रम-सन्दर्भः : _न व्याख्यातम्।_**

**विश्वनाथः :** रहित आसुरो भावो मत्सरादिर् यस्य सः ॥३३॥

—ओ)०(ओ—

**॥ ७.४.३४ ॥**

**यस्मिन् महद्-गुणा राजन् गृह्यन्ते कविभिर् मुहुः ।**

**न तेऽधुना पिधीयन्ते यथा भगवतीश्वरे ॥**

**श्रीधरः : **अधुनापि ते गुणा नापिधीयन्ते तिरोहिता न भवन्ति ॥३४॥

**क्रम-सन्दर्भः : _न व्याख्यातम्।_**

**विश्वनाथः :** महतो भगवतो गुणा अप्राकृता धैर्या गाम्भीर्यादयः स्वभावेनैव स्थिताः कविभिर् विवेकिभिर् गृह्यन्ते । एते गुणा जीव-निष्ठा न भवन्ति, किन्तु भगवदीया एवेति शुद्धैर् मन-आदीन्द्रियैर् विषयीक्रियन्ते इत्य् अर्थः । गुणानां नित्यत्वम् आह—ते गुणा अधुनापि एतत्-काल-पर्यन्तं नापिधीयन्ते काल-कर्मादिभिर् नाच्छाद्यन्ते, एतावत्सु कालेषु गतेष्व् अपि प्रह्लादस् तादृग्-गुण-विशिष्ट एव सुतले तथा वैकुण्ठे महा-वैकुण्ठे च विराजत एवेति भावः ॥३४॥

—ओ)०(ओ—

**॥ ७.४.३५ ॥**

**यं साधु-गाथा-सदसि रिपवोऽपि सुरा नृप ।**

**प्रतिमानं प्रकुर्वन्ति किम् उतान्ये भवादृशाः ॥**

**मध्वः-**अन्येषां हरि-साम्यस् तु किञ्चित् साम्यम् उदीरितम् ।


    सम्यक्-साम्यस् तु मत्स्यादेर् इति शास्त्रस्य निर्णयः ॥ इति च ॥३५॥

**श्रीधरः : **साधु-गाथा-सदसि साधु-कथ-प्रसङ्गवत्यां सभायाम् । यं प्रह्रादम् । प्रतिमानं दृष्टान्तम् । रिपवोऽपि सुराः कुर्वन्ति, किं वक्तव्यं भवादृशा विष्णु-भक्ताः ॥३५॥

**क्रम-सन्दर्भः : _न व्याख्यातम्।_**

**विश्वनाथः :** प्रतिमानं दृष्टान्तं प्रह्लाद-तुल्योऽयं भक्त् इत्य् एवम् ॥३५॥

—ओ)०(ओ—

**॥ ७.४.३६ ॥**

**गुणैर् अलम् असङ्ख्येयैर् माहात्म्यं तस्य सूच्यते ।**

**वासुदेवे भगवति यस्य नैसर्गिकी रतिः ॥**

**श्रीधरः : सूच्यते** मया केवलं द्योत्यते । सुष्ठु कथ्यत इति वा ॥३६॥

**क्रम-सन्दर्भः : असङ्ख्येयैर् गुणैर् अलम्** इति ते वक्तुं न शक्यम् इत्य् अर्थः । अतस् **तस्य** **माहात्म्यं** **सूच्यते** द्योत्यते मात्रम् । यद् वा, असङ्ख्येयैर् एव वालम् अत्यर्थं तस्य माहात्म्यं संसूच्यते, वक्तुं शक्यत इत्य् अर्थः । उभयत्र च हेतुः—**वासुदेव** इति ॥३६॥

**विश्वनाथः :** **असङ्ख्येयैः** सङ्ख्यातुम् अशक्यैर् एवं **गुणैस्** तस्य **अलं** कः खलूत्कर्ष इत्य् अर्थः । अन्ये पुरुषा गुणैर् उत्कर्ष्यन्तां नाम, न तु प्रह्लादस् तस्य तूत्कर्ष-हेतुर् अन्यद् वस्त्व्-अनन्तरं वर्तत इति भावः । तद् एव किम् ? तत्राह—**माहात्म्यं सूच्यते** सुष्ठु उच्यते । किं तत् ? **वासुदेव** इत्य्-आदि । यद् वा, तस्य माहात्म्यं सूच्यते तद् अभिधातुम् अशक्यत्वाद् व्यज्यते मात्रं कृष्ण-ग्रह-गृहीतात्म्याद्य्-उत्तर-ग्रन्थे ग्रहादि-शब्देनेति भावः । तस्य कीदृशस्य ? इत्य् अपेक्षायाम् आह—वासुदेव इति । नृसिंहाकारे इति केचित् । प्रह्लाद-स्तुत्य्-अनन्तरम् आविर्बभूव भगवान् पीताम्बर-धरो हरिर् इति वैष्णवोक्तेः, कृष्ण-ग्रह-गृहीतात्मेति गोविन्द-परिरम्भित इत्य् अग्रिमोक्तेश् च, वासुदेवे वसुदेव-नन्दनाकारे एवेत्य् अन्ये, प्रह्लादस्य पूर्वोत्तर-दशयोः क्रमेण वासुदेव-नृसिंह-निष्ठत्वम् इत्य् अपरे । **नैसर्गिकी**, न त्व् अन्येषाम् इव पूर्व-ज्नम-कृतैः साधनैः सिद्धेद् इत्य् अर्थः ॥३६॥

—ओ)०(ओ—

**॥ ७.४.३७ ॥**

**न्यस्त-क्रीडनको बालो जडवत् तन्-मनस्तया ।**

**कृष्ण-ग्रह-गृहीतात्मा न वेद जगद् ईदृशम् ॥**

**श्रीधरः : **नैसर्गिक-रतेर् लिङ्गान्य् आह—न्यस्त-क्रीडनक इति षड्भिः । तन्-मनस्तया तद्-एक-चित्तत्वेन ॥३७॥

**क्रम-सन्दर्भः : **तन्-मनस्तया कृष्ण-मनस्तयान्यस्त-क्रीडनकः । तद्-अनन्तरं तयैव जडवत् तत्-तुल्यः । ततः पश्चात् कृष्ण-ग्रह-गृहीतात्मा ग्रहेणेव कृष्णेनाविष्टः सन् जगद् ईदृशं न वेद न ददर्श, यथा लोकाः पश्यन्ति न तथा, किन्तु तत्-स्फुर्तिकरत्वेनैव ददर्शेत्य् अर्थः । गोविन्देन परिस्फुरता परिरम्भित इवेत्य् अर्थः ।_।_३७॥

**मुकुन्द-दासः** [भक्ति-रसामृत-सिन्धु ३.२.१०८]: कृष्ण एव ग्रहस् तेन गृहीतात्मा आविष्ट-स्वरूपः, अतस् तन्-मनस्तया जडवत् तत्-तुल्यः । ईदृशं नाना-वैचित्रीमद् अपि जगत् न ददर्श ॥३७॥

**विश्वनाथः : **नैसर्गिक-रतेर् लिङ्गान्य् आह—न्यस्त-क्रीडनक इति षड्भिः । बालोऽपि त्यक्त-बाल्य-लीलः । तन्-मनस्तया कृष्णैकाग्र-मनस्कत्वेन जड इवान्यैर् लक्ष्यमाणः, न चान्य-भक्तैर् इव तेन स्व-मनः कृष्ण-विषयकं कृतं, किन्तु कश्चिद् ग्रहो लोभ्यं द्रव्यम् इव कृष्ण एव यन्-मनो गृहीतवान् इत्य् आह—कृष्णेति । अत एव जगत् ईदृशं व्यवहार-मयं न वेद किन्तु कृष्णमयम् एवेत्य् अर्थः ॥३७॥

_एष अयोगस्य जडता-नाम-व्यभिचारि-भाव-रूपेण भक्ति-रसामृत-सिन्धौ ३.२.१०८-साङ्ख्यक-श्लोक उदाह्रियते।_

—ओ)०(ओ—

**॥ ७.४.३८ ॥**

**आसीनः पर्यटन्न् अश्नन् शयानः प्रपिबन् ब्रुवन् ।**

**नानुसन्धत्त एतानि गोविन्द-परिरम्भितः ॥**

**श्रीधरः : **एतान्य् आसनादीनि गोविन्देन परिरम्भित आत्मना एकी-कृतः ॥३८॥

**क्रम-सन्दर्भः : _न व्याख्यातम्।_**

**विश्वनाथः :** एतानि आसन-वर्त्म-भक्ष्य-शयनीय-पेय-वक्तव्यानि नानुसन्धत्ते न जानाति । कुतः ? गोविन्देन परिरम्भितः अतिवत्सलेन पित्रा मात्रा वा एकाब्दिको बालो यथा प्रतिक्षणम् एव परिरभ्य क्रोडस्थी-क्रियन्ते तथैव प्रह्लादो भोजन-शयनादि-समयेऽपि भगवता आलिङ्ग्यते इति प्रह्लाद एव पश्यति नान्य इति भावः ॥३८॥

—ओ)०(ओ—

**॥ ७.४.३९ ॥**

**क्वचिद् रुदति वैकुण्ठ-चिन्ता-शबल-चेतनः ।**

**क्वचिद् धसति तच्-चिन्ता-ह्लाद उद्गायति क्वचित् ॥**

**श्रीधरः : **रुदति रोदिति रौति । वैकुण्ठस्य चिन्तया शबला व्यामिश्रा क्षुभिता चेतना यस्य । तस्य चिन्तयाह्लादो यस्य ॥३९॥

**क्रम-सन्दर्भः : **प्रथमा चिन्ता वियोगे स्फुरति, द्वितीया संयोगे एवं वियोगे क्वचिद् रुदति । संयोगे हसति । वियोगे नदति उच्चैर् आहूयते । संयोगे वियोगे क्वचित् तद्-भावना इति ॥३९-४०॥

**विश्वनाथः :** ततश् च क्वचिद् इति स्व-बालकं स्व-क्रोड-स्थलाद् भूमौ निधाय गृह-कृत्यथार्थम् अन्यत्र गतायां मातरि ताम् अनालोच्य स बालो यथा रोदिति, तथैव माम् अधुनैव परित्यज्य मत्-प्रभुः क्व गत इति तच्-चिन्तया शबला व्यामिश्रा विह्वला चेतना यस्य सः । रुदति रोदिति क्वचिद् धसतीति तदैव पुनः-स्फूर्ति-प्राप्तेन भगवता भो प्रह्लाद वत्स क्षण-मात्रम् एव माम् अनालोक्य कथम् एवं रोदिषीत्य् उक्ते सति हसति चिरात् प्राप्ताम् आलिङ्गन्तीं मातरम् अवलोक्य मुग्ध-बाल इवेत्य् अर्थः । तच्-चिन्तेति मत्-प्रभुर् माम् एव कृपया स्व-दर्शन-दानेन सुखयतीति चिन्तया आह्लादो यस्य सः ॥३९॥

—ओ)०(ओ—

**॥ ७.४.४० ॥**

**नदति क्वचिद् उत्कण्ठो विलज्जो नृत्यति क्वचित् ।**

**क्वचित् तद्-भावना-युक्तस् तन्-मयोऽनुचकार ह ॥**

**श्रीधरः : **क्वचिद् उत्कण्ठो मुक्त-कण्ठः सन् अनुचकार, तच् चेष्टादिकं स्वयं कृतवान् ॥४०॥

**क्रम-सन्दर्भः : _न व्याख्यातम्।_**

**विश्वनाथः :** नदतीति । स्फूर्ति-प्राप्तं हरिम् अतिदूरे दृष्ट्वा उत्कण्ठ उच्चीकृत-कण्ठः । “भो प्रह्लाद ! वत्स, त्वाम् अनालोक्याहं नैव निर्वृणोमि, यतस् त्वम् एव ममातिप्रियः” इत्य् उक्तः सन्, आनन्दातिशयेन विक्षिप्त एव विलज्जो नृत्यति । तदैव स्फूर्ति-भङ्गे सति तद्-विरह-खेदाधिक्येन तद्-भावनातिशय-युक्त उन्माद-सञ्चारि-प्राबल्येन “अहम् एव हरिः” इति तन्-मयः सन्, तल्-लीलां राम-कृष्णाद्य्-अवतार-गताम् अपि अनुचकार अनुकृतवान् ॥४०॥

_एष अयोगस्य उन्माद-नाम-व्यभिचारिनो भक्ति-रसामृत-सिन्धौ ३.२.१०८-साङ्ख्यक-श्लोक उदाह्रियते।_

—ओ)०(ओ—

**॥ ७.४.४१ ॥**

**क्वचिद् उत्पुलकस् तूष्णीम् आस्ते संस्पर्श-निर्वृतः ।**

**अस्पन्द-प्रणयानन्द- सलिलामीलितेक्षणः ॥**

**श्रीधरः : **संस्पर्शस् तद् भावापत्तिः, तेन निर्वृतः । अस्पन्दः स्थिरो यः प्रणयः, तेन य आनन्दः, तेन यत् सलिलं, तेन युक्ते आमीलिते ईषन् निमीलिते ईक्षणे यस्य सः ॥४१॥

**क्रम-सन्दर्भः : **संयोगे क्वचिद् उत्पुलक इति । संस्पर्शः कृपा-मय-तत्-कर्तृकालिङ्गन-स्फूर्तिः ।_।_४१॥

**विश्वनाथः :** क्वचिद् उत्पलक इति क्व यामि कुत्र प्रभुं प्राप्स्यामीति कदाचित् तद्-विच्छेद-दुःखेन मुद्रित-नेत्रोऽकस्मात् स्व-हृदय एव तम् आलोक्य तत्-पाणि-स्पर्शेन निर्वृत उत्पुलको न विद्यते स्पन्दनो यस्य सः । प्रणयेनानन्द-सलिलं ययोस् तथाभूते ईषन्-मुद्रिते ईक्षणे यस्य स च स च सः ॥४१॥

—ओ)०(ओ—

**॥ ७.४.४२ ॥**

**स उत्तम-श्लोक-पदारविन्दयोर्**

**निषेवयाकिञ्चन-सङ्ग-लब्धया ।**

**तन्वन् परां निर्वृतिम् आत्मनो मुहुर्**

**दुःसङ्ग-दीनस्य मनः शमं व्यधात् ॥**

**श्रीधरः : **आत्मनः परां निर्वृतिं तन्वन् दुःसङ्गेन दीनस्यान्यस्यापि मनः शमं शान्तं व्यधात् ॥४२॥

**क्रम-सन्दर्भः : **दन्त्य-पाठे स्व-समं स्वान्तः-करण-तुल्यं व्यधात् ॥४२॥

**विश्वनाथः :** ननु तस्य हिरण्यकशिपु-प्रभृति-दुःसङ्गवत्त्वे कथं स्थिरा भक्तिस् तत्र प्रह्लादस्य तस्य सङ्गेनान्येऽपि दुःसङ्गिनः तत्-सहचर-बालाः कृतार्थआ बभूवुः कथं तस्यैव दुःसङ्गाशङ्केत्य् आह—स इति दुःसङ्ग-दीनस्यान्यस्यापि मनः शमं, शमो मन्-निष्ठता बुद्धेः इति भगवद्-वचनात् भगवन्-निष्ठम् अकरोत् ॥४२॥

—ओ)०(ओ—

**॥ ७.४.४३ ॥**

**तस्मिन् महा-भागवते महा-भागे महात्मनि ।**

**हिरण्यकशिपू राजन्न् अकरोद् अघम् आत्मजे ॥**

**श्रीधरः : **अघं द्रोहम् अकरोत् ॥४३॥

**क्रम-सन्दर्भः : **महा-भागवत्त्व-लक्षणं पूर्वम् एव दर्शितम्, महान् भागो भाग्यं श्री-नारद-कृपा-रूपं यस्य महान् पूज्य आत्मा धैर्य-गाम्भीर्यादि-युक्तः स्वभावो यस्य ॥४३॥

**विश्वनाथः :_न व्याख्यातम्।_**

—ओ)०(ओ—

**॥ ७.४.४४ ॥**

**श्री-युधिष्ठिर उवाच—**

**देवर्ष एतद् इच्छामो वेदितुं तव सुव्रत ।**

**यद् आत्मजाय शुद्धाय पितादात् साधवे ह्य् अघम् ॥**

**श्रीधरः : **प्रथमाध्यायान्ते पृष्टम् एवार्थम् अति-विस्मयेन पुनः पृच्छति**—**देवर्ष इति । तव त्वत्तस् तव वाक्यम् इति वा । साधवेऽघम् अदात् साधोर् द्रोहं कृतवान् इति यद् एतद् वेदितुं ज्ञातुम् इच्छामः ॥४४॥

**क्रम-सन्दर्भः : _न व्याख्यातम्।_**

**विश्वनाथः :** प्रथमाध्यायान्ते पृष्टाम् एवार्थम् अतिविस्मयेन पृच्छति—देवर्षे इति । तव त्वत्तः, अघं दुःखम् ॥४४॥

—ओ)०(ओ—

**॥ ७.४.४५ ॥**

**पुत्रान् विप्रतिकूलान् स्वान् पितरः पुत्र-वत्सलाः ।**

**उपालभन्ते शिक्षार्थं नैवाघम् अपरो यथा ॥**

**श्रीधरः : उपालभन्ते** आक्षिपन्ति । **अघं** तु **नैव** कुर्वन्ति । **अपरः** शत्रुर् इव ॥४५॥

**क्रम-सन्दर्भः : **पुत्रान् इति सार्धकम् ॥४५॥

**विश्वनाथः :नैव अघं** प्रापयन्ति । **अपरः** शत्रुः ॥४५॥

—ओ)०(ओ—

**॥ ७.४.४६ ॥**

**किम् उतानुवशान् साधूंस् तादृशान् गुरु-देवतान् ।**

**एतत् कौतूहलं ब्रह्मन्न् अस्माकं विधम प्रभो ।**

**पितुः पुत्राय यद् द्वेषो मरणाय प्रयोजितः ॥**

**श्रीधरः : **अनुवशान् अनुकूलान् । साधून् अराग-रोषान् । गुरुः पितैव देवता येषां तान् उद्दिश्याघं न कुर्वन्तीति किम् उ वक्तव्यम् इत्य् अर्थः । पुत्राय पुत्रम् उद्दिश्य पितुर् द्वेषः । पित्रा कृतो द्वेषः पुत्रस्य मरणार्थं प्रयोजितः प्रवर्तित इति यद् एतत् कौतूहलं विधमापाकुरु । यद् वा, यद्यस्मात् पुत्राय यो द्वेषः स पितुर् मरणाय प्रयोजितोऽत एतत् कौतूहलं विधमेत्य् अर्थः ॥४६॥

**क्रम-सन्दर्भः : _न व्याख्यातम्।_**

**विश्वनाथः : **अनुवशान् अनुकूलान् । कुतूहले भवं कौतूहलं सन्देहं, विधम अपाकुरु । सन्देहः कः ? पुत्राय पुत्रम् हन्तुं पितुर् द्वेषः । मरणाय स्वस्य मरणार्थम् एव प्रकर्षेण योजितः ॥४६॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

सप्तमस्य चतुर्थोऽयं सङ्गतः सङ्गतः सताम् ॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां सप्तम-स्कन्धे

युधिष्ठिर-नारद-संवादे

चतुर्थोऽध्यायः ।

॥ ७.४ ॥

(७.५)


### अथ पञ्चमोऽध्यायः


## प्रह्लादानुचरिते 

**॥ ७.५.१ ॥**

**श्री-नारद उवाच—**

**पौरोहित्याय भगवान् वृतः काव्यः किलासुरैः ।**

**षण्डामर्कौ सुतौ तस्य दैत्य-राज-गृहान्तिके ॥**

**श्रीधरः :**

पञ्चमे गुरुतोऽधीतं त्यक्त्वा विष्णुस् तुतौ रतम् ।

घातयन् द्विप-सर्पाद्यैः सुतं दैत्यो न चाशकत् ॥

भगवद्-भक्तिर् एव विद्वेषे कारणम् इति वक्तुम् आह—पौरोहित्यायेत्य्-आदिना । काव्यः शुक्रः । अतस् तस्य सुतौ दैत्य-राज-गृहान्तिके न्यवसताम् इति शेषः ॥१॥

**क्रम-सन्दर्भः : _न व्याख्यातम्।_**

**विश्वनाथः :**

गुरुणाध्यापितः पित्रा पृष्टः कृष्णं स्तुवन् सुतः ।

पञ्चमे दिग्-गजाद्यैः स हतोऽपि स्वस्त्य् अराजत ॥

प्रह्लादस्य भक्तिर् एव विद्वेषे कारणम् इति वक्तुम् आह—पौरोहित्यायेत्य्-आदिना । काव्यः शत्रुः । अतस् तस्य सुतौ तत्र न्यवसताम् इति शेषः ॥१॥

—ओ)०(ओ—

**॥ ७.५.२ ॥**

**तौ राज्ञा प्रापितं बालं प्रह्लादं नय-कोविदम् ।**

**पाठयाम् आसतुः पाठ्यान् अन्यांश् चासुर-बालकान् ॥**

**श्रीधरः : **पाठ्यान् दण्ड-नीत्य्-आदीन् । पाठ्यान् असुर-बालकान् इति वान्वयः ॥२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.५.३ ॥**

**यत् तत्र गुरुणा प्रोक्तं शुश्रुवेऽनुपपाठ च ।**

**न साधु मनसा मेने स्व-परासद्-ग्रहाश्रयम् ॥**

**श्रीधरः : **अनु श्रवणानन्तरं तथैव पपाठ च, किन्तु तत् साधु न मेने । तत्र हेतुः—स्वः पर इत्य् असद्-ग्रहो मिथ्याभिनिवेश एवाश्रयो यस्य तत् ॥३॥

**क्रम-सन्दर्भः : _न व्याख्यातम्।_**

**विश्वनाथः : **यद् दण्ड-नीत्य्-आदिकं तत् साधु न मेने । कुतः ? स्वः पर इत्य् असद्-अनुग्रहं दुरभिनिवेशम् एव आ सम्यक् प्रकारेण श्रयते इति तत् ॥३॥

—ओ)०(ओ—

**॥ ७.५.४ ॥**

**एकदासुर-राट् पुत्रम् अङ्कम् आरोप्य पाण्डव ।**

**पप्रच्छ कथ्यतां वत्स मन्यते साधु यद् भवान् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** कठिन-पदार्थानां प्रश्ने बालस्यास्य स्तोभो भविष्यतीति मत्वा प्राह—यद् भवान् साधु अभ्यस्तीकृतं यत् त्वं जानासि मद्-अग्रे वक्तुं च शक्नोषि तद् एव वदेति हिरण्यकशिपोर् अभिप्रायः ॥४॥

—ओ)०(ओ—

**॥ ७.५.५ ॥**

**श्री-प्रह्लाद उवाच—**

**तत् साधु मन्येऽसुर-वर्य देहिनां**

**सदा समुद्विग्न-धियाम् असद्-ग्रहात्।**

**हित्वात्म-पातं गृहम् अन्ध-कूपं**

**वनं गतो यद् धरिम् आश्रयेत ॥**

**श्रीधरः : **हे **असुर-वर्य** ! **असद्-ग्रहाद्** अहं ममेति मिथ्याभिनिवेशाद् धेतोः **सम्यग् उद्विग्ना** निषण्णा धीर् येषां ते । **वनं गतः** सन् **हरिम् आश्रयेतेति** यत् तद् एवाहं **साधु मन्ये** । कथां-भूतं गृहम् ? **आत्म-पातम्** आत्मनोऽधः-पात-निमित्तम् । कुतः ? **अन्ध-कूपवन्** मोहावहम् ॥५॥

**क्रम-सन्दर्भः : _न व्याख्यातम्।_**

**विश्वनाथः :** प्रह्लादस् तु तद्-अभिप्रायं ज्ञात्वापि जगत्य् अस्मिन् जिज्ञास्यानां मध्ये भवान् किं वस्तु साधु मन्यते इति बुद्ध्या विचार्य स्व-सम्मतीकरोतीति मां पृच्छसि चेद् अस्य समुचितम् उत्तरं शृण्व् इत्य् आह—तद् इति । हे **असुर-वर्य** ! **असद्-ग्रहाद्** अहं ममेति मिथ्याभिनिवेशाद् **उद्विग्न-धियां** जनानां तद् एव **साधु मन्ये** । किं तत् ? **आत्म-पात**-हेतुं **गृहं त्यक्त्वा वनं गतः** सन् यद् **धरिम् आश्रयेतेति** यत् तद् एव हरि-चरणाश्रयणं साधु मन्ये । गृहे स्थितोऽपि स एव गृहम् अन्ध-कूपं हित्वा वनं गतः । अन्यथा वनं गतोऽपि गृहम् अन्ध-कूपम् एव श्रित इति च व्याचक्षते ॥५॥

—ओ)०(ओ—

**॥ ७.५.६ ॥**

**श्री-नारद उवाच—**

**श्रुत्वा पुत्र-गिरो दैत्यः पर-पक्ष-समाहिताः ।**

**जहास बुद्धिर् बालानां भिद्यते पर-बुद्धिभिः ॥**

**श्रीधरः : **पर-पक्षे विष्णौ समाहिताः परिनिष्ठिताः । हासे हेतुः—बुद्धिर् इति ॥६॥

**क्रम-सन्दर्भः : _न व्याख्यातम्।_**

**विश्वनाथः : **पर-पक्षे शत्रु-पक्षे विष्णौ समाहिताः परिनिष्ठिताः । जहासेति बालोऽयं यो यद् धारयति, तद् एव धत्ते अस्य को दोषस् तद् अद्यारभ्य नारदाद्या वैष्णवा नात्र प्रवेशनीया इत्य्-आदि-देशेति भावः ॥६॥

—ओ)०(ओ—

**॥ ७.५.७ ॥**

**सम्यग् विधार्यतां बालो गुरु-गेहे द्विजातिभिः ।**

**विष्णु-पक्षैः प्रतिच्छन्नैर् न भिद्येतास्य धीर् यथा ॥**

**श्रीधरः : **विष्णु-पक्षैर् भागवतैर् हेतु-भूतैः । ननु त्वद्-गृहे कुतस् तेषां प्रवेशः । सत्यम्, तथापि प्रतिच्छन्नैर् वेषान्तरेण छन्नैः ॥७॥

**क्रम-सन्दर्भः : _न व्याख्यातम्।_**

**विश्वनाथः :** तद् अपि गुरु-गृह एव । ते चैवं वक्तव्या इत्य् आह—विष्णु-पक्षैर् इति ॥७॥

—ओ)०(ओ—

**॥ ७.५.८ ॥**

**गृहम् आनीतम् आहूय प्रह्रादं दैत्य-याजकाः ।**

**प्रशस्य श्लक्ष्णया वाचा समपृच्छन्त सामभिः ॥**

**श्रीधरः : **दैत्यैर् गृहम् आनीतम् ॥८॥

**क्रम-सन्दर्भः : _न व्याख्यातम्।_**

**विश्वनाथः :** प्रश्नस्य श्लक्ष्णयेत्य् अन्यथा बालोऽयं भयेन स्वोपदेशकं वैष्णवं न वक्ष्यतीति भावः ॥८॥

—ओ)०(ओ—

**॥ ७.५.९ ॥**

**वत्स प्रह्राद भद्रं ते सत्यं कथय मा मृषा ।**

**बालान् अति कुतस् तुभ्यम् एष बुद्धि-विपर्ययः ॥**

**श्रीधरः : **बालान् सर्वान् अति अतिक्रम्य । तूभ्यं तव ॥९॥

**क्रम-सन्दर्भः : _न व्याख्यातम्।_**

**विश्वनाथः : **भद्रस् तु इति त्वद्-इष्टं मोदकादिकं दास्याम इति भावः । बालान् अतिक्रम्य । तूभ्यं तव ॥९॥

—ओ)०(ओ—

**॥ ७.५.१० ॥**

**बुद्धि-भेदः पर-कृत उताहो ते स्वतोऽभवत् ।**

**भण्यतां श्रोतु-कामानां गुरूणां कुल-नन्दन ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** भण्यताम् इति यद्य् अयं वैष्णवस्य कस्यचिन् नाम गृह्णाति, तदा तं वैष्णवं ज्ञात्वा राज्ञः सभां नीत्वा घातयाम इति भावः ॥१०॥

—ओ)०(ओ—

**॥ ७.५.११ ॥**

**श्री-प्रह्राद उवाच—**

**परः स्वश् चेत्य् असद्-ग्राहः पुंसां यन्-मायया कृतः ।**

**विमोहित-धियां दृष्टस् तस्मै भगवते नमः ॥**

**श्रीधरः : **अहो माया-मोहिता भवन्तो मामाक्षिपन्तीत्य् आशयेन तावद् आह—स्वः परश् चेति मिथ्याभिनिवेशो यद् ईयया माययैव कृतः, न तु वास्तवः । अत एव तदीयया मायया विमोहित-बुद्धीनां भवताम् एव दृष्टः, न तु मम । तस्मै अचिन्त्य-मायेश्वराय नमः ॥११॥

**क्रम-सन्दर्भः : **पर इति पुंसां,भयं द्वितीयाभिनिवेशतः स्यात्[भा।पु। ११.२.३७] इत्य्-आदि-रीत्यानादिति एव भगवद्-विमुखानां जीवानाम्, अत एव न्यूनं सेर्ष्यया यस्य भगवतो मायया मोहित-धियां स्वरूप-विस्मरण-पूर्वक-देहात्म-बुद्ध्या विशेषेण मोहित-बुद्धीनामसतां, यन्माययैव परः परकीयोऽर्थः स्वीयोऽयमित्यसद्-आग्रहः कृतः,तस्मै भगवते नमः, तेषां तद्-आग्रह-शान्तये तमेव नमस्कारोमीत्यर्थः । स्व-शब्दोऽयमात्म-वाचकतायां नपुंसकमेव स्यात्,स्वो ज्ञातावात्मनि स्वं त्रिष्वात्मीये स्वोऽस्त्रियां धनेइत्यमरः । तस्मादेवं व्याख्यातम् ॥११॥

**विश्वनाथः :** अहो मूढा इमे संसारे पाप-च्यमाना मां मुग्ध-बालकं जानन्तीति मनसि विभाव्याह—परः पर-पक्षः स्वः स्व-पक्ष इति असद्-ग्राहः असद्-आग्रहः श्लेषेण पुंसां संसार-सिन्धु-पतितानां ग्राहो हिंस्र-जनः जलजन्तु-विशेषः कृतः मायया सृष्टः दृष्टः पूर्वम् अनुमित एवासीत् सम्प्रति तु प्रत्यक्षीकृत इत्य् अर्थः । अतो यूयं प्रतिक्षणं चर्व्यध्वे एवेति भावः ॥११॥

—ओ)०(ओ—

**॥ ७.५.१२ ॥**

**स यदानुव्रतः पुंसां पशु-बुद्धिर् विभिद्यते ।**

**अन्य एष तथान्योऽहम् इति भेद-गतासती ॥**

**मध्वः :**स्वातन्त्र्येणान्य-सद्भाव निषेधाय श्रुतिस् त्व् इयम् ।


    अन्योऽसाव् अन्योऽहम् इति पश्यन्न् अज्ञ इति स्म ह ॥


    आत्मानम् अन्तर्याम्यमयेद् इति भेदं स्वरूपतः ।


    आह तद् ब्रह्मणोऽधीना भिन्ना जीवाः सदैव च ।


    मुक्तस्यावस्थितिश् चैव सर्वं विष्णोर् वशे सदा ॥ इति ब्रह्म-तर्के ॥१२॥

**श्रीधरः : **अहो किम् एतत् प्रलपसि तव बुद्धि-भेदो यतो जातस् तं कथयेत्य् आक्षिप्तः संस् तत्-प्रसादाद् एवेत्य् उत्तरम् आह—स इति त्रिभिः । स भगवान् यदानुव्रतोऽनुकूलो भवति, तदा पशूनाम् अविवेकिनाम् इव बुद्धिर् भेद-गता असती मिथ्या संसार-विषया विभिद्यते अभिन्नात्म-निष्ठा भवति ॥१२॥

**क्रम-सन्दर्भः : **ततश् च, स यदेति कथञ्चिन् महतः प्रसङ्गेन तत्-साम्मुख्ये सति यदा स भगवान् अनुकूलः स्यात्, तदा पूर्वोक्त्या पशु-बुद्धिर् विभिद्यते नश्यतीत्य् अर्थः । ततस् ताम् एव विवृत्य दर्शयति—अन्य इति । अर्थ-काम-शास्त्रानुसारिणां भक्तानुगतानां नश्वरे सङ्घात एवात्मता मननाद् इति भावः ॥१२॥

**विश्वनाथः : **बुद्धि-भेदोऽयं तव कुत इत्य् अस्य प्रश्नोऽस्योत्तरम् आह—स इति । अनुव्रतोऽनुकूलः विशेषेण भिद्यते विदीर्यते । पशु-बुद्धिर् एव का ? तत्राह—अन्य एषोऽस्मद्-विपक्षस् तथान्योऽहम् एतस्य घातयितेति भेदं गता असती असाधुः । न हि गोप्यं हि साधूनाम् अमित्रोदास्त-विद्विषाम् इति भगवद्-उक्तेर् वस्तुतस् त्व् आत्म-दृष्ट्या सर्व-जीवानाम् ऐकरूप्यात् देह-दृष्ट्यापि सर्व-देहानां पञ्च-भूतात्मकत्वाद् भेदो नास्त्य् एवेति भावः ॥१२॥

—ओ)०(ओ—

**॥ ७.५.१३ ॥**

**स एष आत्मा स्व-परेत्य् अबुद्धिभिर्**

**दुरत्ययानुक्रमणो निरूप्यते ।**

**मुह्यन्ति यद्-वर्त्मनि वेद-वादिनो**

**ब्रह्मादयो ह्य् एष भिनत्ति मे मतिम् ॥**

**श्रीधरः : **भेदस्यासत्त्वं दर्शयन्न् आह—स एष परमात्मैव स्वः पर इति चाविवेकिभिर् निरूप्यते । युक्तं चैतत् । यतो यस्य वर्त्मनि जिज्ञासायां ब्रह्मादयोऽपि मुह्यन्ति । तत्र हेतुः—दुरत्ययं दुर्घटम् अनुक्रमणम् अनुचरितम् अनुवर्णनं वा यस्य ॥१३॥

**क्रम-सन्दर्भः : **स प्रसिद्धः परमात्मा तु एष मद्-दृष्टि-गोचरताम् इव गतः पूर्वोक्तैः स्व-परेत्य् अबुद्धिभिस् तु दुरत्ययानुक्रमणो निरूप्यते, दुर्बोध-रीतितया निश्चीयते । अहो आसतां ते यतस् तद्-वर्त्मनि वेद-वादिनोऽपि मुह्यन्ति, तेऽप्य् आसतां ब्रह्मादयोऽपि मुह्यन्तीति स एष एव च मन्-मतिं भिनत्ति । भवन्-मतात् पृथक् करोति ॥१३॥

**विश्वनाथः :** उक्त-लक्षण-पशु-बुद्धिमतां सुदुर्ज्ञेय इत्य् आह—स इति । एष परमात्मा स्वः स्व-पक्षः परो विपक्ष इति कुत्सिता बुद्धिर् येषां तैर् दुरत्ययं दुर्गमम् अनुक्रमणम् अनुसरणं यस्य सः, न च सुबुद्धिभिः शास्त्रज्ञैः सुगमम् एव तद्-अनुसरणम् इति वाच्यम् इत्य् आह—यद्-वर्त्मनि यत्-प्राप्ति-मार्गे अनुसरण-रूपे भक्ति-योगे वेद-वादिनो वेदार्थ-तात्पर्य-विवेचका अपि मुह्यन्ति । यूयं तु ज्ञान-लव-दुर्विदग्धाः किम् उतेति भावः । एष भगवान् मे मतिं भिनत्ति युष्मन्-मतिभ्यः सकाशाद् भिन्नां करोति ॥१३॥

—ओ)०(ओ—

**॥ ७.५.१४ ॥**

**यथा भ्राम्यत्य् अयो ब्रह्मन् स्वयम् आकर्ष-सन्निधौ ।**

**तथा मे भिद्यते चेतश् चक्र-पाणेर् यदृच्छया ॥**

**श्रीधरः : **ननु निर्विकारस्य कथं मति-भेदकत्वम् ? तत्राह—यथेति । यथा अयो लोहम् आकर्षस्यायस्कान्तस्य समीपे स्वयम् एव भ्रमति, तथा मे चेतश् चक्र-पाणेः सन्निधौ । तव कुतो जातस् तत् सन्निधिः ? तत्राह—यदृच्छयेति । कस्य तपो-दानादेः फलम् एतद् इति न ज्ञायत इत्य् अर्थः ॥१४॥

**क्रम-सन्दर्भः : **ननु, तेनैव त्वन्-मतिर् भिद्यते न त्व् अस्माभिः तथा तवैव मतिस् तेन भिद्यते न त्व् अस्माकम् इति कथं? तत्राह—यथेति । यदृच्छया स्वैरितया कारणान्तर-निरपेक्षतयेत्य् अर्थः । यदृच्छा स्वैरिता इत्य् अमरः । आकर्षायसोर् यथासौ स्वभावस् तथावयोर् अपीति युक्तम् एव तत् तद् इत्य् अर्थः ॥१४॥ [प्रीति-सन्दर्भ ९३]

**विश्वनाथः :** स एव मतेर् भेदः किम्-आकारः ? इति चेत् तत्राह—यथा अयो लोहम् आकर्षस्यायस्कान्तस्य सन्निधौ स्वयं भ्राम्यति, तथैव मे चेतः चक्रपाणेः सन्निधौ स्वयम् एव भ्राम्यति, भिद्यते युष्मच्-चेतोभ्यः सकाशाद् भिन्नं भवति । यदृच्छयेति नात्र सत्-कर्म-तपो-दानादेर् हेतुत्वं सम्भवतीत्य् अर्थः । अयम् अर्थः—अयस्कान्तेन स्व-शक्त्यैव लोखम् आकृष्य संयुक्तीक्रियते, तत्र किम् अपि कारणं प्रयोजनं च नास्तीत्य् अयस्कान्तस्य स्व-स्वभाव एव यथा तथैव चक्र-पाणेर् अपि स्वभाव एवायम्, यत् कृपा-परवशतया स्वभक्तस्य चेतसः स्वस्मिन्न् आकर्षणम् इति तत्र मम किं स्वातन्त्र्यम् अस्तीति भावः ॥१४॥

—ओ)०(ओ—

**॥ ७.५.१५ ॥**

**श्री-नारद उवाच—**

**एतावद् ब्राह्मणायोक्त्वा विरराम महा-मतिः ।**

**तं सन्निभर्त्स्य कुपितः सुदीनो राज-सेवकः ॥**

**श्रीधरः, विश्वनाथः : **राज-सेवक उवाचेति शेषः ॥१५॥

**क्रम-सन्दर्भः : **एतावद् इत्य् अर्धकम् । तम् इत्य् अर्धकम् ॥१५॥

—ओ)०(ओ—

**॥ ७.५.१६ ॥**

**आनीयताम् अरे वेत्रम् अस्माकम् अयशस्करः ।**

**कुलाङ्गारस्य दुर्बुद्धेश् चतुर्थोऽस्योदितो दमः ॥**

**श्रीधरः : **अरे वेत्रं कशा आनीयताम् । साम-दान-भेद-दण्डानां मध्ये चतुर्थो दमो दण्डोऽस्य दुर्बुद्धेर् उदित उक्तः शास्त्रेषु । दुर्बुद्धित्वे हेतुः, कुलाङ्गारस्य कुलस्याङ्गार-वन्-नाश-हेतोः ॥१६॥

**क्रम-सन्दर्भः : **आनीयताम् इत्य् अस्याद्ये चरणे युष्माभिर् इति, द्वितीये यस्माद् अयम् इति परार्धे यतो यस्येत्य् अध्याहार्यम्, “आनयध्वम् अरे वेत्रम्” इत्य्-आदिकतया तु यन् नोक्तं, तत् खलु तस्य कोमलतां दृष्ट्वा नातिस्पष्टं कर्तुं शक्तत्वाद् इति गम्यते ॥१६॥

**विश्वनाथः :** वेत्रं प्रहरण-दण्ड-विशेषः । यद् अयम् अयशस्करः, ततोऽस्य दुर्बुद्धेर् उपायानां मध्ये चतुर्थो दमो दण्ड एव उदित उक्तः शास्त्रेषु ॥१६॥

—ओ)०(ओ—

**॥ ७.५.१७ ॥**

**दैतेय-चन्दन-वने जातोऽयं कण्टक-द्रुमः ।**

**यन्-मूलोन्मूल-परशोर् विष्णोर् नालायितोऽर्भकः ॥**

**श्रीधरः : **तत् कुतस् तत्राह—दैतेया एव चन्दन-द्रुमास् तेषां वनेऽयं कण्टक-द्रुम-तुल्यो जातः । तद् एवाह—यस्य दैतेय-चन्दन-वनस्य मूलोन्मूलने परशु-स्थानीयस्य विष्णोर् अयम् अर्भक एव नालायितो नालम् इवाचरत् । यथा परशोश् छेदकत्वे बब्बूलादि-द्रुम-निर्मितो दण्डः सह-कारी तं विना छेदनासंभवात्, तथायं विष्णोर् दैत्य-मूलोच्छेदे हेतुर् जात इत्य् अर्थः ॥१७॥

**क्रम-सन्दर्भः : **पुनश् च स एव तादृश-परम-शुद्ध-रूपस्य विष्णोर् नालायितः इत्य् आसामञ्जस्यम् अतीवेति भावः ॥१७॥

**विश्वनाथः :** यस्य वनस्य मूलोन्मूलने परशु-स्थानीयस्य विष्णोर् नालायितो दण्ड-स्थानीयो लोके हि परशोर् दण्डो बर्बुर एव प्रसिद्धः । स च कण्टक-द्रुमः ॥१७॥

—ओ)०(ओ—

**॥ ७.५.१८ ॥**

**इति तं विविधोपायैर् भीषयंस् तर्जनादिभिः ।**

**प्रह्रादं ग्राहयाम् आस त्रि-वर्गस्योपपादनम् ॥**

**श्रीधरः : **इति तं प्रह्रादं भीषयन् धर्मार्थ-काम-वर्गस्य प्रतिपादकं शास्त्रम् अध्यापयाम् आस ॥१८॥

**क्रम-सन्दर्भः : _न व्याख्यातम्।_**

**विश्वनाथः :** ग्राहयामास ग्राहयितुम् यतते स्मेत्य् अर्थः ॥१९॥

—ओ)०(ओ—

**॥ ७.५.१९ ॥**

**तत एनं गुरुर् ज्ञात्वा ज्ञात-ज्ञेय-चतुष्टयम् ।**

**दैत्येन्द्रं दर्शयाम् आस मातृ-मृष्टम् अलङ्कृतम् ॥**

**श्रीधरः : **ज्ञातं ज्ञेयम् उपायानां चतुष्टयं साम-दानादि येन, तं दैत्येन्द्रं प्रति । मात्रा मृष्टम् उद्वर्त्य स्नापितम् । अलङ्कृतं भूषण-तिलकादिभिः ॥१९॥

**क्रम-सन्दर्भः : _न व्याख्यातम्।_**

**विश्वनाथः :** ज्ञातं ज्ञेयं ज्ञातुम् अर्हं चतुष्टयं साम-दान-भेद-दण्डन्तः-करणम् उपाय-चतुष्कं येन तम् ॥१९॥

—ओ)०(ओ—

**॥ ७.५.२०-२१ ॥**

**पादयोः पतितं बालं प्रतिनन्द्याशिषासुरः ।**

**परिष्वज्य चिरं दोर्भ्यां परमाम् आप निर्वृतिम् ॥**

**आरोप्याङ्कम् अवघ्राय मूर्धन्य् अश्रु-कलाम्बुभिः ।**

**आसिञ्चन् विकसद्-वक्त्रम् इदम् आह युधिष्ठिर ॥**

_न कतमेनापि व्याख्यातम्।_

—ओ)०(ओ—

**॥ ७.५.२२ ॥**

**हिरण्यकशिपुर् उवाच—**

**प्रह्रादानूच्यतां तात स्वधीतं किञ्चिद् उत्तमम् ।**

**कालेनैतावतायुष्मन् यद् अशिक्षद् गुरोर् भवान् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** सुष्ठु अधीतं संशयादि-रहितम् अनु अनुकूलं गुरोर् हिरण्यकशिपु-मते शुक्र्।अथवाजात्, प्रह्लाद-मते नारदात् ॥२२॥

—ओ)०(ओ—

**॥७.५.२३-२४॥**

**श्री-प्रह्राद उवाच—**

**श्रवणं कीर्तनं विष्णोः स्मरणं पाद-सेवनम् ।**

**अर्चनं वन्दनं दास्यं सख्यम् आत्म-निवेदनम् ॥**

**इति पुंसार्पिता विष्णौ भक्तिश् चेन् नव-लक्षणा ।**

**क्रियेत भगवत्य् अद्धा तन् मन्येऽधीतम् उत्तमम् ॥**

**मध्वः :** आत्म-स्थत्वेन वेदनम् आत्म-वेदनम् ।


    मुक्तस्यापि ममान्तः-स्थो नियन्तैव हरिः सदा ।


    इति ज्ञानं समुद्दिष्टं सम्यग् आत्म-निवेदनम् ॥ इति च ॥२३॥

**श्रीधरः : पाद-सेवनं** परिचर्या । **अर्चनं** पूजा । **दास्यं** कर्मार्पणम् । **सख्यं** तद्-विश्वासादि । **आत्म-निवेदनं** स्व-शरीर-समर्पणम् । यथा विक्रीतस्य गवाश्वादेर् भरण-पालनादि-चिन्ता न क्रियते, तथा देहं तस्मै समर्प्य तच् चिन्ता-वर्जनम् इत्य् अर्थः ॥२३॥

इति **नव-लक्षणानि** यस्याः सा अधीतेन चेद् **भगवति विष्णौ भक्तिः क्रियते** सा चार्पितैव सती यदि क्रियेत, न तु कृता सती पश्चाद् अर्प्येत **तद् उत्तमम् अधीतं मन्ये**, न त्व् अस्माद् गुरोर् अधीतं शिक्षितं वा तथा-विधं किञ्चिद् अस्तीति भावः ॥२३॥

**सनातन-गोस्वामी : **पाद-सेवनं परिचर्या । अर्चनं पूजा । दास्यं कर्मार्पणम् । सख्यं तद्-विश्वासादि । आत्म-निवेदनं देह-समर्पणम् । यथा विक्रीतस्य गवादेर् भरण-पालनादि-चिन्ता न क्रियते, तथा देहं तस्मै तच्-चिन्ता-वर्जनम् इत्य् अर्थः ॥२३॥ 

**क्रम-सन्दर्भः : **श्रवणम् इति युग्मकम् । तत्र श्रवणं नाम-रूप-गुण-परिकर-लीला-मय-शब्दानां श्रोत्र-स्पर्शः । एवं कीर्तन-स्मरणयोर् अपि क्रमो ज्ञेयः । स्मरणं यत् किञ्चिन्-मनसानुसन्धानम् । पाद-सेवनं काल-देशाद्य्-उचित-परिचर्या । अर्चनं विष्णु-पूजा । वन्दनं नमस्कारः । दास्यं तद्-दासोऽस्मीत्य् अभिमानः । सख्यं बन्धु-भावेन तदीय-हिताशंसनम् । आत्म-निवेदनं देहादि-शुद्धात्म-पर्यन्तस्य सर्वतो-भावेन तस्मिन्न् एवार्पणम् इति नव-लक्षणानि यस्याः, सा भगवति तद्-विषयिका **अद्धा** साक्षाद्-रूपा, न तु कर्माद्य्-अर्पण-रूप-परस्परा भक्तिः । इयं यत्रापि श्री-विष्णुर् एवार्पिता, तद्-अर्थम् एवेदम् इति भाविता, न तु धर्मार्थादिष्व् अर्पिता । एवम् एवम्-भूता चेत् क्रियेत, तदा तेन कर्त्रा यद् अधीतं, तद् उत्तमं मन्ये इत्य् अर्थः । 

तथा च श्री-गोपाल-तापनी श्रुतिः—भक्तिर् अस्य भजनं तद् इहामुत्रोपाधि-नैराश्येनामुष्मिन् मनः-कल्पनम् एतद् एव नैष्कर्म्यम्[गो।ता।उ। १.१४] इति ।

नव-लक्षणेति समुच्चयो नावश्यकः । एकेनैवाङ्गेन साध्याव्यभिचार-श्रवणात् । क्वचिद् अन्याङ्ग-मिश्रणं तु तथापि भिन्न-श्रद्धा-रुचित्वात् । ततो नव-लक्षण-शब्देन भक्ति-सामान्योक्त्या तन्-मात्रानुष्ठानं विधीयत इति ज्ञेयम् । ततो नव-लक्षणत्वं चास्या अन्येषाम् अप्य् अङ्गानां तद्-अन्तर्भावाद् उक्तम् ॥

अत्र[^१७] नव-लक्षण-समुच्चयो नावश्यकः । एकेनैवाङ्गेन साध्याव्यभिचार-श्रवणात् क्वचिद् अन्याङ्ग-मिश्रणं तु, तथापि भिन्न-श्रद्धा-रुचित्वात्, ततो नव-लक्षण-शब्देन सामान्योक्त्या तन्-मात्रानुष्ठानं विधीयत इति ज्ञेयं, नव-लक्षणत्वं चास्याः । अन्येषाम् अप्य् अङ्गानां तद्-अन्तर्-भावाद् युक्तम् ॥ [भक्ति-सन्दर्भ १६९]

किञ्चिच् चात्र विशिष्य लिख्यते, तद् एवं नामादि-श्रवणब्-हक्त्य्-अङ्ग-क्रमः । तत्र यद्यप्य् एकतरेणापि व्युत्क्रमेणापि सिद्धिर् भवत्य् एव, तथापि प्रथमः नाम्नः श्रवणम् अन्तः-करण-शुद्ध्य्-अर्थम् अपेक्ष्यम् । शुद्धे चान्तः-करणे रूप-श्रवणेन, तद्-उदय-योग्यता भवति । सम्यग्-उदिते च रूपे गुणानां स्फुरणं सम्पद्यते । सम्पन्ने च गुणानां स्फुरणेन परिकर-वैशिष्ट्ये ततस् तेषु नाम-रूप-गुण-परिकरेषु सम्यक् स्फुरितेषु लीलानां स्फुरणं सुष्ठु भवतीत्य् अभिप्रेत्य साधन-क्रमो लिखितः । एवं कीर्तन-स्मरणयोश् च ज्ञेयम् । 

इदं च श्रवणं श्रीमन्-महन्-मुखरितं चेन् महा-माहात्म्यं[^१८] जात-रुचीनां परम-सुखदं च । तच् च द्विविधं—महद्-आविर्भावितं महत्-कीर्त्यमानं चेति । [भक्ति-सन्दर्भ २५६]

तत्र श्री-भागवतम् उपलक्ष्य पूर्वं यथा—


    इदं भागवतं नाम पुराणं ब्रह्म-सम्मितम् ।


    उत्तम-श्लोक-चरितं चकार भगवान् ऋषिः ॥ [भा।पु। १.३.४०]

तत्रापि श्रवणे श्री-भागवत-श्रवणं तु परम-श्रेष्ठम् । तस्य तादृश-प्रभावमय-शब्दात्मकत्वात् परम-रसमयत्वाच् च । [भक्ति-सन्दर्भ २६०]

अत्र मूर्त्याभिमतयात्मनः इतिवत् निजाभीस्ट-नामादि-श्रवणं तु मुहुर् आवर्तयितव्यम् । तत्रापि स-वासन-महानुभव-मुखात् सर्वस्य श्री-कृष्ण-नामादि-श्रवणं तु परम-भाग्याद् एव सम्पद्यते, तस्य पूर्ण-भगवत्त्वाद् इति । एवं कीर्तनादिष्व् अप्य् अनुसन्धेयम् । तत्र यत् स्वयं सम्प्रति कीर्त्यते, तद् अपि श्री-शुकदेवादि-महत्-कीर्तित-चरत्वेनानुसन्धाय कीर्तनीयम् इति । 

तद् एवं श्रवणं दर्शितम् । अस्य च कीर्तनादितः पूर्वत्वं, तद् विना तत्-तद्-अज्ञानात् । विशेषतश् च यदि साक्षाद् एव महत्-कृतस्य श्रवण-भाग्यं न सम्पद्यते, तदैवं स्वयं पृथक्-कीर्तनीयम् इति तत्-प्राधान्यात् । अत[^१९] एवोक्तं तद्-वाग्-विसर्गो जनताघ-विप्लवः [भा।पु। १.५.११, १२.१२.५२] इत्य् आदौ । टीका-कृद्भिः—यद् यानि नामानि वक्तरि सति शृण्वन्ति श्रोतरि सति गृणन्ति । अन्यदा तु स्वयम् एव गायन्ति इति ।

अथातः **कीर्तनम् **। तत्र पूर्ववन् नामादि-क्रमो ज्ञेयः । [भक्ति-सन्दर्भ २६५]

नाम-कीर्तनं चेदम् उच्चैर् एव प्रशस्तम्—नामान्य् अनन्तस्य हत-त्रपः पठन् [भा।पु।१.६.२७] इत्य् आदौ । [भक्ति-सन्दर्भ २६५]

अत्र च नाम-सङ्कीर्तने यथोपदिष्टं कलि-युग-पावनावतारेण श्री-भगवता—


    तृणाद् अपि सुनीचेन तरोर् अपि सहिष्णुना ।


    अमानिना मानदेन कीर्तनीयः सदा हरिः ॥ [पद्या। ३२] इति । [भक्ति-सं। २६९]

इयं च कीर्तनाख्या भक्तिर् भगवतो द्रव्य-जाति-गुण-क्रियाभिर् दीन-जनैक-विषयापार-करुणा-मयीति श्रुति-पुराणादि-विश्रुतिः । कलौ च दीनत्वं, यथा ब्रह्म-वैवर्ते—


    अतः कलौ तपो-योग-विद्या-याज्ञादिकाः क्रियाः ।


    साङ्गाः भवन्ति न कृताः कुशलैर् अपि देहिभिः ॥ इति ।

अत एव कलौ स्वभावत एवातिदीनेषु लोकेष्व् आविर्भूय तान् अनायासेनैव तत्-तद्-युग-गत-महा-साधनानां सर्वम् एव फलं ददाना सा कृतार्थयति । अत एव तयैव कलौ[^२०] भगवतो विशेषतश् च सन्तोषो भवति । [भक्ति-सन्दर्भः २७०]

अत्र कलि-प्रसङ्गेन कीर्तनस्य गुणोत्कर्ष इति वक्तव्यम् । भक्ति-मात्रे काल-देशादि-नियमस्य निषिद्धत्वात् । तस्मात् सर्वत्रैव युगे श्रीमत्-कीर्तनस्य समानम् एवसामर्थ्यम् कलौ श्री-भगवता कृपया तद् ग्राह्यम् इत्य् अपेक्षयैव तत्-तत्-प्रशंसेति स्थितम् । अत एव यद्यपि अन्य-भक्तिः कलौ कर्तव्या, तदा तत्-संयोगेनैवेत्य् उक्तम्—यज्ञैः सङ्कीर्तन-प्रायैर् यजन्ति हि सुमेधसः [भा।पु। ११.५.२९] इति । अत्र च स्वतन्त्रम् एव नाम-कीर्तनम् अत्यन्त-प्रशस्तम्—


    हरेर् नाम हरेर् नाम हरेर् नामैव केवलम् ।


    कलौ नास्त्य् एव नास्त्य् एव नास्त्य् एव गतिर् अन्यथा ॥ इत्य् आदौ ।

तस्मात् साधूक्तं कलिं सभाजयन्त्य् आर्याः [भा।पु। ११.५.३] इत्य्-आदि-त्रयम् ॥ [भक्ति-सं। २७३]

अत्र पाद्मोक्ताः दशापराधाः त्याज्याः । यथा सनत्-कुमार-वाक्ये—


    सर्वापराध-कृद् अपि मुच्यते हरि-संश्रयात् ।


    हरेर् अप्य् अपराधान् यः कुर्याद् द्विपद-पांसवः ॥


    नामाश्रयः कदाचित् स्यात् तरत्य् एव स नामतः ।


    नाम्नोऽपि सर्व-सुहृदो ह्य् अपराधात् पतत्य् अधः ॥ इति ।

**अपराधाश् **चैते—


    सतां निन्दा नाम्नः परमम् अपराधं वितनुते


    यतः ख्यातिं यातं कथम् उ सहते तद्-विगर्हाम् ।


    शिवस्य श्री-विष्णोर् य इह गुण-नामादि-सकलं


    धिया भिन्नं पश्येत् स खलु हरि-नामाहित-करः ॥


    गुरोर् अवज्ञा श्रुति शास्त्र निन्दनम् 


    तथार्थ वादो हरि नाम्नि कल्पनम् ।


    नाम्नो बलाद् यस्य हि पाप बुद्धिर्


    न विद्यते तस्य यमैर् हि शुद्धिः ॥


    धर्म व्रत त्याग हुतादि सर्व 


    शुभ क्रिया साम्यम् अपि प्रमादः ।


    अश्रद्दधाने विमुखेऽप्य् अशृण्वति


    यश् चोपदेशः शिव नामापराधः ॥


    श्रुत्वापि नाम माहात्म्ये 


    यः प्रीति रहितोऽधमः ।


    अहं ममादि परमो 


    नाम्नि सोऽप्य् अपराध कृत् ॥ इति ।

एतेषाम् अपराधानाम् अनन्य-प्रायश्चित्तं चोक्तम् तत्रैव—


    नामापराधयुक्तानां नामान्य् एव हरन्त्य् अघम् । 


    अविश्रान्त-प्रयुक्तानि तान्य् एवार्थ-कराणि च ॥ इति । 

सत्स्व् अप्य् अपराधेषु तत्-सन्तोषणार्थम् एव सन्तत-नाम-कीर्तनादिकं समुचितम् अम्बरीष-चरितादौ तद्-एक-क्षम्यत्वे । नामापराधानां दर्शनात् उक्तं च नाम-कौमुद्याम् महद्-अपराधस्य भोग एव निवर्तकस् तद्-अनुग्रहो वेति । अत एवोक्तं श्री-शिवं प्रति दक्षेण—योऽसौ मया विदित-तत्त्व-दृशा सभायाम्[भा।पु। ४.७.१५] इत्य्-आदि । 

अस्मिन् कीर्तने निज-दैन्य-निजाभीष्ट-विज्ञप्ति-स्तव-पाठाव् अप्य् अन्तर्-भावौ । तथात्र श्री-भागवत-स्थित-नामादि-कीर्तनं तु पूर्ववद् अन्यदीय-नामादि-कीर्तनाद् अधिकं ज्ञेयम् । 

अथ कीर्तनादिभिः[^२१]शुद्धान्तः-करणश् चेत् एतन्निर्विध्यमानानाम् इच्छताम् अकुतो-भयम् [भा।पु। २.१.११] इत्य्-आद्य्-उक्तत्वान् नाम-कीर्तनापरित्यागेन स्मरणं कुर्यात् । तच् च मनसानुसन्धानम्[^२२] । यद् एव नामादि-सम्बन्धित्वेन बहु-विधं भवति।

तच् च पञ्च-विधं यत्-किञ्चिद्-अनुसन्धानं स्मरणम् । सर्वतश् चित्तम् आकृष्य सामान्याकारेण मनो-धारणं धारणा । विशेषतो रूपादि-विचिन्तनं ध्यानम् । अमृत-धारावद् अनवच्छिन्नं[^२३] तद् ध्रुवानुस्मृतिः । ध्येय-मात्र-स्फुरणं समाधिर् इति ।क्वचिल् लीलादि-युक्ते च तस्मिन् अन्यास्फुर्तिः समाधिः स्यात् । एतद्-रूपो दासादि-भक्तानां पूर्वस् तु प्रायः शान्त-भक्तानाम् ।

अथ रुचिः शक्तिश् च चेत् तद्-अपरित्यागेन पाद-सेवा च कर्तव्या । सेवा स्मरण-सिद्ध्य्-अर्थं सा कैश्चित् क्रियते पाद-सेवायां पाद-शब्दो भक्त्यैव निर्दिष्टः । ततः सेवायाः सादरत्वं विधीयते । अस्य श्री-मूर्ति-दर्शन-स्पर्शन-परिक्रमानुव्रजन-भगवन्-मन्दिर-गङ्गा-पुरुषोत्तम-द्वारका-मथुरादि-तदीय-तीर्थ-स्थान-गमनादयोऽप्य् अन्तर्भाव्याः तत्-परिकर-प्रायत्वात् गङ्गादीनां परम-भागवतत्व-पक्षे तु तत्-सेवादिकं महत्-सेवादाव् एव पर्यवस्यति । तुलसी-सेवा च तस्याश् चैवान्तर्-भाव्या । ततो महताम् इव गङ्गादीनां भक्ति-निदानत्वम् । 

अथार्चनम् तन्-मार्गे श्रद्धा चेद् आश्रित-मन्त्र-गुरुस् तं विशेषतः पृच्छेत् । यद्यपि श्री-भागवत-मते पञ्चरात्रादिवद् अर्चन-मार्गस्यावश्यकत्वं नास्ति, तद् विनापि श्रवणादीनाम् एकतरेणापि पुरुषार्थ-सिद्धेर् अभिहितत्वात् । तथोक्तं प्राचीनैर् अपि—


    श्री-विष्णोः श्रवणे परीक्षिद् अभवद् वैयासकिः कीर्तने


    प्रह्लादः स्मरणे तद्-अङ्घ्रि-भजने लक्ष्मीः पृथुः पूजने ।


    अक्रूरस् त्व् अभिवन्दने कपि-पतिर् दास्येऽथ सख्येऽर्जुनः


    सर्वस्वात्म-निवेदने बलिर् अभूत् कृष्णाप्तिर् एषां परा ॥ [पद्यावली ५३]

तथापि श्री-नारदादि-वर्त्मानुसरद्भिः श्री-भगवता सह सम्बन्ध-विशेषं दीक्षा-विधानेन श्री-गुरु-चरण-सम्पादितं चिकीर्षद्भिः कृतायां दीक्षायाम् अर्चनम् अवश्यं क्रियेतैव । ये तु सम्पत्तिमन्तो गृह-स्थास् तेषां त्व् अर्चन-मार्ग एव मुख्यः । तद् अकृत्वापि निष्किञ्चनवत् केवल-स्मरणादि-निष्ठत्वे वित्त-शाठ्य-प्रतिपत्तिः स्यात्, पर-द्वारा सम्पादनं व्यवहार-निष्ठत्वस्यालसत्वस्य वा प्रतिपादकम् । 

ततोऽश्रद्धामयत्वाद् धिनम् एव तत् । ततश् च योऽमायया सततयानुवृत्त्या [भा।पु। १.३.३८]इत्य्-आद्य्-उपदेशाद् भ्रश्येत् ।

किं च, गृहस्थानां परिचर्या-मार्गे द्रव्य-साध्यतया तद्-अर्चन-मार्गाद् अविशेषेण प्राप्तेऽप्य् अर्चन-मार्गस्य प्राधान्यम् अत्यन्त-विधि-सापेक्षत्वात् तेषाम् । तथा गार्हस्थ्य-धर्मस्य देवता-याग-रूपस्य शाखा-पल्लवादि-सेक-स्थानीयस्य मूल-सेक-रूपं तद्-अर्चनम् इत्य् अपि तद्-अकरणे महान् दोषः । 

दीक्षितानां च सर्वेषां तद्-अकरणे नरक-पातः श्रूयते । अशक्तम् अयोग्यं प्रति चाग्नेये—


    पूजितं पूज्यमानं वा यः पश्येद् भक्तिमतो हरिम् ।


    श्रद्धया मोदयेद् यस् तु सोऽपि योग-फलं लभेत् ॥ इति ।

योगोऽत्र पञ्चरात्राद्य्-उक्तः क्रिया-योगः । 

किं च, अस्मिन्न् अर्चन-मार्गेऽवश्यं विधिर् अपेक्षणीयः । ततः पूर्वं दीक्षा कर्तव्या । अथ शास्त्रीयं विधानं च शिक्षणीयम् । तत्र वैष्णव-सम्प्रदाय एव प्रमाणम् । 

ननु भगवन्-नामात्मका एव मन्त्राः । तत्र विशेषेण नमः-शब्दाद्य्-अलंकृताः श्री-भगवता श्री-महर्षिभिश् चाहित-शक्ति-विशेषाः श्री-भगवता समम् आत्म-सम्बन्ध-विशेष-प्रतिपादकाश् च । तत्र केवलानि श्री-भगवन्-नामान्य् अपि निरपेक्षाण्य् एव परम-पुरुषार्थ-फल-पर्यन्त-दान-समर्थानि । ततो मन्त्रेषु नामतोऽप्य् अधिक-सामर्थ्ये लब्धे कथं दीक्षाद्य्-अपेक्षा ? 

उच्यते, यद्यपि स्वरूपतो नास्ति, तथापि प्रायो देहादि-सम्बन्धेन कदर्य-शीलानां विक्षिप्त-चित्तानां जनानां तत्-तत्-सङ्कोचीकरणाय श्री-महर्षि-प्रभृतिभिर् अत्रार्चन-मार्गे क्वचित् क्वचित् काचित् काचिन् मर्यादा स्थापितास्ति । ततस् तद्-उल्लङ्घने शास्त्रं प्रायश्चित्तम् उद्भावयति ।

तत उभयम् अपि समञ्जसम्[^२४] इति । 

तद् एतद् अर्चनं द्विविधम्—केवलं, कर्म-मिश्रं च । तयोः पूर्वं निरपेक्षाणां श्रद्धावतां दर्शितम् । उत्तरं व्यवहार-चेष्टातिशयवत्ता यादृच्छिक-भक्त्य्-अनुष्ठानवत्तादि-लक्षण-लक्षित-श्रद्धानां, तथा तद्-वैपरीत्य-लक्षित-श्रद्धानाम् अपि प्रतिष्ठितानां भक्ति-वार्तानभिज्ञ-बुद्धिषु साधारण-वैदिक-कर्मानुष्ठान-लोपोऽपि मा भूद् इति लोक-सङ्ग्रह-पराणां गृहस्थानां दर्शितम् । 

अस्याङ्गानि चागमादौ ज्ञेयानि । तथा श्री-कृष्ण-जन्माष्टमी-कार्तिकादि-व्रतैकादशी-व्रतादिकम् अत्रैवान्तर्-भाव्यम् । 

अथास्मिन् पाद-सेवनार्चन-मार्गे अपराधास् त्याज्या अत्रागमोक्तानुसारेण लिख्यन्ते—


    यानैर् वा पादुकैर् वापि गमनं भगवद्-गृहे ।


    देवोत्सवाद्य्-असेवा च अप्रणामस् तद्-अग्रतः ॥


    उच्छिष्टे वाप्य् अशौचे वा भगवद्-वन्दनादिकम् ।


    एक-हस्त-प्रणामश् च तत्-पुरस्तात् प्रदक्षिणम् ॥


    पाद-प्रसारणं चाग्रे तथा पर्यङ्क-बन्धनम् ।


    शयनं भक्षणं चापि मिथ्या-भाषणम् एव च ॥


    उच्चैर् भाषा मिथो जल्पो रोदनानि च विग्रहः ।


    निग्रहानुग्रहौ चैव नृषु च क्रूर-भाषणम् ॥


    कम्बलावरणं चैव पर-निन्दा पर-स्तुतिः ।


    अश्लील-भाषणं चैव अधो-वायु-विमोक्षणम् ॥


    शक्तौ गौणोपचारश् च अनिवेदित-भक्षणम् ।


    तत्-तत्-कालोद्भवानां च फलादीनाम् अनर्पणम् ॥


    विनियुक्तावैशिष्ठस्य प्रदानं व्यञ्जनादिके ।


    पृष्ठीकृत्यासनं चैव परेषाम् अभिवादनम् ॥


    गुरौ मौनं निज-स्तोत्रं देवता-निन्दनं तथा ।


    अपराधास् तथा विष्णोर् द्वात्रिंशत् परिकीर्तिताः ॥[ह।भ।वि। ८.४४१-८]

वाराहे च येऽन्येऽपराधास्ते सङ्क्षिप्य लिख्यन्ते । राजान्नभक्षणम् ध्वान्तागारे हरेः स्पर्शः विधिं विना हर्यूपसर्पणं वाद्यं विना तद्द्वारोद्धाटनं कुक्कुरदृष्टे भक्ष्यसङ्ग्रहः अर्चने मौनभङ्गः पूजाकाले विडुत्सर्गाय गमनम् । गन्धमाल्यादिकमदत्वा धूपनम् अनर्हम्पुष्पेण पूजनं तथा,


    अकृत्वा दन्त-काष्ठं च कृत्वा निधूवनं तथा ।


    स्पृष्ट्वा रजस्वलां दीपं तथा मृतकम् एव च ॥


    रक्तं नीलम् अधौतं च पारक्यं मलिनं पटम् ।


    परिधाय मृतं दृष्ट्वा विमुच्यापान-मारुतम् ॥


    क्रोधं कृत्वा श्मशानं च गत्वा भुक्ताप्य् अजीर्ण-युक् ।


    भक्षयित्वा क्रोड-मांसं पिन्याकं जाल-पादकम् ॥


    तथा कुसुम्भ-शाकं च तैलाभ्यङ्गं विधाय च ।


    हरेः स्पर्शो हरेः कर्म-करणं पातकावहम् ॥ [ह।भ।वि। ८.४५६-९]

	

तथा तत्रैवान्यत्र—भगवच्-छास्त्रानादरेण तत्-प्रतिपत्तिः अन्य-शास्त्र-प्रवर्तनं तद्-अग्रतस् ताम्बूल-चर्वणम् एरण्ड-पत्र-स्थ-पुष्पैर् अर्चनम् आसुर-काले पूजा पीठे भूमौ चोपविश्य पूजनं स्नपन-काले वाम-हस्तेन तत्-स्पर्शः पर्युषितैर् याचितैर् वा पुष्पैर् अर्चनं पूजायां ष्ठीवनं तस्यां स्व-गर्व-प्रतिपादनं तिर्यक्-पुण्ड्र-धृतिः अधौत-पदत्वेऽपि तन्-मन्दिर-प्रवेशः अवैष्णव-पद-निवेदनम् अवैष्णव-दृष्टौ पूजनं विघ्नेशम् अपूजयित्वा कपालिनं दृष्ट्वा वा पूजनं न स्वाम्भसा स्नपनं घर्माम्बु-लिप्तत्वेऽपि पूजनम् इत्य् आदयः । अन्यत्र निर्माल्य-लङ्घनं भगवच्-छपथादयोऽन्ये च बहवः ।

अथ तथापि प्रामादिके भगवद्-अपराधे पुनर् भगवत्-प्रसादनानि कर्तव्यानि । यथा स्कान्दे अवन्ती-खण्डे श्री-व्यासोक्तौ—


    अहन्य् अहनि यो मर्त्यो गीताध्यायं पठेत् तु वै ।


    द्वात्रिंशद्-अपराधांस् तु क्षमते तस्य केशवः ॥ इति ।

तत्रैव द्वारका-माहात्म्ये—


    सहस्र-नाम-माहात्म्यं यः पठेच् छृणुयाद् अपि ।


    अपराध-सहस्रेण न स लिप्येत् कदाचन ॥ इति ।

तत्रैव रेवा-खण्डे—


    द्वादश्यां जागरे विष्णोर् यः पठेत् तुलसी-स्तवम् ।


    द्वात्रिंशद्-अपराधानि क्षमते तस्य केशवः ॥ इति ।

तत्रैवान्यत्र—


    तुलस्य्-आरोपणं कार्यं श्रावणेषु विशेषतः ।


    अपराध-सहस्राणि क्षमते पुरुषोत्तमः ॥ इति ।

तत्र वान्यत्र कार्तिक-माहात्म्ये—


    तुलस्या कुरुते यस् तु शाग्राम-शिलार्चनम् ।


    द्वात्रिंशद्-अपराधांश् च क्षमते तस्य केशवः ॥ इति ।

ब्रह्म-पुराणे—


    यः करोति हरेः पूजां कृष्ण-शत्राङ्कितो नरः ।


    अपराध-सहस्राणि नित्यं हरति केशवः ॥इति ।

आदि-वाराहे—


    संवत्सरस्य मध्ये तु तीर्थे शौकरके मम । 


    कृतोपवासः स्नानेन गङ्गायां शुद्धिम् आप्नुयात् ॥


    मथुरायां तथाप्य् एवं सापराधः शुचि भवेत् ।


    अनयोस् तीर्थयोर् एकं यः सेवेत सुकृती नरः ॥


    सहस्र-जन्म-जनितान् अपराधान् जहाति सः ॥इति ।

शौकरके शूकर-क्षेत्राख्ये । 

अथार्चन-मार्गे क्वचिन् मानस-पूजा च विहितास्ति । तथा च पाद्मोत्तर-खण्डे—साधारणं हि सर्वेषां मानसेज्या नॄणां प्रिया इति ।

गौतमीये—संन्यासिनां मुमुक्षूणां मानसोपहृतिः परा इति । 

तन्-महिमा यथा श्री-नारद-पञ्चरात्रे श्री-नारायण-वाक्ये—अयं यो मानसो योगो जरा-व्याधि-भयापहः इत्य्-आदौ,


    यश् चैतत् परया भक्त्या सकृत् कुर्यान् महा-मते ।


    क्रमोदितेन विधिना तस्य तुष्याम्य् अहं मुने ॥ इति ।

एषा क्वचित् स्वतन्त्रापि भवति । मनो-मय्या मूर्तेर् अष्टमतया स्वातन्त्र्येण विधानात्—अर्चादौ हृदये वापि यथोपलब्धोपचारकैः [भा।पु। ११.३.५१] इत्य् आविर्होत्र-वचनेन वा-शब्दात् ।

अत्र ब्रह्म-वैवर्ते कथा च—प्रतिष्ठान-पुरे कश्चिद् विप्र आसीत् । स च दरिद्रोऽपि कम्राधीनम् आत्मानं मन्यमानः शान्त एवासीत् । स तु सरल-बुद्धिः कदाचित् विप्रेन्द्राणां सदसि वैष्णवान् धर्मान् शुश्राव । ते च धर्मा मनसापि सिद्ध्यन्तीति श्रुत्वा दरिद्रः स्वयं तथैवाचरितुम् आरब्धवान् । ततश् च गोदावरी-स्नान-पूर्वकं नित्य-कर्म समाप्य शान्त-मतिर् भूत्वा विविक्तासनः प्राणायामादि-कर्म-पूर्वकं स्थिरीभूय मनसैवाभिमतां हरि-मूर्तिं स्थापयित्वा स्वयं दुकूलादिकं परिधाय दृढं परिकरं बद्ध्वा तत्-सदनं सम्मार्ज्य तां प्रणम्य राजत-सौवर्ण-घटैः सर्वेषां गङ्गादि-तीर्थानां जलम् आहृत्य तथा नाना-परिचर्या-द्रव्याण्य् उपानीय तदीयं स्नपनादिकम् आरात्रिकान्तं महाराजोपचारं समाप्य, दिनं दिनं सुखातिशयम् आप्नुवन्न् आसीत् । तद् एवं बहुषु कालेषु गतेषु कदाचिन् मनसैव घृत-सहितं परमान्नं निर्माय सौवर्ण-पात्रेण तद्-भोजनार्थम् उत्थाप्य स्थितः, तप्ततया स्फुरिते तस्मिन् प्रविष्टम् अङ्गुष्ठ-युगलं दग्धं प्रतीयन् हन्त तद् इदं दुष्टं जातम् इति दुःखेन तद् धित्वा समाधि-भङ्गेऽपि जाते दग्धाङ्गुष्ठतया बहिर् अपि पीडितो बभूव । तद् अवधाय वैकुण्ठे समुपविष्टेन श्री-वैकुण्ठ-नाथेन हसता श्री-प्रभृतिभिस् तत्-कारणं पृष्टेन च सतां तं स्व-निकटं विमानेन आनयामासे । तथाविधतया दर्शयामासे स्व-निकटे योग्यतया स्थापयामासेति ॥

अथ **वन्दनम्** । तच् च यद्यप्य् अर्चनाङ्गत्वेनापि वर्तते, तथापि कीर्तन-स्मरणवत् स्वातन्त्र्येणादीत्य् अभिप्रेत्य पृथग् विधीयते । एवम् अन्यत्रापि ज्ञेयम् । वन्दनस्य पृथग्-विधानं चानन्त-गुणैश्वर्य-श्रवणात् तद्-गुणानुसन्धान-पाद-सेवादौ विधृत-दैन्यानां नमस्कार-मात्रे कृताध्यवसायानाम् अर्थे । 

स एष नमस्कारस् तस्यार्चनत्वेनाप्य् अतिदिष्टः । नमस्कारेऽप्य् अपराधाश् चैते परिहर्तव्याः विष्णु-स्मृत्य्-आदि-दृष्ट्या । ये खलु एक-हस्त-कृतत्व-वस्त्रावृत-देहत्व-भगवद्-अग्र-पृष्ठ-वाम-भागांश-तन्-निकट-गर्भ-मन्दिर-गतत्वादि-मयाः ।

अथ **दास्यम्** । 


    जन्मान्तर-सहस्रेषु यस्य स्यान् मतिर् ईदृशी ।


    दासोऽहं वासुदेवस्य सर्वान् लोकान् समुद्धरेत् ॥ इतीतिहास-समुच्चयोक्त-लक्षणम् ।

अस्तु तावत् तत्-तद्-भजन-प्रयासः । केवल-तादृशत्वाभिमानेनापि सिद्धिर् भवतीत्य् अभिप्रेत्यैवोत्तरत्र निर्देशश् च तस्य । एतस्य कार्य-भूतं परिचर्यादिकं केवल-परिचर्यादिकं केवल-परिचर्या-रूपत्वे भेदो न स्यात् । 

अथ **सख्यम्** । यथा अगस्त्य-संहितायाम्—


    परिचर्यापराः केचित् प्रासादेषु च शेरते । 


    मनुष्यम् इव तं द्रष्टुं व्यवहर्तुं च बन्धुवत् ॥ इति ।

अत एव, यन्-मित्रं परमानन्दम्[भा।पु। १०.१४.३१] इत्य् अत्र मित्र-पद-विन्यासः कृतः ।

अस्य चोत्तरत्र पाठः प्रेम-विश्रम्भ-भावना-मयत्वेन दास्याद् अप्य् उत्तमत्वापेक्षया। किं च, परमेश्वरेऽपि यत् सख्यं शास्त्रे विधीयते, तन् नाश्चर्यम्,नादेवो देवम् अर्चयेत् इति तद्-भावस्यापि विधान-श्रवणात् । किन्तु तद्-भावस् तत्-सेवा-विरुद्ध इति शुद्ध-भक्तैर् उपेक्ष्यते । सख्यं तु परम-सेवानुकूलम् इत्य् उपादीयत इति । तद् एतत् साक्षाद्-भजनात्मकं दास्यं सख्यं च टीकायाम् अपि दर्शितम् अस्ति—


    तस्यैव मे सौहृद-सख्य-मैत्री-


    दास्यं पुनर् जन्मनि जन्मनि स्यात् । [भा।पु। १०.८१.२९] इत्य् अत्र श्रीदाम-विप्र-वाक्ये ।

यथा, 


    श्री-कृष्णस्य भक्त-वात्सल्यं दृष्ट्वा तद् भक्तिं प्रार्थयते—तस्येति । सौहृदं प्रेम । सख्यं हिताशंसनं च । मैत्री उपकारिकत्वं च । दास्यं सेवकत्वम् । तत्-समाहार एक-वचनम् । तस्य तत्-सम्बन्धिनो मे मम स्यात्, न तु विभूतिः इत्य् एतत् ॥

अत्र दास्यसख्याभ्यां कर्मार्पण-विश्वासौ न स्यातां, साक्षाद्-भक्तित्वाभावात् कर्मार्पणस्य फलं भक्तिः विश्वासश् च भक्त्य्-अभिनिवेश-हेतुः श्रवण-कीर्तनम् इत्य्-आदौ, विष्णोः श्रवणं विष्णोः कीर्तनम् इति । 

अथ **आत्म-निवेदनम् ।**तत्-कार्यं चात्मार्थ-चेष्टा-शून्यत्वं तन्-न्यस्तात्म-साधन-साध्यत्वं तद्-अर्थैक-चेष्टामयत्वं च । इदं ह्य् आत्मार्पणं गो-विक्रयवतो विक्रीतस्य गोर् वर्तनार्थं विक्रीतवता चेष्टा न क्रियते । तस्य च श्रेयः-साधकस् तत्-क्रीतवान् एव स्यात् । स च गौस् तस्यैव कर्म कुर्यात् । न पुनर् विक्रीतवतोऽपीति । 

अत्र केचिद् देहार्पणम् एवार्पणम् इति मन्यन्ते, यथा भक्ति-विवेके—


    चिन्तां कुर्यान् न रक्षायै विक्रीतस्य यथा पशोः ।


    तथार्पयन् हरौ देहं विरमेद् अस्य रक्षणात् ॥ इति ।

केचिच् छुद्ध-क्षेत्रज्ञार्पणम् एव । यथा श्रीमद्-आलबन्दारु-स्तोत्रे**—**


    वपुर्-आदिषु योऽपि कोऽपि वा


    गुणतोऽसानि यथा-तथा-विधः ।


    तद् अयं तव पाद-पद्मयोर्


    अहम् अद्यैव मया समर्पितः ॥ [स्तोत्र-रत्नम् ४९] इति ।

अत्र “योऽपि कोऽपि वा” इति वादि-भेदान् स्वरूपतः । अथवा “गुणतो यथा तथा-विधो” देव-मनुष्यादि-रूपः असानि भवानि काम-चारे लोट् तद् अयम् इति, स चासाव् अयं चेति विग्रहात् सोऽयम् इत्य् अर्थः । तत्र केवलम् आत्म-निवेदनं दान-समये बलि-राजे दृश्यते । भावेषु मिश्रेषु दास्येनात्म-निवेदनं श्रीमद्-अम्बरीषे प्रेयसी-भावेन श्री-रुक्मिणी-देव्याम् । एवं सख्यादिनापि ज्ञेयम् ॥२३-२४॥

**विश्वनाथः :**विप्राधमयोर् अनयोर् गुरुत्वं नास्तीति गुरोः श्री-नारदात् सकाशात् केवलात् भक्तिम् एवाहम् अशिक्षम् अतस् ताम् एव ब्रवीमि इति मनसि कृत्वाह—चरणारविन्दम् इति । पाद-सेवनं परिचर्या । अर्चनं पूजा । दास्यं स्वस्य दासत्व-भावना । सख्यं स्वस्य तन्-मित्रत्व-भावना । दृढ-विश्वासश् च । आत्म-निवेदनम् आत्म-समर्पणम् देह-समर्पणं च । तच् च भाव-विशेषेण सहितं रहितं च, यथा रुक्मिण्यादीनां वैरोचन्यादीनां च पुंसा पुं-मात्रेणेति नात्र वर्णाश्रमादि-नियम इति भावः । पुं-शब्दस्य जीव-मात्र-वाचकत्वात् स्त्रियापि, नव-लक्षणानि यस्या इत्य् एषां मध्ये किम् अपि कृतम् चेत् तदा भक्तिर् इत्य् अर्थः । अद्धा साक्षाद् एव, न तु ज्ञान-कर्मादेर् व्यवधानेनेत्य् अर्थः । सा च अर्पितैव सती यदि क्रियेत, न तु कृत्वा पश्चाद् अर्प्येतेति श्री-स्वामि-चरणाः । यद् वा, सा यदि विष्णौ अर्पिता क्रियेत विष्णु-सुखोद्देशेनैव, न तु तत्-फलस्य स्वस्मिन् विनियोगेन त्व् अन्याभिलाष-शून्यत्वं, तदा उत्तमम् अधीतं मन्ये इति उत्तमा भक्तिर् इति भावः ॥२३-२४॥

—ओ)०(ओ—

**॥ ७.५.२५ ॥**

**निशम्यैतत् सुत-वचो हिरण्यकशिपुस् तदा ।**

**गुरु-पुत्रम् उवाचेदं रुषा प्रस्फुरिताधरः ॥**

_न कतमेनापि व्याख्यातम्।_

—ओ)०(ओ—

**॥ ७.५.२६ ॥**

**ब्रह्म-बन्धो किम् एतत् ते विपक्षं श्रयतासता ।**

**असारं ग्राहितो बालो माम् अनादृत्य दुर्मते ॥**

**श्रीधरः : **न विद्यते सारं यत्र तद् असारम् । न विद्यते सारं यस्माद् इति वास्तवोऽर्थः ॥२६॥

**क्रम-सन्दर्भः : _न व्याख्यातम्।_**

**विश्वनाथः :** हे त्वया, वस्तुतस् तु न विद्यते सारो यतस् तत् ॥२६॥

—ओ)०(ओ—

**॥ ७.५.२७ ॥**

**सन्ति ह्य् असाधवो लोके दुर्मैत्राश् छद्म-वेषिणः ।**

**तेषाम् उदेत्य् अघं काले रोगः पातकिनाम् इव ॥**

**श्रीधरः : **मित्रत्वेन प्रवर्तमानस्यापि तव विरोध-शरणं नासंभावितम् इत्य् आह—सन्ति हीति । दुष्टं मैत्रं मित्रत्वं येषां ते दुर्मैत्राः । रोग इति । 


    ब्रह्म-हा क्षय-रोगी स्यात् सुरापः श्याव-दन्तकः । 


    स्वर्ण-हारी तु कुनखि दुश्चर्मा गुरु-तल्पगः ॥

इत्य्-आदि स्मृत्य्-उक्त-पातकिनां काले नरक-भोगानन्तरं रोगो यथोदेति, तथा तेषां दुर्जनानां सुजनत्वेन वर्तमानानाम् अप्य् अघं विद्वेषादिकम् उदेतीत्य् अर्थः ॥२७॥

**क्रम-सन्दर्भः : _न व्याख्यातम्।_**

**विश्वनाथः :** यद् वैरि-पक्षवर्ती त्वम् एतावद् दिनान्ते भद्रेणैव व्यक्तोऽभूस् तद् अद्यैव ते समुचितां दक्षिणां दास्यामीत्य् अर्थान्तर-न्यासेनाह—सन्तीति । दुष्टं मैत्रं मित्रत्वं येषां ते अघं द्वेसादिकम् उदेति दैवात् प्रकटीभवति । रोग इति—


    ब्रह्म-हा क्षय-रोगी स्यात् सुरापः श्याव-दन्तकः । 


    स्वर्ण-हारी तु कुनखि दुश्चर्मा गुरु-तल्पगः ॥

इत्य्-आदि स्मृत्य्-उक्तः पातकिनां रोगो यथोदेति, तथेति शेषः ॥२७॥

—ओ)०(ओ—

**॥ ७.५.२८ ॥**

**श्री-गुरु-पुत्र उवाच—**

**न मत्-प्रणीतं न पर-प्रणीतं**

**सुतो वदत्य् एष तवेन्द्र-शत्रो ।**

**नैसर्गिकीयं मतिर् अस्य राजन्**

**नियच्छ मन्युं कद् अदाः स्म मा नः ॥**

**मध्वः :** क्व तदात्म-मानो मम ॥२८॥

**श्रीधरः : **मत्-प्रणीतं मया पाठितम् । नोऽस्मभ्यं कत् कुत्सितं दोषं मा स्म अदाः । अडागम आर्षः । मयि दोषारोपं म कृथा इत्य् अर्थः । इन्द्र-शत्रो इति नहि ब्राह्मणेषु तव कोप उचित इति भावः ॥२८॥

**क्रम-सन्दर्भः : _न व्याख्यातम्।_**

**विश्वनाथः :** हे इन्द्रशत्रो इति मयि दीने ब्राह्मणे कोपस् ते नोचित इति भावः । नोऽस्मभ्यं कत् कुत्सितं दोषं मा स्म अदाः । अड्-आगम आर्षः । मयि दोषारोपणं मा कृथा इत्य् अर्थः ॥२८॥

—ओ)०(ओ—

**॥ ७.५.२९ ॥**

**श्री-नारद उवाच—**

**गुरुणैवं प्रतिप्रोक्तो भूय आहासुरः सुतम् ।**

**न चेद् गुरु-मुखीयं ते कुतोऽभद्रासती मतिः ॥**

**श्रीधरः : **गुरु-मुखी गुरु-वाक्य-जनिता । हे अभद्र ! ॥२९॥

**क्रम-सन्दर्भः : **गुरुर् एव मुखं द्वारं यस्याः सा गुरु-मुखी ॥२९॥

**विश्वनाथः :** हे अभद्र ! असती वस्तुतस् तु भद्रा सती सर्वोत्तमा ॥२९॥

—ओ)०(ओ—

**॥ ७.५.३० ॥**

**श्री-प्रह्राद उवाच—**

**मतिर् न कृष्णे परतः स्वतो वा**

**मिथोऽभिपद्येत गृह-व्रतानाम् ।**

**अदान्त-गोभिर् विशतां तमिस्रं**

**पुनः पुनश् चर्वित-चर्वणानाम् ॥**

**श्रीधरः : **आस्ताम् इयं वार्ता भवादृशानां विषयासक्तानाम् अत्रानधिकाराद् इत्य् आशयेनाह—मतिर् इति । **परतो** गुरोः, **स्वतो** वा, **मिथो** वाऽन्योन्यतो **नाभिपद्येत** न सम्पद्येत । केषाम् ? गृह-व्रतानां गृह एव व्रतं सङ्कल्प इति कृत्य-चिन्ता येषाम् । अत एवादान्तैर् अनुपरतैर् गोभिर् इन्द्रियैर् हेतु-भूतैस् तमिस्रं संसारं विशताम् । तत्र चर्वितस्यैव चर्वणं येषाम् ॥३०॥

**क्रम-सन्दर्भः : _न व्याख्यातम्।_**

**विश्वनाथः :** सत्याम् इयं कृष्ण-विषया मतिर् भवन्-मते असत्य् एव । किं चैषा मतिर् भवादृशानां कुतोऽपि कदाचिद् अपि नोत्पद्यते इति वक्रोक्त्या उपहसन्न् आह—मतिर् इति । **परत** ईदृशाद् गुरोर् **अन्यतो** वा **स्वतो मिथो**ऽन्योऽन्यतो वा **नाभिपद्येत** न सम्पद्येत, किं तूत्तर-ग्रन्थ-दृष्ट्या महच्-चरण-रजोऽभिषेक-लिप्सा-रहितानाम् इति तदीय-स्वगतोक्तिर् अत्र श्लोकेऽपि ज्ञेया । केषाम् ? **गृह-व्रतानां** गृहासक्तानाम् । 

गृह-व्रतत्वम् एवाह—**अदान्तैर्** अवशीकृतैर् **गोभिर्** इन्द्रियैस् **तमिस्रं** नरकम् । ननु गृहव्रताः कदाचित् स्वर्गिणोऽपि भवन्ति ? तत्राह—स्व-पराभ्याम् **चर्वितस्यैव पुनश् चर्वणं** येषां, तेषां वेश्यालयः स्वर्गो वा तुल्य एवेति भावः ॥३०॥

—ओ)०(ओ—

**॥ ७.५.३१ ]।**

**न ते विदुः स्वार्थ-गतिं हि विष्णुं**

**दुराशया ये बहिर्-अर्थ-मानिनः ।**

**अन्धा यथान्धैर् उपनीयमानास्**

**तेऽपीश-तन्त्र्याम् उरु-दाम्नि बद्धाः ॥**

**श्रीधरः : **ननु श्री-कृष्णस्य परमानन्द-स्वरूपत्वात् तेऽपि तन् निष्ठा एव किं न स्युर् इति चेत् तद् अज्ञानाद् इत्य् आह—नेति । ये दुराशया विषय-वासितान्तः-करणास् ते हि विष्णुं न विदुः । तत्र हेतुः—स्वस्मिन्न् एवार्थः पुरुषार्थो येषां, तेषां गतिं गम्यम् । 

ननु तेऽपि गुरूपदेशाद् विष्णुं ज्ञास्यन्ति ? तत्राह—बहिर् विषयेष्व् अर्थो येषां, ते बहिर्-अर्थास् तान् एव गुरुत्वेन मन्तुं शीलं येषां ते । अतोऽन्धैर् उपनीयमानाः, अन्ध यथा पन्थानं न विदुः किन्तु गर्ते पतन्ति, तथा तेऽपीशस्य तन्त्र्यां दीर्घ-रज्ज्वां वेद-लक्षणायाम् उरूणि दामानि ब्राह्मणादि-नामानि यस्यां, तस्याम् । काम्यैः कर्मभिर् बद्धा एव भवन्तीत्य् अर्थः । तद् उक्तम्—


    विषयाविष्ट चित्तानां विष्ण्व्-आवेशः सुदूरतः । 


    वारुणी-दिग्-गतं वस्तु व्रजन् नैन्द्रीं किम् आप्नुयात् ॥इति ॥३१॥

**क्रम-सन्दर्भः : **स्वस्मिन् श्री-विष्णोर् एवार्थः प्रेम-रूपः पुरुषार्थो येषां, तेषाम् ॥३१॥

**विश्वनाथः **: ननु रे मूढ ! माम् इन्द्रादि-वन्दित-पाद-पीठं पितरम् अपि वक्रोक्ति-विषयी-कुरुषे । शृणु रे कुमते शृणु । शुक्राचार्यस्य शिष्या महा-विद्वांसस् तद्-गुरवः किं सर्व-शास्त्र-तात्पर्यं न जानन्ति, यतस् तेभ्योऽधीतम् अर्थं न त्वं साधु मन्यसे इत्य् अत आह—नेति । ते स्वस्य अर्थ-रूपां गतिं विष्णुं न विदुः । किन्त्व् अनर्थ-रूपां गतिं स्वर्गादिम् एव जानन्तीति भावः । यतो दुराशया दुष्टान्तः-करणा बहिर् विषय-सुखम् अनर्थम् एव अर्थं मन्तुं शीलं येषां ते । 

अतस् त एव यदि विष्णुं न विदुस् तदा कथं तच्-छिष्या ज्ञास्यन्तीति स-दृष्टान्तम् आह—अन्धैर् उपनीयमानाः उपदिष्ट-मार्गाः सन्दोऽन्धो यथा गर्ते पतति, तथैव वाचि वेद-लक्षणायां तन्त्र्यां दीर्घ-रज्ज्वाम् ऊरूणि दामानि ब्राह्मणादि-नामानि यस्यां, तस्यां कर्मभिर् बद्धा एव भवन्तीत्य् अर्थः ॥३१॥

—ओ)०(ओ—

**_॥ ७.५.३२ ॥_**

**नैषां मतिस् तावद् उरुक्रमाङ्घ्रिं**

**स्पृशत्य् अनर्थापगमो यद्-अर्थः ।**

**महीयसां पाद-रजो-भिषेकं**

**निष्किञ्चनानां न वृणीत यावत् ॥**

**श्रीधरः : **ननु च, एको देवः सर्व-भूतेषु गूढः सर्व-व्यापी सर्व-भूतान्तरात्मा [श्वे।उ। ६.११] इत्य्-आदि-श्रुति-प्रतिपादितं विष्णुं कथं न विदुः ? कुतो वा तेषां तमिस्र-प्रवेशः ? तत्राह—नैषाम् इति । 

निष्किञ्चनानां निरस्त-विषयाभिमानानां महत्तमानां पाद-रजसाभिषेकं यावन् न वृणीत, तावच् छ्रुति-वाक्यतो जाताप्य् एषां मतिर् उरुक्रमस्याङ्घ्रिं न स्पृशति न प्राप्नोति, असम्भावनादिभिर् विहन्यत इत्य् अर्थः । अनर्थस्य संसारस्यापगमो यद्-अर्थो यस्याङ्घ्रि-स्पर्शिन्या मतेर् अर्थः प्रयोजनम् । महद्-अनुग्रहाभावान् न तत्त्व-निश्चयो नापि मोक्षस् तेषाम् इत्य् अर्थः ॥३२॥

**सनातनः **[ह।भ।वि। १०.१९१]: निष्किञ्चनानां निरस्त-विषयाभिमानानां भगवत्-प्रीत्या त्यक्ताशेष-परिग्रहाणां वा, अत एव महत्तमानां पाद-रजोऽभिषेकं यावन् न वृणीत, प्रीत्या न भजेत्, तावच् छ्रुति-वाक्यादिना ज्ञातम् अपि एषां दुराशयानां मतिर् उरुक्रमस्य भगवतः श्री-कृष्णस्याङ्घ्रिं न स्पृशति न प्राप्नोति, असंभावनादिभिर् विहन्यत इत्य् अर्थः । 

अनर्थस्य संसारस्यापगमो यस्या अङ्घ्रि-स्पर्शिन्या मतेर् अर्थः प्रयोजनम् । महद्-अनुग्रहाभावान् न तत्त्व-निश्चयः, नापि मोक्षस् तेषाम् इत्य् अर्थः । 

यद् वा, अनर्थस्य अर्थतया भासमानस्य विचारेणानर्थ-रूपस्य । यद् वा, वेदान्तादौ न विद्यते अर्थो यस्मात् यस्य मोक्षस्यापगमो यस्य पादरजोऽभिषेकस्यार्थः । भगवद्-भक्त-कृपा-विशेषम् अन्तरेण न मोक्षेच्छा-निवृत्तिः, न च तां विना मतेर् भगवच्-चरणारविन्द-स्पर्शनम् अपीति ॥३२॥

**क्रम-सन्दर्भः : **अनर्थस्य तत्-स्पर्श-विघ्नस्यापगमः ॥३२॥

**विश्वनाथः **: ननु च यदि विष्णुर् एव स्वार्थ-रूपा गतिः शास्त्रैर् उच्यते, तदा त्व-गुरूणां सर्व-शास्त्र-ज्ञानां मतिर् विष्णु-निष्टेवोत्पद्येतेत्य् अतस् तेषां विष्णु-निष्ठ-मतित्वाभावाद् एव विष्णु-भक्तिर् अशास्त्रीयेत्य् अनुमीयते इत्य् अत आह नैषाम् इति । निष्किञ्चनानां मत्-कृते त्यक्त-कर्माणस् त्यक्त-स्वजन-बान्धवाः [भा।पु। ३.२.२२] इति भगवद्-वाक्य-विश्वासात् त्यक्त-व्यवहारिक-वित्त-पुत्र-कलत्राभिलाष-कर्म-ज्ञानादीनां भक्ति-मात्रैक-वासनत्वेन महीयसां पाद-रजसो स्वस्य वैष्णवत्वेनाभिषेकं यावन् न वृणीत, तावन् मतिर् उरुक्रमाङ्घ्रिं न स्पृशति—

	यस्य देवे परा भक्तिर् यथा देवे तथा गुरौ ।

	तस्यैते कथिता ह्य् अर्थाः प्रकाशन्ते महात्मनः ॥ [श्वे।उ। ६.२३] इति ।

	यम् एवैष वृणुते तेन लभ्यस्

	तस्यैव आत्मा विवृणुते तनुं स्वाम् ॥ [क।उ। १.२.२३] इत्य्-आदि-श्रुतिभ्यः ।

अनर्थस्य संसारस्य अपगमो यद् अर्थो यस्याङ्घ्रि-स्पर्शिन्या मतेर् अर्थः प्रयोजनम् आनुषङ्गिकम् एव फलं, मुख्यं तूरुक्रमाङ्घ्रि-स्पर्शः स एव ॥३२॥ 

—ओ)०(ओ—

**॥ ७.५.३३ ॥**

**इत्य् उक्त्वोपरतं पुत्रं हिरण्यकशिपू रुषा ।**

**अन्धीकृतात्मा स्वोत्सङ्गान् निरस्यत मही-तले ॥**

**श्रीधरः : **निरस्यत चिक्षेप ॥३३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.५.३४ ॥**

**आहामर्ष-रुषाविष्टः कषायी-भूत-लोचनः ।**

**वध्यताम् आश्व् अयं वध्यो निःसारयत नैरृताः ॥**

**श्रीधरः : **अमर्षोऽसहनं तेन सहितया रुषाविष्टो व्यप्तः । कषायी-भूते आताम्रे लोचने यस्य । हे नैरृता राक्षसाः ! ॥३४॥

**क्रम-सन्दर्भः : _न व्याख्यातम्।_**

**विश्वनाथः : **अमर्षोऽसहनम् । तेन सहितया रुषा आविष्टः । हे नैरृता राक्षसाः ! ॥३४॥

—ओ)०(ओ—

**॥ ७.५.३५ ॥**

**अयं मे भ्रातृ-हा सोऽयं हित्वा स्वान् सुहृदोऽधमः ।**

**पितृव्य-हन्तुः पादौ यो विष्णोर् दासवद् अर्चति ॥**

**श्रीधरः : **वध्यत्वे हेतुः, यतोऽयं मे भ्रातृ-हा । कुतः ? यो विष्णोः पादौ दास-वद् अर्चति । तत् पक्ष-पातीत्य् अर्थः । अतः स एवायम् इत्य् अन्वयः ॥३५॥

**क्रम-सन्दर्भः : _न व्याख्यातम्।_**

**विश्वनाथः :** अयं मे भ्रातृहा । ननु विष्णुस् ते भ्रातृहा प्रसिद्धस् तत्राह—स विष्णुर् अयम् एवेत्य् अर्थः । कुतः ? हित्वेत्य्-आदि । दासवद् इति असुर-महाराज-नन्दनोऽपि भूत्वेत्य् अर्थः । विष्णुना स्व-दासेषु स्व-सारूप्य्-अर्पणात् विष्णुर् एवायम् इति वध्यताम् ॥३५॥

—ओ)०(ओ—

**॥ ७.५.३६ ॥**

**विष्णोर् वा साध्व् असौ किं नु करिष्यत्य् असमञ्जसः ।**

**सौहृदं दुस्त्यजं पित्रोर् अहाद् यः पञ्च-हायनः ॥**

**श्रीधरः : **अहो विष्णुर् अप्य् अविश्व-सनीयं किम् इति स्वी-कृतवान् इत्य् आह—विष्णोर् वेति । अहाज् जहौ ॥३६॥

**क्रम-सन्दर्भः : **पञ्च-हायन इति । गर्भे चिर-काल-स्थितत्वात् ॥३६॥

**विश्वनाथः :** विष्णुर् अप्य् अविश्वसनीयः कथम् इमं बुद्धिमान् भूत्वा कथं विश्वसेद् इत्य् आह—विष्णोर् वेति ॥३६॥

—ओ)०(ओ—

**॥ ७.५.३७ ॥**

**परोऽप्य् अपत्यं हित-कृद् यथौषधं**

**स्व-देहजोऽप्य् आमयवत् सुतोऽहितः ।**

**छिन्द्यात् तद् अङ्गं यद् उतात्मनोऽहितं**

**शेषं सुखं जीवति यद्-विवर्जनात् ॥**

**श्रीधरः : **ननु तवायम् अपत्यं कथं वध्यस् तत्राह—परोऽप्य् औषधम् इव हित-कृच् चेत् तर्ह्य् अपत्यम् एव ज्ञेयः । सुतः स्व-देह-जोऽप्य् अहितश् चेद् आमय इव ज्ञेयः । आस्तां ममतास्पदस्य कथा, अङ्गम् अपि च यत् कर-चरणादि तद् अप्य् आत्मनोऽहितं चेच् छिन्द्याद् एवेत्य् अर्थः ॥३७॥

**क्रम-सन्दर्भः : _न व्याख्यातम्।_**

**विश्वनाथः :** ननु त्वद्-अपत्यम् अयम् अस्माभिः कथं हन्तुम् अर्हस् तत्राह—परोऽप्य् औषधम् इव हितकृच् चेत् तर्ह्य् असत्यम् इव ज्ञेयः । आस्तां ममतास्पदस्य कथा अङ्गम् अपि यत् कर-चरणादि तद् अप्य् आत्मनोऽहितं चेत् छिन्द्याद् एवेत्य् अर्थः ॥३७॥

—ओ)०(ओ—

**॥ ७.५.३८ ॥**

**सर्वैर् उपायैर् हन्तव्यः सम्भोज-शयनासनैः ।**

**सुहृल्-लिङ्ग-धरः शत्रुर् मुनेर् दुष्टम् इवेन्द्रियम् ॥**

**श्रीधरः : **अतः सर्वैर् उपायैर् हन्तव्यः । संभोजो भोजनम् । भोजनादिषु विषादि-प्रयोगैर् इत्य् अर्थः । यथा दुष्टम् इन्द्रियं मुनेः शत्रुः ॥३८॥

**क्रम-सन्दर्भः : _न व्याख्यातम्।_**

**विश्वनाथः : **भोज्यादि-वस्तुषु विषाद्य्-अर्पणैर् अपि हन्यताम् इत्य् आह—सर्वैर् इति ॥३८॥

—ओ)०(ओ—

**॥ ७.५.३९-४० ॥**

**नैरृतास् ते समादिष्टा भर्त्रा वै शूल-पाणयः ।**

**तिग्म-दंष्ट्र-करालास्यास् ताम्र-श्मश्रु-शिरोरुहाः ॥**

**नदन्तो भैरवं नादं छिन्धि भिन्धीति वादिनः ।**

**आसीनं चाहनन् शूलैः प्रह्रादं सर्व-मर्मसु ॥**

**श्रीधरः : **तिग्मास् तीक्ष्णा दंष्ट्रा येषाम् । करालान्य् आस्यानि भयङ्कराणि मुखानि येषां ते च ते च । ताम्राणि श्मश्रूणि शिरोरुहाश् च येषाम् ॥३९॥

**क्रम-सन्दर्भः : **नैरृता इति युग्मकम् । दंष्ट्रा इति क्वचित् । किन्तु स्वाम्य्-असम्मतः ॥३९॥

**विश्वनाथः :_न व्याख्यातम्।_**

—ओ)०(ओ—

**॥ ७.५.४१ ॥**

**परे ब्रह्मण्य् अनिर्देश्ये भगवत्य् अखिलात्मनि ।**

**युक्तात्मन्य् अफला आसन्न् अपुण्यस्येव सत्-क्रियाः ॥**

**श्रीधरः : **परे ईश्वरे युक्तः समाहित आत्मा मनो यस्य तस्मिन् प्रह्रादे तेषां नैरृतादीनां प्रहारा निष्फला आसन् जाताः । तत्र हेतवः—ब्रह्मणि निर्विकारेऽनिर्देश्येऽविषये भगवति निरतिशयैश्वर्येऽखिलात्मनि शस्त्रादीनाम् अपि नियन्तर्य् एवं-भुते परे । अपुण्यस्य निर्दैवस्य सत्-क्रिया महोद्यमा इव ॥४१॥

**क्रम-सन्दर्भः : _न व्याख्यातम्।_**

**विश्वनाथः : **भगवति हरौ युक्तः संयुक्त आत्मा देहो यस्य तस्मिन्, गोविन्द-परिरम्भितः [भा।पु। ७.४.३८] इत्य्-आदि पूर्वोक्तेः । पित्रा स्वाङ्के गुप्ते पुत्रे इवेति भावः । ननु तर्हि किं भगवद्-अङ्गोपरि शस्त्र-परिहारा अभूवंस् तत्र, न हि न ह्य् असम्भवाद् एवेत्य् आह—परे इत्य् आदि । ब्रह्मणि व्यापके निर्विकारेऽनिर्देश्ये भगवति अतर्कैश्वर्ये । अखिलात्मनि शस्त्रादीनाम् अपि न्यन्तरि शस्त्रादीनाम् अपि नियन्तरि शस्त्राघातः कथं सम्भवतीति भावः । अपुण्यस्य दुर्भाग्यस्य ॥४१॥

—ओ)०(ओ—

**॥ ७.५.४२ ॥**

**प्रयासेऽपहते तस्मिन् दैत्येन्द्रः परिशङ्कितः ।**

**चकार तद्-वधोपायान् निर्बन्धेन युधिष्ठिर ॥**

_न कतमेनापि व्याख्यातम्।_

—ओ)०(ओ—

**॥ ७.५.४३ ॥**

**दिग्-गजैर् दन्दशूकेन्द्रैर् अभिचारावपातनैः ।**

**मायाभिः सन्निरोधैश् च गर-दानैर् अभोजनैः ॥**

**श्रीधरः : **दन्दशूकैः सर्पैः । अभिचाराः कृत्यादयः । अवपातनानि गिरि-शृङ्गाद् अधः पातनानि तैः । मायाभिः शम्बर-निर्मिताभिः अवटादिषु सन्निरोधैश् च ॥४३॥

**क्रम-सन्दर्भः : _न व्याख्यातम्।_**

**विश्वनाथः : **अभिचारैः कृत्यादिभिः । अवपातनैर् अत्युच्च-देशाद् अधः-पातनैः । गर्तादि-संनिरोधैर् बहु-वचनैर् अभिचाराद्य्-आवृत्तयः सूचिताः । तत् हननं कर्तुं नाभ्यपद्यत न प्राप नाशक्नोद् इत्य् अर्थः ॥४३॥

—ओ)०(ओ—

**॥ ७.५.४४ ॥**

**हिम-वाय्व्-अग्नि-सलिलैः पर्वताक्रमणैर् अपि ।**

**न शशाक यदा हन्तुम् अपापम् असुरः सुतम् ।**

**चिन्तां दीर्घतमां प्राप्तस् तत्-कर्तुं नाभ्यपद्यत ॥**

**श्रीधरः : **पर्वताक्रमणैः पर्वतानां तद्-उपरि-क्षेपैः । बहु-वचनैर् अभिचाराद्य्-आवृत्तिं दर्शयति । तद् धननं कर्तुं नाभ्यपद्यत न प्राप । नाशक्नोद् इत्य् अर्थः ॥४४॥

**क्रम-सन्दर्भः : _न व्याख्यातम्।_**

**विश्वनाथः :** अभिचारैः कृत्यादिभिः । अवपातनैर् अत्युच्च-देशाद् अधः-पातनैः, गर्तादि-संनिरोधैर् बहु-वचनैर् अभिचाराद्य्-आवृत्तयः सूचिताः । तत् हननं कर्तुं नाभ्यपद्यत न प्राप नाशक्नोद् इत्य् अर्थः ॥४४॥

—ओ)०(ओ—

**॥ ७.५.४५ ॥**

**एष मे बह्व्-असाधूक्तो वधोपायाश् च निर्मिताः ।**

**तैस् तैर् द्रोहैर् असद्-धर्मैर् मुक्तः स्वेनैव तेजसा ॥**

**श्रीधरः : **चिन्ताम् एवाह—एष इति त्रिभिः । मे मया असाधु परुषं यथा भवति तथोक्तः । असद्-धर्मैर् अपकारैर् अभिचारैर् वा ॥४५॥

**क्रम-सन्दर्भः : _न व्याख्यातम्।_**

**विश्वनाथः : **चिन्ताम् आह—एष इति त्रिभिः । असतां धर्मैर् अभिचारैश् च ॥४५॥

—ओ)०(ओ—

**॥ ७.५.४६ ॥**

**वर्तमानोऽविदूरे वै बालोऽप्य् अजड-धीर् अयम् ।**

**न विस्मरति मेऽनार्यं शुनः शेप इव प्रभुः॥**

**श्रीधरः : **अविदूरे समीपे वर्तमानेऽपि बालोऽप्य् अयम् अजड-धीर् निर्भय-चित्तो मेऽनार्यमन्याय्यं शत्रुत्वं वा न विस्मरति । अजीगर्तस्य मध्यम-पुत्रः शुनः शेपो नाम पितृभ्यां हरिश् चन्द्राय विक्रीतः सन् यथा तयोर् अपकारम् अविस्मरंस् तद् विपक्षं विश्वामित्रम् आश्रित्य गोत्रान्तरम् आपन्नस् तद्वत् । यद् वा, स्वभावापरित्यागे दृष्टान्तः, शुनः शेपः पुच्छम् इवेति ॥४६॥

**क्रम-सन्दर्भः : _न व्याख्यातम्।_**

**विश्वनाथः :** अविदूरे वर्तमानोऽपि मे अनार्यं शत्रुं विष्णुं न विस्मरति । स्वभावापरित्यागे दृष्टान्तः—शुनः शेफः पुच्छम् इव, वस्तुतस् तु शुनः-शेफो नाम पितृभ्यां हरिश्चन्द्राय विक्रीतो अजीगर्तस्य मध्यमः पुत्रः, स यथा तयोर् अपकारम् अविस्मरंस् तद्-विपक्षं विश्वामित्रम् आश्रित्य गोत्रान्तरम् आपन्नः, तद्वत् ॥४६॥

—ओ)०(ओ—

**॥ ७.५.४७ ॥**

**अप्रमेयानुभावोऽयम् अकुतश्चिद्-भयोऽमरः ।**

**नूनम् एतद्-विरोधेन मृत्युर् मे भविता न वा ॥**

**श्रीधरः : **अप्रमेयोऽपरिमेयोऽनुभावो यस्य । न कुतश्चिद् भयं यस्य । अमरो मृत्यु-शून्यश् च । न वा भविता । अन्यथा मृत्युर् नैव भविष्यतीत्य् अर्थः ॥४७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.५.४८ ॥**

**इति तच्-चिन्तया किञ्चिन् म्लान-श्रियम् अधो-मुखम् ।**

**शण्डामर्काव् औशनसौ विविक्त इति होचतुः ॥**

**श्रीधरः : **औशनसौ उशनसः पुत्रौ नीति-ज्ञौ । विविक्ते एकान्ते ॥४८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.५.४९ ॥**

**जितं त्वयैकेन जगत्-त्रयं भ्रुवोर्**

**विजृम्भण-त्रस्त-समस्त-धिष्ण्यपम् ।**

**न तस्य चिन्त्यं तव नाथ चक्ष्वहे**

**न वै शिशूनां गुण-दोषयोः पदम् ॥**

**श्रीधरः : **भ्रुवोर् विजृम्भणेनैव त्रस्ताः समस्ता धिष्ण्य-पा लोक-पाला यस्मिन् । तस्य तव चिन्त्यं न चक्ष्महे न पश्यामः । पदम् आलम्बनं नैवास्ति । यद् वा, शिशूनां वृत्तं गुण-दोषयोः पदं विषयो न भवतीत्य् अर्थः ॥४९॥

**क्रम-सन्दर्भः : **शिशूनां गुण-दोषयोः पदम् आलम्बनं नास्ति । यद् आलम्ब्य तौ प्रावर्तत, तद् एव तेषां नास्ति सारासार-विचाराभावात् ॥४९॥

**विश्वनाथः :** तस्य तव चिन्त्यं स्वाभिलाषणीय-वस्तुनोऽप्राप्त्या चिन्तनीयं, किम् अपि न चक्ष्वहे न पश्याव इत्य् अर्थः । पुत्रोऽयं मे मद्-विरुद्ध-स्वभाव इति चेत् तत्राह—नेति । शिशूनां पदं व्यवसायं गुण-दोषयोर् मध्ये न चक्ष्वहे न किम् अपि पश्यावः । शैशवास् ते सति बुद्धेर् भद्राभद्रत्वं ज्ञास्याव इति भावः । वै इति चार्थए । चक्ष्वहे इत्य् उभयत्रान्वयः ॥४९॥

—ओ)०(ओ—

**॥ ७.५.५० ॥**

**इमं तु पाशैर् वरुणस्य बद्ध्वा**

**निधेहि भीतो न पलायते यथा ।**

**बुद्धिश् च पुंसो वयसार्य-सेवया**

**यावद् गुरुर् भार्गव आगमिष्यति ॥**

**श्रीधरः : **तथापि तु बन्धनम् अस्योचितम् इत्य् आहतुः—इमं त्व् इति । यावद् उरुर् भार्गव आगमिष्यति, तावद् बद्ध्वा निधेहि । ततः किम् अत ऊचतुः ? यतः पुंसो बुद्धिश् च वयसा तथा आर्य-सेवया समीचीना भवति ॥५०॥

**क्रम-सन्दर्भः : _न व्याख्यातम्।_**

**विश्वनाथः :** भवतु, सम्प्रति किं करोमि ? तत्राहतुः—इमं त्व् इति । यतः पुं-मात्रस्यैव बुद्धिर् वयसा बाल्यात् परेणैव तथा आचार्यस्य२ सेवया च । क आर्यः ? कदा वा अनेन सेव्यः ? तत्राह—यावत् यदेत्य् अर्थः । भार्गवः शक्र एवाचार्य इत्य् अर्थः ॥५०॥

—ओ)०(ओ—

**॥ ७.५.५१ ॥**

**तथेति गुरु-पुत्रोक्तम् अनुज्ञायेदम् अब्रवीत् ।**

**धर्मो ह्य् अस्योपदेष्टव्यो राज्ञां यो गृह-मेधिनाम् ॥**

**श्रीधरः : **अनुज्ञाय तथेत्य् अङ्गी-कृत्य ॥५१॥

**क्रम-सन्दर्भः : **गृह-मेधिनां तत्रापि राज्ञाम् ॥५१॥

**विश्वनाथः : **अनुज्ञाय अङ्गीकृत्य ॥५१॥

—ओ)०(ओ—

**॥ ७.५.५२ ॥**

**धर्मम् अर्थं च कामं च नितरां चानुपूर्वशः ।**

**प्रह्रादायोचतू राजन् प्रश्रितावनताय च ॥**

**श्रीधरः : **ततश् च तौ प्रह्रादाय धर्मादिकम् ऊचतुः, प्रश्रितश् चासाव् अवनतश् च तस्मै ॥५२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.५.५३ ॥**

**यथा त्रि-वर्गं गुरुभिर् आत्मने उपशिक्षितम् ।**

**न साधु मेने तच्-छिक्षां द्वन्द्वारामोपवर्णिताम् ॥**

**श्रीधरः : **यथा यथावत् त्रिवर्गम् उपशिक्षितम् अपि न साधु मेने, तत् तां शिक्षां च । कुतः ? द्वन्द्वो राग-द्वेषादिभिर् विषयेष्व् आरमणं येषां, तैर् उपवर्णिताम् ॥५३॥

**क्रम-सन्दर्भः : _न व्याख्यातम्।_**

**विश्वनाथः :** यथावत् त्रिवर्गम् अशिक्षितम् अपि साधु न मेने, तां शिक्षां च, यतो द्वन्द्वाराम-सांसारिक-लोक-विषये एव उपवर्णितां, न तु पारमार्थैके ॥५३॥

—ओ)०(ओ—

**॥ ७.५.५४ ॥**

**यदाचार्यः परावृत्तो गृहमेधीय-कर्मसु ।**

**वयस्यैर् बालकैस् तत्र सोपहूतः कृत-क्षणैः ॥**

**श्रीधरः : **परावृत्तोऽन्यत्र गतः । स उपहूतः । सन्धिः पाद-पूरणार्थम् । क्रीडार्थं कृत-क्षणैः कृतोत्सवैर् लब्धावसरैर् इति वा ॥५४॥

**क्रम-सन्दर्भः : **यदेति तत्र तदा ॥५४॥

**विश्वनाथः : **परावृत्तोऽध्यापन-स्थानात् परावृत्त्य स्व-गृहं गतः कर्मसु प्रावर्तत । तदा स प्रह्लादः कृत-क्षणैः क्रीडार्थं कृतोत्सवैः । यद् वा, भक्ति-शिक्षार्थ-मयं निभृतः समय इति कृतावसरैः ॥५४॥

—ओ)०(ओ—

**॥ ७.५.५५ ॥**

**अथ तान् श्लक्ष्णया वाचा प्रत्याहूय महा-बुधः ।**

**उवाच विद्वांस् तन्-निष्ठां कृपया प्रहसन्न् इव ॥**

**श्रीधरः : **तन्-निष्ठां तेषां निष्ठां जन्म-मरणादि-लक्षणां विद्वान् ॥५५॥

**क्रम-सन्दर्भः : _न व्याख्यातम्।_**

**विश्वनाथः :** तेषां बालकानां स्वस्मिन् गुरुत्व-निष्ठां विद्वान् जानन् प्रहसन्न् इव । अहो इमे अपि भगवद्-अनुकम्पा-जाले पैताः इति स्मयमानः ॥५५॥

—ओ)०(ओ—

**॥ ७.५.५६ ॥**

**ते तु तद्-गौरवात् सर्वे त्यक्त-क्रीडा-परिच्छदाः ।**

**बाला अदूषित-धियो द्वन्द्वारामेरितेहितैः ॥**

**श्रीधरः : **द्वन्द्वारामाणाम् ईरितैर् ईहितैश् च न दूपिता धीर् येषाम् । यतो बालाः ॥५६॥

**क्रम-सन्दर्भः : _न व्याख्यातम्।_**

**विश्वनाथः : **तस्मिन्न् एव न्यस्तं हृदयम् ईक्षणं च यैः ॥५६॥

—ओ)०(ओ—

**॥ ७.५.५७ ॥**

**पर्युपासत राजेन्द्र तन्-न्यस्त-हृदयेक्षणाः ।**

**तान् आह करुणो मैत्रो महा-भागवतोऽसुरः ॥**

_न कतमेनापि व्याख्यातम्।_

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

सप्तमे पञ्चमोऽध्यायः सङ्गतः सङ्गतः सताम् ॥

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यां संहितायां वैयासिक्यां सप्तम-स्कन्धे 

प्रह्लादानुचरिते 

पञ्चमोऽध्यायः ॥

॥ ७.५ ॥

(७.६)


### षष्ठोऽध्यायः


## प्रह्लादानुचरिते 

**॥ ७.६.१ ॥**

**श्री-प्रह्राद उवाच**

**कौमार आचरेत् प्राज्ञो धर्मान् भागवतान् इह ।**

**दुर्लभं मानुषं जन्म तद् अप्य् अध्रुवम् अर्थदम् ॥**

**श्रीधरः :**

षष्ठे गुरौ गृह-व्यग्रे प्रह्रादो दैत्य-बालकान् ।

अनुकम्प्य परं तत्त्वं नारदोक्तम् उपादिशत् ॥

निरर्थक-क्रियालापैर् आयुर्-व्ययम् अजानताम् ।

प्रह्रादः स-दयं प्राह धर्मं भागवतं कृती ॥

कौमार इत्य्-आदिना । **इहैव** मानुष-जन्मनि **धर्मान् आचरेत्** । यतोऽ**र्थदम्** एतत् । तत्र च **कौमार** एव, यतस् तद् अप्य् **अध्रुवम्** । न चैवं-भूतं जन्मान्तरम्, यतो **दुर्लभम्** । तत्र धर्मान् एवाचरेन् न सुखार्थे प्रयासान् । तत्र **भागवतान्** एव न काम्यान् ॥१॥

**क्रम-सन्दर्भः : भागवतान् धर्मान् आचरेत्** यतोऽर्थदम् एतज् जन्म, देवादि-जन्मनि महा-विषयावेशात्, पश्व्-आदि-जन्मनि विवेकाभावाच् च । तत्रापि न विलम्बेनेत्य् आह **कौमारे**, कौमारम् आरभ्येत्य् अर्थः । यतस् तद् अपि जन्म ध्रुवं पुनर् दुर्लभं च । तथा च ब्रह्म-वैवर्ते—


    प्राप्यापि दुर्लभतरं मानुष्यं विबुधेप्सितम् । 


    यैर् आश्रितो न गोविन्दस् तैर् आत्मा वञ्चितश् चिरम् । 


    अशीतिं चतुरश् चैव लक्षांस् तान् जीव-जातिषु । 


    भ्रमद्भिः पुरुषैः प्राप्यं मानुष्यं जन्म पर्ययात् । 


    तद् अप्य् अफलतां जातं तेषाम् आत्माभिमानिनाम् । 


    वराकाणाम् अनाश्रित्य गोविन्द-चरण-द्वयम् ॥ इति ।

शास्त्रस्य प्राधान्येन मानुष्यम् अधिकृत्य प्रवर्तत्वात् तद्-अनुवादेनोक्तिर् इयं तद्-बुद्ध्य्-आदि-सामान्येन मानुषत्वम् आरोप्यैवेति ज्ञेयम् ॥१॥ 

**भक्ति-सन्दर्भ (१८):** **इहैव** मानुष-जन्मनि **भागवतान् धर्मान् आचरेत्**, यतोऽर्थदम् एतज् जन्म । देवादि-जन्मनि महा-विषयावेशात्, पश्व्-आदि-जन्मनि विवेकाभावाच् च । मानुषं जन्म च प्राप्य न विलम्बेतेत्य् आह—**कौमारे**, कौमारम् आरभ्य इत्य् अर्थः । यतस् तद् अपि जन्म अध्रुवं पुनर् दुर्लभं च । शास्त्रस्य च प्राधान्येन मनुष्यम् अधिकृत्य प्रवृत्तत्वात् तद्-अनुवादेनोक्तिर् इयम् । तद्-बुद्ध्य्-आदि-साम्येन मानुषत्वम् आरोप्यैवेति ज्ञेयम् ॥१॥

**विश्वनाथः :**

षष्ठे तु ग्राहयामास प्रह्लादो भक्तिम् अर्भकम् ।

आसक्तिं देह-गेहादौ ब्याजयामास बोधयन् ॥

तान् आह करुणो मैत्र इति पूर्वम् उक्तम् । तत् किम् आह ? इत्य् आह—कौमारे धर्मान् आचरेत् । ननु कौमारे वर्णाश्रम-धर्मानाम् अनधिकारः ? तत्राह—भागवतान् चरणारविन्द-कीर्तनादीन् इह भारत-भूमौ ।

ननु तान् यौवनादाव् अपि कृत्वा कृतार्थई-भवति ? तत्राह—प्राज्ञ इति । यदि कौमारान्त एव मृत्युः स्यात्, तर्हि किं भवेत् ? इति प्रकृष्ट-ज्ञानवान् । 

ननु तत्र का चिन्ता जन्मान्तरं तु भावि तत्रैव भक्तिः कार्येति । तत्राह—दुर्लभं मानुषं जन्म । तद् अपि भाग्याल् लब्धम् अप्य् अध्रुवम् । अद्य वर्तमानत्वेऽपि तस्य श्वः स्थितौ निश्चयाभावात् । 

ननु तर्हि ताव-मात्र-कालेन कुतो भक्ति-सिद्धिः ? तत्राह—अर्थदं मुहूर्त-मात्र-व्यापि भक्तिमताम् अपि खट्वङ्गादीनां सिद्धि-दर्शनात् ॥१॥

—ओ)०(ओ—

**॥ ७.६.२ ॥**

**यथा हि पुरुषस्येह विष्णोः पादोपसर्पणम् ।**

**यद् एष सर्व-भूतानां प्रिय आत्मेश्वरः सुहृत् ॥**

**श्रीधरः : **इह भागवतान् एव धर्मान् आचरेद् इत्य् एतद् उपपादयति—यथा हीति चतुर्भिः । **इह पुरुषस्य विष्णोः पादोपसर्पणम्** एव यथानुरूपं योग्यम् इत्य् अर्थः । **यद्** यस्माद् **एष प्रिय** इत्य्-आदि ॥२॥

**क्रम-सन्दर्भः : **तत्र भागवत-धर्माचरणस्यैव युक्तत्वं दर्शयति—यथा हीति । **यद्** यस्मात् **एष** भूतानां स्वभाव एव **प्रियः** प्रेम-विषयः प्रेम-कर्ता च । तत्र हेतुः—**आत्मा** परमात्मा **पादोपसर्पणे** हेत्व्-अन्तरं यस्माच् चैष **ईश्वरः** कर्तुम् अकर्तुम् अन्यथा-कर्तुं समर्थः । **सुहृत्** सर्वेषां हितं चिकीर्षुश् चेति ॥२॥

**भक्ति-सन्दर्भ (१८):** तत्र भागवत-धर्माचरणस्यैव युक्तत्वं दर्शयति—यथा हीत्य्-आदि । **इह पुरुषस्य विष्णोः पादोपसर्पणम्** एव यथा अनुरूपं योग्यम् इत्य् अर्थः । **यद्** यस्माद् **एष** भूतानां स्वभावत एव **प्रियः** प्रीति-विषयः प्रेम-कर्ता च । तत्र हेतुः—**आत्मा** परमात्मा । पादोपसर्पणे हेत्व्-अन्तरं यस्माच् चैष **ईश्वरः** कर्तुम् अकर्तुम् अन्यथा-कर्तुं समर्थः । **सुहृत्** सर्वेषां हितं चिकीर्षुश् चेति ॥२॥

**विश्वनाथः :** भागवत-धर्मान् केन प्रकारेण आचरेत् ? इत्य् अपेक्षायाम् आह—यथा येन प्रकारेण **विष्णोः पादयोर् उप** समीपे **सर्पणं** प्राप्तिर् भवेत्, तथा आचरेद् इत्य् अनुषङ्गः । तम् एव प्रकारं चतुर्विधं व्यञ्जयन् विष्णुं विशिनष्टि—**यद्** यस्माद् **एष प्रिय** इत्य्-आदि । तेन, येषाम् अहं प्रिय आत्मा सुतश् च सखा गुरुः सुहृदो दैवम् इष्टम् [भा।पु। ३.२५.३८] इति भगवद्-उक्ति-प्रामाण्येन कान्ता-भाव-शान्ति-रति-दास्य-भाव-सख्य-भावानां मध्ये येन भावेन उपसर्पितुम् इच्छेत्, तेनैवोपसर्पन् भागवतान् धर्मान् आचरेद् इति राग-भक्ताव् अपि विधिर् व्यञ्जितः । आत्म-तुल्यत्वाद् **आत्मा** सुत इति तन्त्रेणोक्ता पञ्चैव भावाः प्रह्लादेनोपदिष्टा इति वा ॥२॥

—ओ)०(ओ—

**॥ ७.६.३ ॥**

**सुखम् ऐन्द्रियकं दैत्या देह-योगेन देहिनाम् ।**

**सर्वत्र लभ्यते दैवाद् यथा दुःखम् अयत्नतः ॥**

**श्रीधरः : **ननु भोगोद्यमः कथं त्याज्यः ? इति चेत् तत्राह—सुखम् इति । **सर्वत्र** पश्व्-आदाव् अपि । **दैवात्** पूर्वादृष्टाद् एव ॥३॥

**क्रम-सन्दर्भः : _न व्याख्यातम्।_**

**विश्वनाथः : **सुख-भोगार्थम् उद्यमस् तु मानुषं देहं प्राप्य न कर्तव्य इत्य् आह—सुखम् इति । **देह-योगेनेति** सुख-दुःखे देह-धर्माव् एवेत्य् अर्थः । **सर्वत्र** पश्व्-आदाव् अपि ॥३॥

—ओ)०(ओ—

**॥ ७.६.४ ॥**

**तत्-प्रयासो न कर्तव्यो यत आयुर्-व्ययः परम् ।**

**न तथा विन्दते क्षेमं मुकुन्द-चरणाम्बुजम् ॥**

**श्रीधरः : **अतस् **तद्**-अर्थं **प्रयासो** न कर्तव्यः, **यतः** प्रयासात् **परं** केवलम् **आयुषो व्यय** एव । यतस् तथा, तेन प्रकारेण **क्षेमं न **प्राप्नोति ॥४॥

**क्रम-सन्दर्भः : **मुकुन्द-चरणाम्बुज-रूपं क्षेमम् ॥४॥

**विश्वनाथः : तथा** तेन प्रकारेण **क्षेमं न विन्दते**, क्षेमम् एवाह—**मुकुन्द-** इति ॥४॥

—ओ)०(ओ—

**॥ ७.६.५ ॥**

**ततो यतेत कुशलः क्षेमाय भयम्**[^२५]** आश्रितः ।**

**शरीरं पौरुषं यावन् न विपद्येत पुष्कलम् ॥**

**श्रीधरः : भयम् आश्रितः** संसारं प्राप्तः । **पुरुष**-रूपं **शरीरं यावत् पुष्कलम्** अस्ति **न विपद्येत** अक्षमं न भवेन् न नश्येद् इति वा, तावच् छीघ्रं **क्षेमाय यतेत** ॥५॥

**क्रम-सन्दर्भः : **पुरुष-रूपम् इति स्वामी, पौरुषम् इति सम्बन्धोक्तिः ॥५॥

**विश्वनाथः : भयम् आश्रित** इति हरि-भजनाभावे, स्थानाद् भ्रष्टाः पतन्त्य् अधः [भा।पु। ११.५.३] इति भयं श्रुत्वेति वैध-भक्तौ विधिर् उक्तः । **पुष्कलम्** जरारोगाद्य्-अभावात् पुष्टं यत्न-समर्थम् इत्य्-आदि ॥५॥

—ओ)०(ओ—

**॥ ७.६.६ ॥**

**पुंसो वर्ष-शतं ह्य् आयुस् तद्-अर्धं चाजितात्मनः ।**

**निष्फलं यद् असौ रात्र्यां शेतेऽन्धं प्रापितस् तमः ॥**

**श्रीधरः : **आयुर्-व्यय-क्रमम् आह—पुंस इति त्रिभिः । **यद्** यस्मात् **शेते** ॥६॥

**क्रम-सन्दर्भः : _न व्याख्यातम्।_**

**विश्वनाथः : **आयुर्-व्यय-क्रमम् आह—पुंस इति ॥६॥

—ओ)०(ओ—

**॥ ७.६.७ ॥**

**मुग्धस्य बाल्ये कैशोरे**[^२६]** क्रीडतो याति विंशतिः ।**

**जरया ग्रस्त-देहस्य यात्य् अकल्पस्य विंशतिः ॥**

**श्रीधरः : **विंशतिर् वर्षाण्य् आयुर् याति ॥७॥

**क्रम-सन्दर्भः : **कौमार इत्य् अत्र कैशोर इति क्वचित् ॥७॥

**विश्वनाथः : **क्रीडत इति बालैर् बालाभिश् च सह ॥७॥

—ओ)०(ओ—

**॥ ७.६.८ ॥**

**दुरापूरेण कामेन मोहेन च बलीयसा ।**

**शेषं गृहेषु सक्तस्य प्रमत्तस्यापयाति हि ॥**

**श्रीधरः : दुरापूरेण** दुःखैः समन्ताद् आपूर्यमाणेन ॥८॥

**क्रम-सन्दर्भः : _न व्याख्यातम्।_**

**विश्वनाथः :** **शेषम्** अवशिष्टम् आयुः ॥८॥

—ओ)०(ओ—

**॥ ७.६.९ ॥**

**को गृहेषु पुमान् सक्तम् आत्मानम् अजितेन्द्रियः ।**

**स्नेह-पाशैर् दृढैर् बद्धम् उत्सहेत विमोचितुम् ॥**

**श्रीधरः : **ननु यौवने गृहासक्तोऽपि पश्चाद् विरक्तः सन् क्षेमं यास्यतीत्य् आशङ्क्य तद् असंभवं दर्शयन्, कौमार एवाचरेत् [भा।पु। ७.६.१] इत्य् एतद् उपपादयति—को गृहेष्व् इति सप्तभिः ॥९॥

**क्रम-सन्दर्भः : _न व्याख्यातम्।_**

**विश्वनाथः : **तत्र तत्र कृष्णं भजेद् इति विवेकवत्त्वेऽपि भजनासामर्थ्यम् आह—क इति । तस्मात् कौमारत एव भजने आरभ्यमाणे भजन एवासक्त्या व्युत्पद्यमानया अन्यत्रानासक्त्या भजनं सिद्ध्यति नान्यथेति भावः ॥९॥

—ओ)०(ओ—

**॥ ७.६.१० ॥**

**को न्व् अर्थ-तृष्णां विसृजेत् प्राणेभ्योऽपि य ईप्सितः ।**

**यं क्रीणात्य् असुभिः प्रेष्ठैस् तस्करः सेवको वणिक् ॥**

**श्रीधरः : **यम् अर्थम् असुभिः क्रीणाति प्राण-हानिम् अङ्गीकृत्यापि साधयति **तस्करादिः** । तस्मिन्न् **अर्थे तृष्णां को नु विसृजेत्** ? ॥१०॥

**क्रम-सन्दर्भः : _न व्याख्यातम्।_**

**विश्वनाथः : **द्रव्यासक्तेः प्राबल्यं दर्शयति—को न्व् इति । योऽर्थः अर्थस्य **प्राणेभ्योऽपि** प्रियत्वम् आह—**यम्** अर्थं प्राणैः **क्रीणाति** प्राण-हानिम् अङ्गीकृत्यैव **तस्करो** द्रव्यार्थं रात्रौ धनिनां गृहं प्रविशति, **सेवको** राजकीयो युद्धाभिमुखं चलति, **वणिक्** समुद्रादि-दुर्ग-गामी ॥१०॥

—ओ)०(ओ—

**॥ ७.६.११ ॥**

**कथं प्रियाया अनुकम्पितायाः**

**सङ्गं रहस्यं रुचिरांश् च मन्त्रान् ।**

**सुहृत्सु तत्-स्नेह-सितः शिशूनां**

**कलाक्षराणाम् अनुरक्त-चित्तः ॥**

**श्रीधरः : **किं च, कथम् ? इत्य्-आदि । **प्रियायाः** सङ्गादिकं स्मरन् कथं त्यजेत ? इति तृतीयेनान्वयः । **मन्त्रान्** हित-शिक्षालापान् । **सुहृत्सु** च सङ्गम् । तेषां **स्नेहेन सितो** बद्धः । **कलानि** मधुराण्य् **अक्षराणि** येषां तेषां च सङ्गम् । तेष्व् **अनुरक्तं चित्तं** यस्य ॥११॥

**क्रम-सन्दर्भः : _न व्याख्यातम्।_**

**विश्वनाथः : **स्त्री-पुत्राद्य्-आसक्तेः प्राबल्यं दर्शयति—कथम् इति । **प्रियायाः** सङ्गादिकं स्मरन् कथं त्यजेत् ? इति तृतीयेनान्वयः । **मन्त्रान्** हित-शिक्षालापान् । **सितो** बद्धः । **शिशूनां** च **सङ्गम्** ॥११॥

—ओ)०(ओ—

**॥ ७.६.१२ ॥**

**पुत्रान् स्मरंस् ता दुहितॄर् हृदय्या**

**भ्रातॄन् स्वसॄर् वा पितरौ च दीनौ ।**

**गृहान् मनोज्ञोरु-परिच्छदांश् च**

**वृत्तीश् च कुल्याः पशु-भृत्य-वर्गान् ॥**

**श्रीधरः : ताः** श्वशुर-गृहे स्थिताः । **हृदय्या** हृदयङ्गमाः । **मनो-ज्ञा** **उरवः परिच्छदा** येषु तान् **गृहान्** । **वृत्तीर्** जीविकाः । **कुल्याः** कुल-परम्परागताः ॥१२॥

**क्रम-सन्दर्भः : _न व्याख्यातम्।_**

**विश्वनाथः : ताः** श्वशुर-गृहे स्थिताः **हृदय्या** हृदयङ्गमाः, **वृत्तीर्** जीविकाः, **कुल्याः** कुल-परम्परा-प्राप्ताः ॥१२॥

—ओ)०(ओ—

**॥ ७.६.१३ ॥**

**त्यजेत कोशस्-कृद् इवेहमानः**

**कर्माणि लोभाद् अवितृप्त-कामः ।**

**औपस्थ्य-जैह्व्यं बहु-मन्यमानः**

**कथं विरज्येत दुरन्त-मोहः ॥**

**श्रीधरः : कोशस्-कृत्** कोशस्-कारी कीटः । स यथा आत्मनो हितं गृहं कुर्वाणो निर्गमाय द्वारम् अपि नावशेषयति तथा **कर्माणीहमानः** । नन्व् **अवितृप्त-कामो**ऽपि दोष-दर्शनेन विरक्तः संस् त्यजेत् तत्राह—**औपस्थ्यं** शैश्न्यं **जैह्व्यं** च सुखं **बहु-मन्यमानस्** तद् एवाधिकं मन्यमानः । अतो **दुरन्तो मोहो** यस्य स **कथं विरज्येत** विरक्तः स्यात् ? ॥१३॥

**क्रम-सन्दर्भः : _न व्याख्यातम्।_**

**विश्वनाथः : कोशस्कृत्** कोश-कीटः । स यथा गृहं कुर्वन्न् आत्मनो निर्गमाय द्वारम् अरक्षन् म्रियते, तथैव **कर्माणि ईहमानः**, **औपस्थ्यं** सुखं **जैह्व्यं** च सुखम् ॥१३॥

—ओ)०(ओ—

**॥ ७.६.१४ ॥**

**कुटुम्ब-पोषाय वियन् निजायुर्**

**न बुध्यतेऽर्थं विहतं प्रमत्तः ।**

**सर्वत्र ताप-त्रय-दुःखितात्मा**

**निर्विद्यते न स्व-कुटुम्ब-रामः ॥**

**श्रीधरः : **दुरन्त-मोहत्वं दर्शयन्न् आह—**कुटुम्ब-पोषणाय वियत्** क्षीयमाणं **निजम्** **आयुः** पुरुष्**आर्थं** च **विहतं न बुध्यते** । अत एव **ताप-त्रयेण** दुःखित-चित्तोऽपि **न निर्विद्यते** । तत्र दुःख-बुद्धिं न करोति । यतः **स्व-कुटुम्बे रामो** रतिर् यस्य ॥१४॥

**क्रम-सन्दर्भः : _न व्याख्यातम्।_**

**विश्वनाथः : वियत्** क्षीयमाणं **निजम् आयुः** पुरुष्**आर्थं** च **हतं न बुध्यते** । वटिका-मात्रस्याप्य् अपचयं तु बुध्यत एवेति भावः । तद् अपि तस्मान् **न निर्विद्यते** ॥१४॥

—ओ)०(ओ—

**॥ ७.६.१५ ॥**

**वित्तेषु नित्याभिनिविष्ट-चेता**

**विद्वांश् च दोषं पर-वित्त-हर्तुः ।**

**प्रेत्येह वाथाप्य् अजितेन्द्रियस् तद्**

**अशान्त-कामो हरते कुटुम्बी ॥**

**श्रीधरः : **प्रत्युत चौर्यं करोतीत्य् आह—वित्तेष्व् इति । **नित्यम् अभिनिविष्टं चेतो** यस्य स **पर-वित्त-हर्तुः प्रेत्य **नरक-लक्षणम् **इह** च दण्डादि-रूपं **दोषं** यद्य् अपि **विद्वान्** जानन्, **अथाप्य् अशान्ताभिलाषस् तत्** पर-वित्तं **हरत्य्** एव ॥१५॥

**क्रम-सन्दर्भः : _न व्याख्यातम्।_**

**विश्वनाथः : प्रेत्य** नरक-लक्षणम् **इह** च राज-दण्डादि-रूपं **दोषं** यद्यपि **विद्वान्** तत् तद् अपि तानि वित्तानि हरते ॥१५॥

—ओ)०(ओ—

**॥ ७.६.१६ ॥**

**विद्वान् अपीत्थं दनुजाः कुटुम्बं**

**पुष्णन् स्व-लोकाय न कल्पते वै ।**

**यः स्वीय-पारक्य-विभिन्न-भावस्**

**तमः प्रपद्येत यथा विमूढः ॥**

**श्रीधरः : **तद् एवं को गृहेषु पुमान् [भा।पु। ७.६.९] इत्य्-आदि-सप्तभिः श्लोकैर् उपपादितम् । गृहादिषु प्रसक्तस्य वैराग्याद्य्-असंभवम् उपसंहरति—विद्वान् इति । **स्व-लोकायात्म**-परामर्शाय **न कल्पते**, किन्तु **विमूढो यथा** तथा **विद्वान् अपि तमो**ऽभिनिवेशम् एव प्रपद्यते । तत्र हेतुः—य इति । **स्वीयम्** इदं **पारक्यम्** इदम् इति **विभिन्नो भावो** भावना यस्य सः ॥१६॥

**क्रम-सन्दर्भः : _न व्याख्यातम्।_**

**विश्वनाथः : विद्वान् अपि** शास्त्रज्ञोऽपि **स्व-लोकाय** कोऽहं, किं करोमि ? इति स्वम् अवलोकितुम् इत्य् अर्थः । यथा **विमूढस्** तथैव । हे **दनूजाः** ! ॥१६॥

—ओ)०(ओ—

**॥ ७.६.१७ ॥**

**यतो न कश्चित् क्व च कुत्रचिद् वा**

**दीनः स्वम् आत्मानम् अलं समर्थः ।**

**विमोचितुं काम-दृशां विहार-**

**क्रीडा-मृगो यन्-निगडो विसर्गः ॥**

**श्रीधरः : **तस्मात् कौमार एव भागवतान् धर्मान् आचरेद् इति स-हेतुकम् उपसंहरति—यत इति । **यतः कश्चिद् अपि स्वम् आत्मानं मोचितुं न समर्थः**, ततो **नारायणम् उपेत** शरणं यातेत्य् उत्तरेणान्वयः । असामर्थ्ये हेतुः—**अलं दीनो** लम्पटः । अतः **कामो दृशि** यासां, तासां **विहारे** क्रीडायां निमित्ते **क्रीडा-मृगः** । विहारम् इति पृथक् पाठे तासां विहार-साधनम् आत्मानम्, यतस् तासां क्रीडा-मृगः स इत्य् अन्वयः । किं च, **यद्** यासु **निगडः** शृङ्खला-तुल्यो **विसर्गः** पुत्र-पौत्रादि-रूपो भवति ॥१७॥

**क्रम-सन्दर्भः : _न व्याख्यातम्।_**

**विश्वनाथः : **यतः कुटुम्बात् **क्वापि** देशे **कुत्रचिद्** अपि काले **समर्थः** शास्त्र-ज्ञानादि-सामर्थ्यवान् अपि **कश्चिद् अपि** **आत्मानं** स्वीयं वा **विमोचयितुम्**, **अलं** न शक्नोति । विहारम् इति पाठे आत्मानम् इत्य् अस्य विशेषणम् । समास-पाठे कर्तृ-विशेषणम् । याः **कामदृश** एव **निगडो** यत्र तथा-विधः **सर्गो** जन्म भवेत् ॥१७॥

—ओ)०(ओ—

**॥ ७.६.१८ ॥**

**ततो विदूरात् परिहृत्य दैत्या**

**दैत्येषु सङ्गं विषयात्मकेषु ।**

**उपेत नारायणम् आदि-देवं**

**स मुक्त-सङ्गैर् इषितोऽपवर्गः ॥**

**श्रीधरः : विदूराद्** दूरतः **सङ्गं परिहृत्य** । यद् वा, अविदूराच् छीघ्रं **नारायणम् उपेत** इत्य् अन्वयः, यस्मात् **स** एव **अपवर्ग इषित** इष्टः ॥१८॥

**क्रम-सन्दर्भः : _न व्याख्यातम्।_**

**प्रीति-सन्दर्भः ५- **अथ श्री-भगवत्-साक्सात्कारस्य मुक्तित्वम् आह—ततो विदूराद् इति । टीका च—यस्मात् **स** एव **अपवर्ग इष्टः** इत्य् एषा । अत्र नारायणस्यापवर्गत्वं तत्-साक्षात्कृताव् एव पर्यवस्यति, तस्या एव संसार-ध्वंस-पूर्वक-परमानन्द-प्राप्ति-रूपत्वात्, तद्-अस्तित्व-मात्रत्वे तादृशत्वाभावाच् च ॥१८॥

**विश्वनाथः : अपवर्गः** संसार-बन्ध-विमोचकः । **इषित** इष्टः ॥१८॥

—ओ)०(ओ—

**॥ ७.६.१९ ॥**

**न ह्य् अच्युतं प्रीणयतो बह्व्-आयासोऽसुरात्मजाः ।**

**आत्मत्वात् सर्व-भूतानां सिद्धत्वाद् इह सर्वतः ॥**

**श्रीधरः : **ननु बालानाम् अस्माकं तद् भजनम् अशक्यम् इति चेत् तत्राह—नहीति । बह्व्-आयासोऽति-प्रयासः ॥१९॥

**क्रम-सन्दर्भः : _न व्याख्यातम्।_**

**विश्वनाथः :** **प्रीणयतः** परिचर्यया प्रीणयितुम् न **बह्व्-आयासः**, यथा कुटुम्बं प्रीणयत इति भावः । न च तस्यान्वेषणे श्रमः आत्मवत् हृद्य् एव वर्तमानत्वात्, न च तत्-प्रीणनेऽपि श्रमः सर्वतः सर्वैर् अपि प्रकारैर् मानसैर् अप्य् उपचारैस् तत्-प्रीणनस्य सिद्धत्वात् । तथा अच्युतं प्रीणयानीति सङ्कल्प-मात्रेणापि प्रीतेः सिद्धत्वात् चरणारविन्द-कीर्तनाद्यतमेनापि वा सिद्धत्वात् ॥१९॥

—ओ)०(ओ—

**॥ ७.६.२० ॥**

**परावरेषु भूतेषु ब्रह्मान्त-स्थावरादिषु ।**

**भौतिकेषु विकारेषु भूतेष्व् अथ महत्सु च ॥**

**श्रीधरः : **आत्मत्वात् सर्वत्र सिद्धत्वाद् इति च हेतु-द्वयम् उपपादयति—परावरेष्व् इति चतुर्भिः । ब्रह्म अन्तो येषां स्थावर आदिर् येषां तेषु भूतेषु जीवेषु । भौतिकेष्व् अजीवेषु घटादिषु । महत्सु च भूतेष्व् आकाशादिषु ॥२०॥

**क्रम-सन्दर्भः : **पूर्वोक्तं तत्-तद्-रूपत्वम् एवोपपादयति—परावरेष्व् इति चतुष्केण ॥२०॥

**विश्वनाथः : **न केवलं स स्व-हृदय एव वर्तमानः परिचरणीयः, अपि तु सर्वत्रैव वर्तमानः सर्व-सम्मानेनैव सन्तोषणीय इत्य् उपदेष्टुं तस्य सात्वत्रिकीं सार्वकालिकीं च सत्ताम् आह द्वाभ्याम् । परावरेष्व् उत्कृष्ट-निकृष्टेषु भूतेषु जीवेषु । ब्रह्मा अन्तो येषां स्थावर आदिर् येषां तेषु । भौतिकेष्व् अजीवेषु घटादिषु च महत्सु भूतेष्व् आकाशादिषु ॥२०॥

—ओ)०(ओ—

**॥ ७.६.२१ ॥**

**गुणेषु गुण-साम्ये च गुण-व्यतिकरे तथा ।**

**एक एव परो ह्य् आत्मा भगवान् ईश्वरोऽव्ययः ॥**

**श्रीधरः : **गुण-साम्ये प्रधाने । गुण-व्यतिकरे महत्-तत्त्वादौ च । परो ब्रह्म-स्वरूपः ॥२१॥

**क्रम-सन्दर्भः : **तेषु तेष्व् इव एव पर आत्मा सर्वेषां मूल-स्वरूपो भगवान् स्वरूप-भूताऽचिन्त्य-तत्-तच्-छक्तिः । अत एवेश्वरो दुर्घट-घटना-समर्थः । अत एवाव्ययः ॥२१॥ 

**विश्वनाथः : **गुण-साम्ये प्रधाने । गुण-व्यतिकरे महत्-तत्त्वादौ परः । भूतादिभ्यः प्राकृतेभ्यः प्रकृतेश् च सकाशाद् अन्य एकः पर-ब्रह्मेति आत्मा परमात्मेति भगवान् इति शब्द-त्रय-वाच्य ईश्वर ईयत इत्य् उत्तरेणान्वयः ॥२१॥

—ओ)०(ओ—

**॥ ७.६.२२-२३ ॥**

**प्रत्यग्-आत्म-स्वरूपेण दृश्य-रूपेण च स्वयम् ।**

**व्याप्य-व्यापक-निर्देश्यो ह्य् अनिर्देश्योऽविकल्पितः ॥**

**केवलानुभवानन्द- स्वरूपः परमेश्वरः ।**

**माययान्तर्हितैश्वर्य ईयते गुण-सर्गया ॥**

**मध्वः : **अन्तर्यामी प्रत्यग्-आत्मा व्याप्तः कालो हरिः स्मृतः ।


    प्रकृत्या तमसावृतत्वात् हरेर् ऐश्वर्यं न ज्ञायते ॥ इति च ॥२२-२३॥

**श्रीधरः : **कथं तर्हि द्रष्टृ-दृश्य-भोक्तृ-भोग्यादि-भेदो मायया ? इत्य् आह—प्रत्यग्-आत्मा द्रष्टा भोक्ता तत् स्वरूपेण व्यापकतया निर्देश्यः । दृश्यं भोग्यं देहादि तद् रूपेण च व्याप्यतया निर्देश्यो मायया ईयत इत्य् उत्तरेणान्वयः । वस्तुतस् तु स्वयम् अविकल्पितोऽनिर्देश्योऽपि सन् यद् वा, अनिर्देश्योऽप्य् एवं निर्देश्यः सन् विकल्पित ईयत इत्य् अन्वयः ॥२२॥

यतः केवलोऽनुभवात्मक आनन्द एव स्वरूपं यस्य । ननु स एव चेत् सर्वत्र, तर्हि सर्वत्र सर्व-ज्ञत्वाद्य् उपलभ्येत ? तत्राह—गुणात्मकः सर्गो यस्याः सा गुण-सर्गा, तया माययान्तर्हितम् ऐश्वर्यं येन सः ॥२३॥

**क्रम-सन्दर्भः : **स्वेनैव तत्-तद्-भावेऽप्य् अधिकारी सन् स्वयम् एव प्रत्यग्-आत्म-स्वरूपेण जीव-रूपेण केषाञ्चित् तन्-मात्र-ज्ञानानाम् ईयते केषाञ्चित् तु ततोऽप्य् अधम-ज्ञानानां दृश्य-रूपेण प्रधान-रूपेण चेयते । तत्र जीव-रूपेण व्यापकत्वेन निर्देश्यो भवति । प्रधानादि-रूपेण तु व्याप्य-रूपतयेत्य् अनेनेत्य् अर्थः । केषाञ्चित् तु अद्वैत-ज्ञानिनां स एव परमेश्वरः अनिर्देश्यः सन्न् अविकल्पितो भेद-मात्र-शून्यश् च सन् केवलानुभवानन्द-स्वरूप एवेयते, न तु स्वरूप-शक्ति-मयैश्वर्य-युक्तः । कथं? तत्राह—माययेति । तत्-कृपया मायान्तर्धाने सम्यक् सत्यैवेयते । न तत् प्रकाशत इति भावः । तस्यास् तच्-छादक-धर्मत्वम् एव दर्शयति—गुण-सर्गयेति । सत्त्वादि-गुण-विक्षेपिकयेत्य् अर्थः । ब्रह्म-ज्ञानिनाम् अप्य् अस्ति सत्त्व-गुण एवावरक इति भावः ॥२२-२३॥

**भगवत्-सन्दर्भ (२१): **अत्र भगवद्-ऐश्वर्यस्य माययान्तर्हितत्वेन गुण-सर्गस्येति मायाया विशेषण-विन्यासेन च तद्-अतीतत्वं बोधयति स्वरूपवत् । अतः परमेश्वर इति विशेषणम् अपि तत्-सहयोगेन पूर्वम् एव दत्तम् इति ज्ञेयम् ॥२३॥

**विश्वनाथः :** कीदृशः ? अव्ययः सर्वेष्व् अपि कालेष्व् अपक्षय-शून्यः । ननु स ज्ञायते चेद् इदम् इत्थं-कारेण निर्दिश्यताम् इत्य् अत आह—प्रत्यग्-आत्मेति प्रतीचां सर्व-जीवानाम् आत्मा परमात्मा पर-स्वरूपेण व्यापकः दृश्यं जगत् तद्-रूपेण व्याप्य इत्य् एव व्याप्य-व्यापक-निर्देश्यः, वस्तुतः स्वयं ह्य् अनिर्देश्यः । अनिर्देश्योऽपि विकल्पित उपासक-भेदैर् ब्रह्म परमात्मा भगवान् इत्य् एवं विकल्प-विषयीकृतोऽपि केवल एकोऽनुभवात्मक आनन्द एव स्वरूपं यस्य सः । 

एवं सर्वत्र स्व-स्वरूप-भूतैश्वर्येण प्रकटम् एव विराजमानोऽपि मायया स्वाविद्यया हेतुना जीवैर् द्रष्टुम् अशक्यत्वाद् अन्तर्हितैश्वर्य ईयते । कीदृश्या ? गुणानाम् इन्द्रियैर् अनुभूयमानानां शब्दादीनां सर्गः सृष्टिर् यतस् तयेति शब्दादय एवानुभावान्ते, न तु तत्रैव सन्न् अपीश्वरः । ईश्वरं प्रति तया स्व-वृत्त्या अविद्यया जीव-दृष्टेर् आवरणात् तेन, 


    दैवी ह्य् एषा गुण-मयी मम माया दुरत्यया ।


    माम् एव ये प्रपद्यन्ते मायाम् एतां तरन्ति ते ॥ [गीता ७.१४]

इति भगवद्-उक्तेस् तद्-भक्त्यैव माया-तरणे सति स यथा-योगं भक्ति-तारतम्येन निर्देशोऽपि भवतीति भावः ॥२४॥

—ओ)०(ओ—

**॥ ७.६.२४ ॥**

**तस्मात् सर्वेषु भूतेषु दयां कुरुत सौहृदम् ।**

**भावम् आसुरम् उन्मुच्य यया तुष्यत्य् अधोक्षजः ॥**

**मध्वः :**विष्णोर् गृहत्वाद् भूतेषु दया कार्या विजानता इति च ॥२४॥

**श्रीधरः : **यस्माद् एवं तस्मात् सर्वेषु भूतेषु यथोचितं दयां सौहृदं च कुरुत । यया दयया । उन्मुच्य सन्त्यज्य ॥२४॥

**क्रम-सन्दर्भः : **तस्मात् सर्वेष्व् एव भूतेषु न त्व् आत्म-मात्र-सम्बन्धिषु दयां कुरुत, भगवत एवाधिष्ठानत्वात् । सौहृदम् आत्मीय-बुद्धिं कुरुत ॥२४॥

**विश्वनाथः :** यतो भक्ति-गम्य एव भगवान् सा च भक्तिः सर्व-भूतेषु दया-सौहृदाभ्याम् सुस्थिरा निर्विघ्ना भवति, अतस् ते विधत्ते—तस्माद् इति । सौहृदं स्नेहं च सर्वाणीमानि भूतानि भगवच्-छक्ति-मयत्वाद् भगवद्-रूपाण्य् एव स्वरूपेणापि सर्वत्रैवैतेषु स मत्-प्रभुर् विराजत एव श्रीमद्-गुरु-वैष्णवैक-कृपया यदि मां भक्ति-देवी स्वीकरिष्यति, तदा सोऽपि साक्षात् द्रष्टव्य इति बुद्ध्येति भावः । यया दयया सौहृदेन च ॥२४॥

—ओ)०(ओ—

**॥ ७.६.२५ ॥**

**तुष्टे च तत्र किम् अलभ्यम् अनन्त आद्ये**

**किं तैर् गुण-व्यतिकराद् इह ये स्व-सिद्धाः ।**

**धर्मादयः किम् अगुणेन च काङ्क्षितेन**

**सारं जुषां चरणयोर् उपगायतां नः ॥**

**मध्वः : **काङ्क्षते मोक्षगम् अपि सुखं नाकाङ्क्षतो यथा इति च ॥२५॥

**श्रीधरः : **ततः किम् ? अत आह—**तुष्टे** **च तत्र** तस्मिन् **किम् अलभ्यम्** ? तथापि **गुण-परिणामाद्** दैवाद् एव **स्व-सिद्धा** अयत्नतः सिद्धा **ये धर्मादयः,** तैः किम् ? **अगुणेन** च मोक्षेण **काङ्क्षितेन किम्** ? तम् **उपगायतां** **नो**ऽस्माकम् अकाङ्क्षितस्यापि तस्य सिद्धेः । यद् वा, मा भून् मोक्षः ! तस्य **चरणयोः सारञ्जुषां** सुधां सेवमानानां, तेनापि किम् ? इत्य् अर्थः ॥२५॥

**क्रम-सन्दर्भः : **पूर्वानुसारेणैव भगवत्-तोषस्य ब्रह्म-सिद्धितोऽप्य् उत्कृष्टं फलम् आह—तुष्टे ॥२५॥

**विश्वनाथः :** ततश् च तस्मिन् तुष्टे तैर् धर्मादिभिः काङ्क्षितैः किं न किम् अपि फलम् इत्य् अर्थः । ये गुणानां व्यतिकरात् परिणामात् इह जगति स्वत एव सिद्धाः । अगुणेन मोक्षेण च किम् ? यतः चरणयोः सारं जुषां सेवमानानाम् उप मोक्षाद् अप्य् आधिक्येन गायताम् इति चरणयोः कमलत्वं सारस्य-सौरभ्य-माधुर्यादित्वं तत्-सेविनां भ्रमरत्वम् आरोपितं, भ्रमरत्वेन स्वाभाविकं काङ्क्षितान्तर-शून्यत्वं व्यञ्जितम् ॥२५॥

—ओ)०(ओ—

**॥ ७.६.२६ ॥**

**धर्मार्थ-काम इति योऽभिहितस् त्रि-वर्ग**

**ईक्षा त्रयी नय-दमौ विविधा च वार्ता ।**

**मन्ये तद् एतद् अखिलं निगमस्य सत्यं**

**स्वात्मार्पणं स्व-सुहृदः परमस्य पुंसः ॥**

**श्रीधरः : **ननु च धर्मादेर् अपुरुषार्थत्वे किम् इत्य् आचार्याभ्यां वेदोक्तत्वेन सत्य एवाभिहितः ? तत्राह—**धर्मोऽर्थः कामश्** चेति यस् **त्रि-वर्गस्** तद्-अर्थं च य ईक्षाद्या अभिहिताः । **ईक्षा** आत्म-विद्या, **त्रयी** कर्म-विद्या । **नय-दमौ** तर्को दण्ड-नीतिश् च । **विविधा च वार्ता** जीविका । तद् एतत् सर्वं निगमस्यार्थ-जातं **स्व-सुहृदः** स्वान्तर्यामिणः **परमस्य पुंसःस्वात्मार्पण**-साधनं चेत्, तर्हि सर्वं **सत्यं मन्ये**, सत्य-परत्वात्। अन्यथा तद् असत्यम् एव । 

यद् वा, तद् एतद् अखिलं निगमस्य त्रैगुण्य-विषयस्य प्रतिपाद्यं मन्ये । सत्यं पुनर् निस्त्रैगुण्य-लक्षणं परमस्य पुंसः स्वात्मार्पणम् एवेत्य् अर्थः । तद् उक्तं भगवता—त्रैगुण्य-विषया वेदा निस्त्रैगुण्यो भवार्जुन [गीता २.४५] इति ॥२६॥

**क्रम-सन्दर्भः : **अहो नश्वराणि फलानि तत्-साधनान्य् अपि यत्-सम्बन्धेनानश्वरत्व-फलाय कल्पन्त इत्य् आह—धर्मार्थेति ॥२६॥

**भक्ति-सन्दर्भः ५५- **उपसंहरति—धर्मार्थ-काम इति । **ईक्षा** आत्म-विद्या । **तद् एतत्** सर्वं **निगमस्य** अर्थ-जातं **स्व-सुहृदः** स्वान्तर्यामिनः **परमस्य पुंसस्** तस्मै **स्वात्मार्पण**-साधनं चेत्, तर्हि **सत्यं मन्ये** सत्य-फलत्वात् । यद् वा, **सत्यम्** अर्थ-क्रिया-कारकं सफलम् इति यावत् । अन्यथा धर्मादीनां निष्फलत्वम् एवेति भावः ॥२६॥

**विश्वनाथः : **ननु च धर्मादेर् अपुरुषार्थत्वे कथं स एव गुरु-पुत्राभ्याम् वेदोक्तत्वेनोक्तः ? तत्राह—धर्मार्थ इति । **ईक्षा** आत्म-विद्या । **त्रयी** कर्म-विद्या । **नय-दमौ** तर्को दण्ड-नीतिश् च । **विविधा च वार्ता** जीविका । तद् एतद् **अखिलं** निगमस्यैव सम्बन्धि वेदोक्तम् एव **मन्य** एव, न तु दूषयामि, तादृशाधिकारि-सम्मतत्वाद् इति भावः । **सत्यं** सद्भ्योऽ**भिहितं** तु **परमस्य पुंसः**, परमे पुंसि** स्वात्मार्पणं** स्वस्यात्मनस् तदीयत्वेनार्पणम् ।  \
 \
श्री-स्वामि-चरणास् तु—तद् एतद् अखिलं निगमस्य त्रैगुण्य-विषयस्य प्रतिपाद्यं मन्ये । सत्यं पुनर् निस्त्रैगुण्य-लक्षणं परमस्य पुंसः स्वात्मार्पणम् एवेत्य् अर्थः । तद् उक्तं भगवता—त्रैगुण्य-विषया वेदा निस्त्रैगुण्यो भवार्जुन [गीता २.४५] इति व्याचक्षते स्म ॥२६॥

—ओ)०(ओ—

**॥ ७.६.२७ ॥**

**ज्ञानं तद् एतद् अमलं दुरवापम् आह **

**नारायणो नर-सखः किल नारदाय ।**

**एकान्तिनां भगवतस् तद् अकिञ्चनानां **

**पादारविन्द-रजसाप्लुत-देहिनां स्यात् ॥**

**श्रीधरः : **तेषां पुनर् विश्वासार्थं गुरु-सम्प्रदायम् आह—ज्ञानम् इति । यत्र नारदः श्रोता, तत्र कुतो मादृशानाम् अधिकारः ? इति माशङ्कीत्य् आह—भगवत एकान्त-भक्तानां यत् पाद-रजस् तेनाप्लुतानां स्नातानां देहिनां सर्वेषाम् अपि तज् ज्ञानं स्यात्, न तूत्तमानाम् एवेति नियमः ॥२७॥

**क्रम-सन्दर्भः : **एतादृश-ज्ञानस्य विरलत्वं तद्-भक्त-कृपैक-लभ्यत्वं चाह—ज्ञानम् इति । नर-सख इति तत्र श्रीमन्-नरस्य तद्-भक्त-वरस्य कृपा-माहात्म्यं दर्शितं यत एवैकान्तिनाम् इति । साक्षात् तद्-उपदेशोऽपि कृपाम् अपेक्षते, किम् उतान्यद् एवेति भावः ॥२७॥

**विश्वनाथः :** तेषां विश्वासार्थं गुरु-सम्प्रदायम् आह—ज्ञानम् इति । यत्र नारदः श्रोता, तत्र मादृशानां निकृष्टानां कुतोऽधिकार इति नाशङ्कनीयम् इत्य् आह—भगवत एकान्त-भक्तानां यत्-पाद-रजस् तेनाप्लुतानां स्नातानां देहिनां सर्वेषाम् अपि तज् ज्ञानं स्यात्, न तूत्तमानाम् एवेति नियमः ॥२७॥

—ओ)०(ओ—

**॥ ७.६.२८ ॥**

**श्रुतम् एतन् मया पूर्वं ज्ञानं विज्ञान-संयुतम् ।**

**धर्मं भागवतं शुद्धं नारदाद् देव-दर्शनात् ॥**

**श्रीधरः : **अत एव मयापि पूर्वं नारदाच् छ्रुतम् । विज्ञान-सहितम् अनुभव-पर्यन्तं ज्ञानं धर्मं च श्रुतम् ॥२८॥

**क्रम-सन्दर्भः : **तत्रैव स्वस्य दर्शयति—श्रुतम् इति । ज्ञानं तत्-प्रतिपादकं वाक्यं यद् एव खल्व् अनुभव-पर्यन्तं फलं तत्-सहायत्वेन भागवतं धर्मं च श्रुतम्, तच् च शुद्धम् एव, न तु ज्ञान-कर्मादि-मिश्रम् ॥२८॥ \


**विश्वनाथः :_न व्याख्यातम्।_**

—ओ)०(ओ—

**॥ ७.६.२९ ॥**

**श्री-दैत्य-पुत्रा ऊचुः—**

**प्रह्राद त्वं वयं चापि नर्तेऽन्यं विद्महे गुरुम् ।**

**एताभ्यां गुरु-पुत्राभ्यां बालानाम् अपि हीश्वरौ ॥**

**बालस्यान्तःपुर-स्थस्य महत्-सङ्गो दुरन्वयः ।**

**छिन्धि नः संशयं सौम्य स्याच् चेद् विस्रम्भ-कारणम् ॥**

**श्रीधरः : **तत्राति-विस्मिताः पृच्छन्ति, प्रह्रादेति । हे प्रह्राद, त्वं वयम् एताभ्यां शण्डामर्काभ्याम् ऋतेऽन्यं गुरुं न विद्मः । एतद् आगमनात् पूर्वम् एवाहं नारद-पार्श्वं गत इति चेत् तत्राहुः—बालानाम् अप्य् अतिशिशूनाम् अस्माकम् एतावीश्वरौ नियन्तारावतस्तवान्यत्र गमनं न संभवति ॥२९॥

स एवात्रागत इत्य् अपि न संभवतीत्य् आहुः—वालस्येति । दुरन्वयो दुर्घटः । विश्रम्भ-कारणं विश्वास-हेतुः ॥३०॥

**क्रम-सन्दर्भः : _न व्याख्यातम्।_**

**विश्वनाथः :** स-विस्मयं पृच्छन्ति—प्रह्लादेति । एताभ्याम् अमृतेऽन्यं गुरुं न विद्मः । बालानाम् ईश्वराव् इति त्वयाप्य् एतद्-धस्तात् स्वम् उन्मोच्य तत्-पार्श्वं गन्तुम् अशक्यम् इति । स एवात्रागत इत्य् अपि न सम्भवतीत्य् आहुः—बालस्येति ॥२९-३०॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठोऽध्यायः सप्तमस्य सङ्गतः सङ्गतः सताम् ॥

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यां संहितायां वैयासिक्यां सप्तम-स्कन्धे 

प्रह्लादानुचरिते

षष्ठोऽध्यायः ॥

॥ ७.६ ॥

(७.७)


### अथ सप्तमोऽध्यायः


## बालानुशासनं नाम

**॥ ७.७.१ ॥**

**श्री-नारद उवाच—**

**एवं दैत्य-सुतैः पृष्टो महा-भागवतोऽसुरः ।**

**उवाच तान् स्मयमानः स्मरन् मद्-अनुभाषितम् ॥**

**श्रीधरः :**

सप्तमे मातृ-गर्भ-स्थे स्वस्मिन् नारद-भाषितम् ।

प्रह्रादो वर्णयाम् आस शिष्य-प्रत्यय-सिद्धये ॥

अश्रावि नारदाद् एतन् मया गर्भ इतीरितुम् ।

तत्-प्रस्ताव-कथाम् आह पद्यैः षोडशभिः सुधीः ॥१॥

**क्रम-सन्दर्भः : _न व्याख्यातम्।_**

**विश्वनाथः :**

सप्तमे नारदात् प्राप यज् ज्ञानं मातृ-गर्भगः ।

तद् एवोपादिशद् बालान् भक्तिं प्रेम च तत्-फलम् ॥१॥

—ओ)०(ओ—

**॥ ७.७.२ ॥**

**श्री-प्रह्राद उवाच—**

**पितरि प्रस्थितेऽस्माकं तपसे मन्दराचलम् ।**

**युद्धोद्यमं परं चक्रुर् विबुधा दानवान् प्रति ॥**

**श्रीधरः : **अस्माकं पितरि हिरण्यकशिपौ । स्व-कृतेनैव पापेन पापोऽसाव-भक्षि भक्षित इति हर्षेण वदन्तो युद्धोद्यमं चक्रुः ॥२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.७.३-५ ॥**

**पिपीलिकैर् अहिर् इव दिष्ट्या लोकोपतापनः ।**

**पापेन पापोऽभक्षीति वदन्तो वासवादयः ॥**

**तेषाम् अतिबलोद्योगं निशम्यासुर-यूथपाः ।**

**वध्यमानाः सुरैर् भीता दुद्रुवुः सर्वतो दिशम् ॥**

**कलत्र-पुत्र-वित्ताप्तान् गृहान् पशु-परिच्छदान् ।**

**नावेक्ष्यमाणास् त्वरिताः सर्वे प्राण-परीप्सवः ॥**

_न कतमेनापि व्याख्यातम्।_

—ओ)०(ओ—

**॥ ७.७.६ ॥**

**व्यलुम्पन् राज-शिबिरम् अमरा जय-काङ्क्षिणः ।**

**इन्द्रस् तु राज-महिषीं मातरं मम चाग्रहीत् ॥**

**श्रीधरः : **राज्ञः शिबिरम् आवासं व्यलुम्पन् सर्वस्वापहारेण नाशितवन्तः ॥६॥

**क्रम-सन्दर्भः : _न व्याख्यातम्।_**

**विश्वनाथः : **राज्ञो हिरण्यकशिपोः शिबिरम् आवासं व्यलुम्पन् सर्वस्वापहारेण नाशितवन्तः ॥६॥

—ओ)०(ओ—

**॥ ७.७.७ ॥**

**नीयमानां भयोद्विग्नां रुदतीं कुररीम् इव ।**

**यदृच्छयागतस् तत्र देवर्षिर् ददृशे पथि ॥**

_न कतमेनापि व्याख्यातम्।_

—ओ)०(ओ—

**॥ ७.७.८ ॥**

**प्राह नैनां सुर-पते नेतुम् अर्हस्य् अनागसम् ।**

**मुञ्च मुञ्च महा-भाग सतीं पर-परिग्रहम् ॥**

**श्रीधरः : **अनागसं निरपराधाम् एनां नेतुं मार्हसीति प्राह ॥८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.७.९ ॥**

**श्री-इन्द्र उवाच—**

**आस्तेऽस्या जठरे वीर्यम् अविषह्यं सुर-द्विषः ।**

**आस्यतां यावत् प्रसवं मोक्ष्येऽर्थ-पदवीं गतः ॥**

**श्रीधरः : **अविषह्यं दुःसहम् । अतोऽनया प्रसव-पर्यन्तम् अत्रास्यताम् । ततश् चार्थस्य पदवीं मार्गं गतः प्राप्तः सन् । जातं पुत्रं हत्वा मोक्ष्यामीत्य् अर्थः ॥९॥

**क्रम-सन्दर्भः : _न व्याख्यातम्।_**

**विश्वनाथः :** आस्यतां मत्-कारागार एव प्रसव-पर्यन्तम् अनया स्थीयतां, अर्थ-पदवीं स्वार्थ-मार्गं गतः प्राप्तः सन् मोक्ष्ये जातं पुत्रं हत्वा इमां मोक्ष्यामीत्य् अर्थः ॥९॥

—ओ)०(ओ—

**॥ ७.७.१० ॥**

**श्री-नारद उवाच—**

**अयं निष्किल्बिषः साक्षान् महा-भागवतो महान् ।**

**त्वया न प्राप्स्यते संस्थाम् अनन्तानुचरो बली ॥**

**श्रीधरः : **साक्षात् स्व-गुणैर् एव महान् न तु पित्रादि-संबन्धात् । त्वया हेतु-भूतेन संस्थां मृत्युं न यास्यति । तत्र हेतवः—निष्किल्बिष इत्य् आदयः ॥१०॥

**क्रम-सन्दर्भः : **अनन्तानुचर इति । तस्य पूर्वत एव भक्ति-संस्कारो दर्शितः ॥१०॥

**विश्वनाथः :** त्वया हेतु-भूतेन संस्थां मृत्युम् ॥१०॥

—ओ)०(ओ—

**॥ ७.७.११ ॥**

**इत्य् उक्तस् तां विहायेन्द्रो देवर्षेर् मानयन् वचः ।**

**अनन्त-प्रिय-भक्त्यैनां परिक्रम्य दिवं ययौ ॥**

**श्रीधरः : **अनन्तस्य प्रियो योऽहं, स वा प्रियो यस्य तस्य मम भक्त्या एनां प्रदक्षिणी-कृत्य ॥११॥

**क्रम-सन्दर्भः : _न व्याख्यातम्।_**

**विश्वनाथः :** अनन्त-प्रिये मयि या भक्तिस् तया हेतुना परिक्रम्य एतद्-गर्भस्थाय हरेर् भक्ताय नम इति प्रणम्य च ॥११॥

—ओ)०(ओ—

**॥ ७.७.१२ ॥**

**ततो मे मातरम् ऋषिः समानीय निजाश्रमे ।**

**आश्वास्येहोष्यतां वत्से यावत् ते भर्तुर् आगमः ॥**

**श्रीधरः : **इहोच्यताम् इत्य् आहेति शेषः ॥१२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.७.१३ ॥**

**तथेत्य् अवात्सीद् देवर्षेर् अन्तिके साकुतो-भया ।**

**यावद् दैत्य-पतिर् घोरात् तपसो न न्यवर्तत ॥**

**श्रीधरः : **अन्ति समीपे ॥१३॥

**क्रम-सन्दर्भः : _न व्याख्यातम्।_**

**विश्वनाथः :** अन्ति अन्तिके ॥१३॥

—ओ)०(ओ—

**॥ ७.७.१४ ॥**

**ऋषिं पर्यचरत् तत्र भक्त्या परमया सती ।**

**अन्तर्वत्नी स्व-गर्भस्य क्षेमायेच्छा-प्रसूतये ॥**

**श्रीधरः : **अन्तर्वत्नी गर्भिणी । इच्छया भर्तुर् आगमनानन्तरं प्रसूतये । एवम् अपि स्व-गर्भस्य क्षेमाय ॥१४॥

**क्रम-सन्दर्भः : _न व्याख्यातम्।_**

**विश्वनाथः :**भर्तुर् आगमनानन्तरं या इच्छया प्रसूतिस् तस्यै ॥१४॥

—ओ)०(ओ—

**॥ ७.७.१५ ॥**

**ऋषिः कारुणिकस् तस्याः प्रादाद् उभयम् ईश्वरः ।**

**धर्मस्य तत्त्वं ज्ञानं च माम् अप्य् उद्दिश्य निर्मलम् ॥**

**श्रीधरः : **तस्याः शोक-शान्त्यै धर्मस्य तत्त्वं भक्ति-लक्षणं, ज्ञानम् आत्मानात्म-विवेकस् तद् उभयं प्रादात् । ईश्वरः समर्थः ॥१५॥

**क्रम-सन्दर्भः : **ऋषिर् इति । शोक-मात्र-शान्त्यै धर्मस्य तत्त्वं साधारण-स्वरूपं ज्ञानं चात्म-विषयं प्रादात् तत्रैव माम् अप्य् उद्दिश्य निर्मलं यद् धर्मस्यैतस्य तत्त्वं भागवताख्यम्—न शोभते ज्ञानम् अलं निरञ्जनं [भा।पु। १.५.१२] इति न्यायेन ज्ञानं च यत् तद्-आख्यं तत्-प्रदात् तत्-कथने तत् तद् अपि प्रतिपादितवान् । किन्तु सा गृहीतुं न शशाकेति भावः ॥१५॥

**विश्वनाथः :** उभयं गर्भ-क्षेमं स्वेच्छा-प्रसवं च, निर्मलमिति विशेषणात् धर्मस्य तत्त्वं भक्ति-योगं भागवत-सम्मतं ज्ञानं च । माम् अपीत्य् अपि-कारेण मन्-मातरम् अपि ॥१५॥

—ओ)०(ओ—

**॥ ७.७.१६ ॥**

**तत् तु कालस्य दीर्घत्वात् स्त्रीत्वान् मातुस् तिरोदधे ।**

**ऋषिणानुगृहीतं मां नाधुनाप्य् अजहात् स्मृतिः ॥**

**श्रीधरः : _न व्याख्यातम्।_**

**क्रम-सन्दर्भः : **तत् त्व् इति तद् अपीत्य् अर्थः । तेनैव स्व-मातरि श्री-नारदस्य सम्यग्-अनुग्रहो नाभूद् इति व्यञ्जतम् ॥१६॥

**विश्वनाथः : **तर्हि मातुस् ते भक्तिः कथं न दृश्यते इत्य् अत आह—तत् त्व् इति । तवापि बालत्व्त् काल-दैर्घ्याच् च कथं न तिरोदधे ? तत्राह—ऋषिणेति । तेन मन्मातुस् तद्-अनुगृहीतत्वाभावात् स्त्रीत्व-काल-दैर्घ्ये तत्र प्राभूताम् इति भावः ॥१६॥

—ओ)०(ओ—

**॥ ७.७.१७ ॥**

**भवताम् अपि भूयान् मे यदि श्रद्दधते वचः ।**

**वैशारदी धीः श्रद्धातः स्त्री-बालानां च मे यथा ॥**

**श्रीधरः : **भूयाद् भवेत् । वैशारदी । स्वार्थे तद् धितः । देहाद्य्-अहङ्कार-च्छेद-निपुणेत्य् अर्थः ॥१७॥

**क्रम-सन्दर्भः : _न व्याख्यातम्।_**

**विश्वनाथः : **भूयाद् इत्य् आशीर्वादेन स्वस्मिन् वर्तमानं श्री-नारदानुग्रहं तेष्व् अपि भक्ति-कारणत्वेनाशास्ते । यदि भवन्तः श्रद्दधते, तदा वैशारदी विशारदो भगवांस् तद्-विषया श्रद्धा इति मद्-अनुग्रहात् श्रद्धा श्रद्धातो भक्तिः भक्तेः प्रेमेत्य् अग्रिम-ग्रन्थाद् अवगन्तव्यम् ॥१७॥

—ओ)०(ओ—

**॥ ७.७.१८ ॥**

**जन्माद्याः षड् इमे भावा दृष्टा देहस्य नात्मनः ।**

**फलानाम् इव वृक्षस्य कालेनेश्वर-मूर्तिना ॥**

**मध्वः :**षड्-विकाराः शरीरस्य न विष्णोस् तद्-गतस्य च ।


    तद्-अधीनं शरीरं च ज्ञात्वा तन् ममतां त्यजेत् ॥ इति च ।

हेतुत्वाद् विष्णधीनत्वं शरीरस्य ॥१८॥

**श्रीधरः : **कासौ वैशारदी धीर्? इत्य् अपेक्षायां नारदोक्तम् एव देहात्म-विवेक-प्रकारम् आह—जन्मेति दशाभिः । जन्माद्या जायते अस्ति वर्धते विपरिणमतेऽपक्षीयते नश्यतीत्य् एवं-भूता इमे षड्-भावा विकारा वृक्षे सत्य् एव यथा फलानां दृश्यन्ते तद्वद् आत्मनि तथैव स्थिते देहस्य दृष्टा इत्य् अर्थः । ईश्वरी विकार-समर्था मूर्तिर् यस्य तेन ॥१८॥

**क्रम-सन्दर्भः : **तत्र देहाद्य्-अध्यास-परित्यागार्थं स्व-मातृ-प्रतिपन्नम् आत्म-ज्ञान-मात्रम् आपातत आह—जन्माद्या इत्य् आदिभिः ॥१८॥

**विश्वनाथः :** केषाञ्चिन् मुमुक्षु-भक्तानां तु ज्ञानम् अपेक्षितम् इति तद् आह—जन्माद्या इति दशभिः । जायते अस्ति वर्धतेविपरिणमते अपक्षीयते नश्यतीत्य् एवं-भूता भावाः षड्-विकाराः सदा स्थितस्य वृक्षस्य प्रतिवर्षं फलानाम् एव यथा, न तु वृक्षस्य तथैव नित्य-स्थितस्यैवात्मनो देहस्यैव षड् इमे दृष्टाः न त्व् आत्मनः, ईश्वरस्य मूर्तिः समष्टि-व्यष्ट्य्-आत्मकं शरीरं यतो भवति तेन ॥१८॥

—ओ)०(ओ—

**॥ ७.७.१९ ॥**

**आत्मा नित्योऽव्ययः शुद्ध एकः क्षेत्र-ज्ञ आश्रयः ।**

**अविक्रियः स्व-दृग् हेतुर् व्यापकोऽसङ्ग्य् अनावृतः ॥**

**श्रीधरः : **तद् एवं देह-धर्मैस् तद् वैलक्षण्येनात्मनो देहाद् भेदो दर्शितः, इदानीम् आत्म-धर्मैर् एव भेदं स्फुटयंस् तद् अहङ्कारादिकं त्याजयति—आत्मेति । आत्मा नित्यः, अविनाशी वारेऽयम् आत्मा [बृ।आ।उ। ४.५.१४] इति श्रुतेः । अव्ययोऽपक्षय-शून्यः, ऋचो अक्षरे परमे व्योमन् [ऋ।वे। १.१६४.२१] इति श्रुतेः । शुद्धः, निरवद्यं निरञ्जनम्[श्वे।उ। ६.१९] इति श्रुतेः । एकः, एकम् एवाद्वितीयम् [बृ।आ।उ। ३.८.८] इति श्रुतेः । क्षेत्र-ज्ञः, विज्ञातारम् अरे केन विजानीयात् [बृ।आ।उ। २.४.१४] इति श्रुतेः । आश्रयः, यस्मिन् द्यौः पृथिवी चान्तरिक्षम् [मु।उ। २.२.५] इति श्रुतेः । अविक्रियः, निष्कलं निष्क्रियं शान्तम्[श्वे।उ। ६.१९] इति श्रुतेः । स्व-दृक्, आत्म-ज्योतिः सम्राड् इति होवाच इति श्रुतेः । हेतुः, स इमाल् लोकान् असृजत [ऐ।उ। १.२] इति श्रुतेः । व्यापकः, सत्यं ज्ञानम् अनन्तम्[तै।उ। २.१.१] इति श्रुतेः । असङ्गी, असङ्गो ह्य् अयं पुरुषः[बृ।आ।उ। ४.३.१५] इति श्रुतेः । अनावृतः, पूर्णस्य पूर्णम् आदाय पूर्णम् एवावशिष्यते [ई।उ। १] इति श्रुतेः ॥१९॥

**क्रम-सन्दर्भः : **एको न तु देहेन्द्रियादि-सघात-रूपः । क्षेत्रज्ञो ज्ञातृत्वादि-धर्मकः इन्द्रियादीनाम् आश्रयः स्वाभाविक-ज्ञातृत्वाद् एवाविक्रियः स्वदृक् स्वस्मै स्वयं प्रकाशः हेतुः सर्गादेर् निमित्तम् । तद् उक्तं श्री-सूतेन हेतुर् जीवोऽस्य सर्गादेर् अविद्या-कर्म-कारकः [भा।पु। १२.७.१८] इति व्यापको व्याप्त-शीलः असङ्गी अनावृतश् च स्वतः स्व-प्रकाश-रूपत्वात् ॥१९॥

**विश्वनाथः : **जीवात्मनि षड् विकाराभाव-भावना त्वं-पदार्थ-शुद्धिः । सा च तत्-पदार्थस्य परमात्मनश् चिन्तन-रूपया भक्त्यैव स्याद् इत्य् अतः परमात्म-स्वरूपम् आह—आत्मेति द्वाभ्याम् । आत्मा परमात्मा । नित्यः, अविनाशी वारेऽयम् आत्मा [बृ।आ।उ। ४.५.१४] इति श्रुतेः । अव्ययोऽपक्षय-शून्यः, ऋचोऽक्षरे परमे व्योमन् [ऋ।वे। १.१६४.२१] इति श्रुतेः । शुद्धः, निरवद्यं निरञ्जनम्[श्वे।उ। ६.१९] इति श्रुतेः । एकः, एकम् एवाद्वितीयम् [बृ।आ।उ। ३.८.८] इति श्रुतेः । क्षेत्र-ज्ञः, विज्ञातारम् अरे केन विजानीयात् [बृ।आ।उ। २.४.१४] इति श्रुतेः । आश्रयः, यस्मिन् द्यौः पृथिवी चान्तरिक्षम् [मु।उ। २.२.५] इति श्रुतेः । अविक्रियः, निष्कलं निष्क्रियं शान्तम्[श्वे।उ। ६.१९] इति श्रुतेः । स्व-दृक्, आत्म-ज्योतिः सम्राड् इति होवाच इति श्रुतेः । हेतुः, स इमाल् लोकान् असृजत [ऐ।उ। १.२] इति श्रुतेः । व्यापकः, सत्यं ज्ञानम् अनन्तम्[तै।उ। २.१.१] इति श्रुतेः । असङ्गी, असङ्गो ह्य् अयं पुरुषः[बृ।आ।उ। ४.३.१५] इति श्रुतेः । अनावृतः, पूर्णस्य पूर्णम् आदाय पूर्णम् एवावशिष्यते [ई।उ। १] इति श्रुतेः ॥१९॥

—ओ)०(ओ—

**॥ ७.७.२० ॥**

**एतैर् द्वादशभिर् विद्वान् आत्मनो लक्षणैः परैः ।**

**अहं ममेत्य् असद्-भावं देहादौ मोहजं त्यजेत् ॥**

**श्रीधरः : **एतैर् द्वादशभिर् आत्मनो लक्षणैः परैः श्रेष्ठैर् विवेक-समर्थैर् देहाद् भेदं विद्वान् असद्-भावं मिथ्या-बुद्धिं त्यजेत् ॥२०॥

**क्रम-सन्दर्भः : **मोहजं त्यजेद् इति । देहाद्य्-अधिकरणक-मोहजस्यैव त्यागो, न तु स्वरूप-भूतस्येत्य् अहम्-अर्थस्य इति व्यज्यते । तद् एवं जीवस् तद्-अंशत्वात् सूक्ष्मः ज्योती-रूप इत्य् एके । तथैव हि कौस्तुभांशत्वेन व्यञ्जितम् । तथा च स्कान्दे प्रभास-खण्डे जीव-निरुपणे, 


    न तस्य रूपं वर्णो वा प्रमाणं दृश्यते क्वचित् । 


    न शक्यं कथितुं वापि सूक्ष्मश् चानन्त-विग्रहः ॥ 


    बालाग्र-शत-भागस्य शतधा कल्पितस्य च । 


    तस्मात् सूक्ष्मतरो देवः स चानन्त्याय कल्पते । 


    आदित्य-वर्णं सूक्ष्माभम् अब्-बिन्दुम् इव पुष्करे । 


    नक्षत्रम् इव पश्यन्ति योगिनो ज्ञान-चक्षुषा ॥ इति ॥२०॥

**विश्वनाथः :**आत्मनः परमात्मनः परैर् जीवात्म-लक्षणेभ्योऽप्य् उत्कृष्टैः नित्य-चिन्तितैर् इति शेषः । देहादौ देहे दैहिकेषु च असद् अवास्तव-भावं परमात्म-चिन्तनं विना सत्य् अपि विवेके दिग्-भ्रम इव मोहो न निवर्तत इति भावः ॥२०॥

—ओ)०(ओ—

**॥ ७.७.२१ ॥**

**स्वर्णं यथा ग्रावसु हेम-कारः**

**क्षेत्रेषु योगैस् तद्-अभिज्ञ आप्नुयात् ।**

**क्षेत्रेषु देहेषु तथात्म-योगैर्**

**अध्यात्म-विद् ब्रह्म-गतिं लभेत ॥**

**श्रीधरः : **नन्व् एवं विविक्तात्म-ज्ञानिनोऽप्य् अपरोक्षानुभवेन ब्रह्मता-प्राप्तिः कथं स्यात्, यतोऽहङ्कारादिकं त्यजेत्? इत्य् अपेक्षायां तत्-प्राप्ति-प्रकारं स-दृष्टान्तम् आह—स्वर्णाकर-क्षेत्रेषु स्फुरत् स्वर्ण-कणेषु ग्रावसु योगैर् धमनाद्य्-उपायैस् तद्-अभिज्ञ उपायाभिज्ञो हेम-कारो यथा स्वर्णं प्राप्नुयात् । आत्म-योगैर् आत्म-प्राप्त्य्-उपायैः । ब्रह्म-गतिं ब्रह्मताम् । अध्यात्म-वित् आत्माधिकृत-कार्य-कारण-सङ्घात-ज्ञाता ॥२१॥

**क्रम-सन्दर्भः : **तत्-पदार्थ-ज्ञानम् अप्य् आह—स्वर्णम् इति ॥२१॥

**विश्वनाथः : **नन्व् एवं परमात्मा क्व वर्तेत इति चेत् स्व-देहेऽपीति तद् उपलब्धि-प्रकारं स-दृष्टान्तम् आह—स्वर्णम् इति । ग्रावसु स्फुरत्-स्वर्ण-कण-पाषाणेषु क्षेत्रेषु स्वर्णाकर-स्थानेषु योगैर् धमनादिभिर् गुरु-वक्त्र-शिक्षितैर् एवोपायैस् तम् उपायाभिज्ञो हेम-कारो यथा स्वर्णम् आप्नुयात्, तथैव देह-रूप-क्षेत्रेषु आत्म-योगैर् आत्म- आत्म-प्राप्त्य्-उपायैश् चिन्तनाद्यैः । ब्रह्म-गतिं ब्रह्मणः परमात्मनो गतिम् उपलब्धिम् ॥२१॥

—ओ)०(ओ—

**॥ ७.७.२२ ॥**

**अष्टौ प्रकृतयः प्रोक्तास् त्रय एव हि तद्-गुणाः ।**

**विकाराः षोडशाचार्यैः पुमान् एकः समन्वयात् ॥**

**मध्वः **अभिमान्य् अपेक्षया विष्णुः पञ्चविंश इति स्मृतः ।


    जडाद्य्-अपेक्षया जीवः सम्यग् ज्ञेयो हरिः स्मृतः ॥ इति च ॥२२॥

**श्रीधरः : **अध्यात्म-विवेकम् आत्म-प्राप्त्य्-उपायम् आह—अष्टाव् इति त्रिभिः । मूल-प्रकृतिर् महद्-अहङ्कारौ पञ्च-तन्-मात्राणि चेत्य् अष्टौ । त्रयः सत्त्वादयस् ते च प्रकृति-गुणा एव, न तु भिन्नाः । एकादशेन्द्रियाणि पञ्च-महा-भूतानि चेति षोडश । पुमान् आत्मा एकः प्रोक्तः कपिलादिभिर् आचार्यैः । 

एकत्वे हेतुः—एषु साक्षित्वेनान्वयात् । तद् उक्तं—


    मूल-प्रकृतिर् अविकृतिर् महद्-आद्याः प्रकृति-विकृतयः सप्त । 


    षोडशकस् तु विकारो न प्रकृतिर् न विकृतिः पुरुषः ॥इति ॥२२॥

**क्रम-सन्दर्भः : _न व्याख्यातम्।_**

**विश्वनाथः : **अध्यात्मविद् इत्य् उक्तम् अतोऽध्यात्म-वस्तुन्य् आह—अष्टाव् इति सार्धेन । मूल-प्रकृतिर् महद्-अहङ्कारौ पञ्च तन्-मात्राणि चेत्य् अष्टौ । त्रयः सत्त्वादयो विकाराः । एकादशेन्द्रियाणि पञ्च महा-भूतानि चेति षोडश । आचार्यैः कपिलादिभिर् प्रोक्तः पुमान् आत्मा एकः । समन्वयात् एष सम्यग् अन्वयं सम्बन्धं प्राप्य वर्तमानः । यद् वा, समन्वयं सम्बन्धम् अतति सततं प्राप्नोति । अतः सातत्य-गमने क्विब्-अन्तः ॥२२॥

—ओ)०(ओ—

**॥ ७.७.२३ ॥**

**देहस् तु सर्व-सङ्घातो जगत् तस्थुर् इति द्विधा ।**

**अत्रैव मृग्यः पुरुषो नेति नेतीत्य् अतत् त्यजन् ॥**

**श्रीधरः : **जगज् जङ्गमम् । तस्थुः स्थावरम् । अत्रैव सर्व-सङ्घातात्मके देह एव पुरुषो मृग्योऽन्वेष्टव्यः । सुशकं चैतद् इत्य् आह—नेति नेतीत्य् अन्यापोहे क्रियमाणे स्वयम् एवातत् त्यजन् । अनात्म-वर्गात् पृथग् उपलभ्यमान इत्य् अर्थः ॥२३॥

**क्रम-सन्दर्भः : _न व्याख्यातम्।_**

**विश्वनाथः : **सर्व-सङ्घात उक्त-लक्षण-सर्व-वस्तु-समूह-रूपः जगत् जङ्गमो मनुष्यादिः, तस्थुः स्थावरो वृक्षादिः । अत्रैव देह एव पुरुषः परमात्मा मृग्योऽन्वेष्टव्यः । अन्वेषण-प्रकारम् आह—नेति नेतीत्य् एतत् तद्-भिन्नं वस्तु त्यजन् त्यजद्भिर् इत्य् अर्थः ॥२३॥

—ओ)०(ओ—

**॥ ७.७.२४ ॥**

**अन्वय-व्यतिरेकेण विवेकेनोशतात्मना ।**

**स्वर्ग-स्थान-समाम्नायैर् विमृशद्भिर् असत्वरैः ॥**

**श्रीधरः : **मणिषु सूत्रम् इव सर्वत्रानुस्यूतत्वेनान्वयः । अत एव मणिभ्यः सूत्रस्येवैकैक-व्यतिरेकश् च । तयोर् द्वन्द्वैक्यम् । तेन यो विवेकः पूर्वोक्तो वा तेन उशता शुद्धेनात्मना मनसा । सर्ग-स्थान-समाम्नायैः सृष्टि-स्थिति-संहारैः । यतो वा इमानि भूतानि जायन्ते इत्य्-आदि-श्रुत्य्-उक्त-सर्गाद्य्-अनुसन्धानेनेत्य् अर्थः । विमृशद्भिर् विचारयद्भिः असत्वरैर् अव्यग्रैर् मृग्य इति पूर्वेणान्वयः ॥२४॥

**क्रम-सन्दर्भः : _न व्याख्यातम्।_**

**विश्वनाथः :** ननु तर्हि देहोऽतन्मय एव अतत्-त्यागे शून्यम् एवावशिष्यते ? इत्य् अत आह—अन्वयेति । देहे परमात्मनोऽन्वयः, परमात्मनि देह-व्यतिरेको यः प्रसिद्धस् तेन जडानाम् अपि बुद्ध्यादीनां यद् अन्वयेनैव प्रवृत्तिः । बुद्ध्यादि-व्यतिरिक्तश् च यः स परमात्मा देहस्थ इति यो विवेकस् तेन तथा उशता शुद्धेनात्मना मनसा सर्ग-स्थान-समाम्नायैः सृष्टि-स्थिति-संहारैः परामृष्टैर् इति शेषः । यतो वा इमानि भूतानि जायन्ते इत्य्-आदि-श्रुत्य्-उक्त-सर्गाद्य्-अनुसन्धानेनेत्य् अर्थः । असत्वरैर् अव्यग्रैर् मृग्यः ॥२४॥

—ओ)०(ओ—

**॥ ७.७.२५ ॥**

**बुद्धेर् जागरणं स्वप्नः सुषुप्तिर् इति वृत्तयः ।**

**ता येनैवानुभूयन्ते सोऽध्यक्षः पुरुषः परः ॥**

**मध्वः : **बुद्धेर् जीवस्य ।


    सत्त्व-बुद्ध्यादि-शब्दैस् तु जीवोऽपि क्वचिद् ईर्यते ।


    जागृद्-आद्यैः कर्म चैव सुख-दुःखे च तस्य हि ॥


    जागृद्-आदेः परो द्रष्टा सुख-निष्ठो हरिः स्मृतः ।


    स जीवेन सह स्थानात् तत्-स्वरूपः प्रदृश्यते ॥


    अज्ञ-दृष्ट्य्-अनज्ञ-दृष्ट्या यथा गन्ध-युतोऽनिलः ।


    अदृष्टे जीव-परयोर् भेदस्याप्नोति संसृतिम् ।


    अभेद-निश्चयाद् याति तमो नास्त्य् अत्र संशयः ॥ इति च ॥२५॥

**श्रीधरः : **विमर्श-प्रकारम् आह—बुद्धेर् इति द्वाभ्याम् । अध्यक्षः साक्षी ॥२५॥

**क्रम-सन्दर्भः : _न व्याख्यातम्।_**

**विश्वनाथः :**विमर्श-प्रकारम् आह—बुद्धेर् इति द्वाभ्याम् । यद्-अन्विताया एव बुद्धेस् तिस्रोऽवस्था उद्भवन्ति, स परः पुरुषः परमात्मा ॥२५॥

—ओ)०(ओ—

**॥ ७.७.२६ ॥**

**एभिस् त्रि-वर्णैः पर्यस्तैर् बुद्धि-भेदैः क्रियोद्भवैः ।**

**स्वरूपम् आत्मनो बुध्येद् गन्धैर् वायुम् इवान्वयात् ॥**

**मध्वः :** बुद्धि-भेदैर् जीवानां तारतम्य-ज्ञापकैः ॥२६॥

**श्रीधरः : **अत एभिर् बुद्धि-भेदैः परिणामैः पर्यस्तैः परितः क्षिप्तैर् अनात्म-धर्मत्वेन निरस्तैः । बुद्धि-धर्मत्वे हेतुः—त्रि-वर्णैस् त्रि-गुणात्मकैः । क्रियोद्भवैः कर्म-जन्यैः । बुद्धेर् एव त्रि-गुणात्मकत्वात् कर्म-कर्तृत्वाच् च तस्या एवैता अवस्थाः । आत्मा तु बुद्ध्य्-अन्वयात् तद् अवस्थावान् इवाभाति न तत्त्वत इत्य् आत्मनः स्वरूपं बुध्येज् जानीयाद् इत्य् अर्थः । अत्र दृष्टान्तः, कुसुम-धर्मैर् गन्धैस् तद् आश्रयं वायुम् इव ॥२६॥

**क्रम-सन्दर्भः : _न व्याख्यातम्।_**

**विश्वनाथः : **यस् त्व् एतद् बुद्ध्य्-अवस्था-त्रयवान् आभाति, स जीवात्मेत्य् आह—एभिर् बुद्धि-भेदैः परिणामैः जागरादिभिः त्रिवर्णैस् त्रि-गुणात्मकैः क्रियोद्भवैः कर्म-जन्यैः पर्यस्तैः अनात्म-धर्मत्वेन निरस्तैर् अपि एभिर् एव । आत्मनोऽशुद्ध-जीवस्य स्वरूपं बुद्ध्येत् जानीयात्, यथान्वयात् सम्बन्ध-मात्राद् एव गन्धैः पुष्पादि-गन्धैर् वायुं गन्धवन्तं जानीयात् । यद्-अन्विता बुद्धिः प्रवर्तते, स परमात्मा, यो बुद्ध्य्-अन्वितः स जीवात्मेति भेदः ॥२६॥

—ओ)०(ओ—

**॥ ७.७.२७ ॥**

**एतद् द्वारो हि संसारो गुण-कर्म-निबन्धनः ।**

**अज्ञान-मूलोऽपार्थोऽपि पुंसः स्वप्न इवार्प्यते ॥**

**मध्वः :**दुःख-रूपोऽपि संसारो बुद्धि-पूर्वम् अवाप्यते ।


    यथा स्वप्ने शिरश्-छेदं स्वयं कारण्नो वशः ।


    ततो दुःखम् अवाप्येत तथा जागरितोऽपि तु ।


    जानन् अप्य् आत्मनो दुःखम् अवशस् तु प्रवर्तते ॥ इति च ॥२७॥

**श्रीधरः : **ननु तर्हि यथा कुसुमोपाधिकोऽपि वायोर् गन्धो विवेक-ज्ञानेन निवर्तते एवम् आत्मनः संसारो न निवर्तत इत्य् आशङ्क्याह—एतद् द्वारो बुद्धि-द्वारकस् तद् अवस्था-द्वारको वा संसारो न स्वतः । हि यस्माद् बुद्धेर् ये गुणाः कराणि च तैर् निबध्यत इति । तथा स चाज्ञान-मूलोऽतोऽपार्थो मिथ्या-भूतोऽपि स्वप्न इवेष्यते । वायोस् तु गन्ध-द्रव्य-संबन्धस्य वास्तवत्वाद् विषमो दृष्टान्तः ॥२७॥

**क्रम-सन्दर्भः : _न व्याख्यातम्।_**

**विश्वनाथः : **एषा बुद्धिर् एव द्वारं यस्य सः । अत एव गुण-कर्माभ्याम् तदीयाभ्याम् नितरां बन्धनं यत्र सः । किं च, न ज्ञानं यस्य तथाभूतं मूलं यस्य सः । यस्य मूलं न ज्ञायत इत्य् अर्थः । अपार्थः अवस्तु-भूतोऽपि जीवस्य संसारो देहाध्यास-रूपः स्वप्न इव अर्प्यते, तस्मिन् पुंसि परमेश्वर-शक्त्यैवेत्य् अर्थः ॥२७॥

—ओ)०(ओ—

**॥ ७.७.२८ ॥**

**तस्माद् भवद्भिः कर्तव्यं कर्मणां त्रि-गुणात्मनाम् ।**

**बीज-निर्हरणं योगः प्रवाहोपरमो धियः ॥**

**मध्वः-** धियः प्रवाहोऽस्यापरमः परमेश्वरे रमणम् ॥२८॥

**श्रीधरः : **यस्माद् एवं निवृत्तिर् घटते तस्माद् बीजम् अज्ञानं तस्य निर्हरणं दहनम् । किं तत्? योगः । कथं-भूतः? धियः प्रवाहं जाग्रद्-आदि-रूपम् उपरमयतीति तथा॥२८॥

**क्रम-सन्दर्भः : _न व्याख्यातम्।_**

**विश्वनाथः :**तस्माद् तन्-निवृत्तये यतितव्यम् इत्य् आह—तस्माद् इति । बीजं प्रकृती बुद्धिः, तस्य निर्हरणं दहनम् । दहनम् एव किम् ? तद् आह—धियो बुद्धेः प्रवाहानां जागराद्य्-अवस्थानाम् उपरमः स एव । योगः फलं—योगोऽपूर्वार्थ-सम्प्राप्तौ सङ्गति-ध्यान-युक्तिषु इति मेदिनी॥२८॥

—ओ)०(ओ—

**॥ ७.७.२९ ॥**

**तत्रोपाय-सहस्राणाम् अयं भगवतोदितः ।**

**यद् ईश्वरे भगवति यथा यैर् अञ्जसा रतिः ॥**

**श्रीधरः : **तद् एवं ज्ञान-प्रकारम् उक्त्वा तत् साधनं धर्मस्य तत्त्वं नारदोक्तम् एवाह—तत्रेति पञ्चभिः । यैर् धर्मैर् यथा यथावद् अनुष्ठितैर् वा भगवति श्री-नारायणे रतिर् इति यद् अयम् उपायो भगवतोक्तः । तथा च गीता-सूक्तम्—


    यत् करोषि यद् अश्नासि यज् जुहोषि ददासि यत् । 


    यत् तपस्यसि कौन्तेय तत् कुरुष्व मद् अर्पणम् ॥ [गीता ९.२७] इति ।


    भक्त्या माम् अभिजानाति यावान् यश् चास्मि तत्त्वतः [गीता ११.५५] इत्य् आदि च ॥२९॥

**क्रम-सन्दर्भः : **अथ स्व-प्रतिपत्तिं प्रतिपादयति—तत्रोपायेत्य् आदिभिः । तत्र पूर्वोक्ते त्रिगुणात्मक-कर्मणां बीज-निर्हरणेऽपि उपाय-सहस्रैः सिद्धानां मध्ये अयम् एव उपायो भगवता श्री-नारदेन मां प्रत्युपदिष्टः यैर् उपाय-सहस्रैः सिद्धात् यद्य् अस्माद् उपायात् यथा यथावत् ईश्वरे भगवति अञ्जसा व्यवधानान्तरं विनैव रतिः प्रीतिर् भवति । अतः कर्म-बीज-निर्हरणम् अपि तस्यानुषङ्गिकम् एव फलम् इति भावः । 

यद् वा, तत्र बीज-निर्हरणे निमित्ते यान्य् उपाय-सहस्राणि तेषाम् अप्य् अयम् एवोपायो भगवता श्री-नारदेनोदितः । अनेनैवोपायेन कृत-कृत्यानि भवन्तीत्य् अर्थः । कोऽसौ? तत्राह—यैर् उपायैः सिद्धात् यद्य् अस्माद् उपायाद् ईश्वरे भगवति यथा यथावद् अञ्जसा उपायान्तर-व्यवधानं विना रतिर् भवतीति ॥२९॥

**विश्वनाथः :** तत्र बीज-निर्हरणे विषये उपाय-सहस्राणां मध्ये अयम् उपायो भगवतोदितः । अन्ये त्व् अन्यैर् मुनिभिर् उदितत्वाद् अस्मात् ते निकृष्टा एवेति भावः । अयम् एव कः ? तत्राह—यद् इति । यैर् गुरु-शुश्रूषणाद्य्-अङ्गैर् उत्पन्नात् यद् यस्माद् भक्ति-योगाद् रतिर् भवति । अयं भक्ति-योग एवोपाय इत्य् अन्वयः । अत्र पञ्चम्य्-अन-यत्-पदात् अञ्जसा-शब्दाच् च रतिर् एव भक्ति-योगस्य मुख्यं फलं, बीज-निर्हरणं त्व् आनुषङ्गिकम् अयत्नत एव शुद्ध-भक्तानां भवेत् । यद् उक्तं—जरत्य् आशु या कोषं निगीर्णम् अनलो यथा [भा।पु। ३.२५.३०] इति ॥२९॥

—ओ)०(ओ—

**॥ ७.७.३० ॥**

**गुरु-शुश्रूषया भक्त्या सर्व-लब्धार्पणेन च ।**

**सङ्गेन साधु-भक्तानाम् ईश्वराराधनेन च ॥**

**श्रीधरः : **तत्रैवान्तरङ्गान् धर्मान् आह—गुरोः शुश्रूषया भक्त्या प्रेम्णा सर्वेषां लब्धानाम् अर्पणेन च ॥३०॥

**सनातनः **[ह।भ।वि। १०.४९५]: गुरोः शुश्रूषया तस्यैव भक्त्या प्रेम्णा, तस्मिन्न् एव सर्वेषां लब्धानां लाभानाम् अर्पणेन च । साधवः सद्-आचारा ये भक्ता वैष्णवाः, तेषां सङ्गेन ॥३०॥

**क्रम-सन्दर्भः : **गुरु-शुश्रुषयेति त्रिकम् ॥३०॥

**विश्वनाथः :** धर्मस्य तत्त्वं ज्ञानं चेति द्वयम् उपदेष्टव्यत्वेन यत् प्रक्रान्तं तत्र ज्ञानम् उक्त्वा धर्म-तत्त्वं भक्ति-योग एवेति द्योतयन् पूर्वोक्तानि यत्-पद-वाच्यानि तद्-अङ्गान्य् आह—गुर्व् इति त्रिभिः । गुरोः शुश्रूषया स्नपन-संवाहनादिकया, तथा सर्वेषां लब्धानां वस्तूनाम् अर्पणेन च तच् चार्पणं भक्त्यैव, न तु प्रतिष्ठादिना हेतुना । साधवः सद्-आचारा ये भक्ताः, तेषां सङ्गेनेति दुराचारा भक्ताः सेव्या वन्द्या दर्शनीयाश् च, न तु सङ्गार्थम् उपादेया इति भावः ॥३०-३१॥

—ओ)०(ओ—

**॥ ७.७.३१ ॥**

**श्रद्धया तत्-कथायां च कीर्तनैर् गुण-कर्मणाम् ।**

**तत्-पादाम्बुरुह-ध्यानात् तल्-लिङ्गेक्षार्हणादिभिः ॥**

**श्रीधरः : **तस्य लिङ्गानां मूर्तीनाम् ईक्षणम् अर्हणम् आदिर् येषां वन्दनादीनां तैश् च॥३१॥

**सनातनः **[ह।भ।वि। १०.४९५]: तल्-लिङ्गानां श्री-मूर्तीनाम् ईक्षणम् अर्हणं चादिर् येषां वन्दनादीनां तैश् च ॥३१॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.७.३२ ॥**

**हरिः सर्वेषु भूतेषु भगवान् आस्त ईश्वरः ।**

**इति भूतानि मनसा कामैस् तैः साधु मानयेत् ॥**

**सनातनः **[ह।भ।वि। १०.४९६]: कामैश् च तत्-तद्-इष्ट-दानैः, एवं निर्जित-षड्-वर्गैः क्रियते भक्तिर् इत्य् अनेन सर्वेषाम् एवान्वयः । अत्र च ईश्वराराधनादीनि भक्त्य्-अङ्गानि, तत्-साधनानि च गुरु-शुश्रूषादीनि ज्ञेयानि ॥३२॥

_अन्यैर् न व्याख्यातम्।_

—ओ)०(ओ—

**॥ ७.७.३३ ॥**

**एवं निर्जित-षड्-वर्गैः क्रियते भक्तिर् ईश्वरे ।**

**वासुदेवे भगवति यया संलभ्यते रतिः**[^२७]** ॥**

**श्रीधरः : **निर्जितः षणां काम-क्रोध-लोभ-मोह-मद-मत्सराणाम् इन्द्रियाणां वा वर्गो यैः ॥३३॥

**सनातनः **[ह।भ।वि। १०.५२२]: एवम् उक्त-गुरु-शुश्रूषादि-प्रकारेण निर्जितः षण्णां काम-क्रोध-लोभ-मोह-मद-मात्सर्याणाम् इन्द्रियाणां वा वर्गो यैस् तैः । भक्तिर् ईश्वराराधन-रूपैव । यया भक्त्या रतिः प्रेमा ॥३३॥

**क्रम-सन्दर्भः : **अथ तस्यैवोपायस्यैवाङ्गान्य् उक्त्वान्यान्य् आह—एवम् इति । एवं पूर्वोक्त-गुरु-शुश्रूषादि-प्रकारेणैव, न तु तद्-अर्थ-पृथक्-यत्नेन निर्जित-कर्म-बीज-लक्षण-कामादिभिर् जनैः पुनर् अपि भक्तिः क्रियत एव ॥३३॥

**विश्वनाथः :** एवम् एतत्-प्रकारया भक्त्यैव निर्जितः षण्णां कामादीनाम् इन्द्रियाणां वा वर्गो यैस् तैर् गुरु-शुश्रूषणाद्यैर् अङ्गैर् भक्तिर् इति पूर्वोक्तं बुद्धि-प्रवाहोपरम-रूपम् आनुषङ्गिकं फलम् उक्तम् । भक्तेर् मुख्य-फलम् आह—ययेति । रतिं प्रेमाणम् ॥३३॥

—ओ)०(ओ—

**॥ ७.७.३४ ॥**

**निशम्य कर्माणि गुणान् अतुल्यान्**

**वीर्याणि लीला-तनुभिः कृतानि ।**

**यदातिहर्षोत्पुलकाश्रु-गद्गदं**

**प्रोत्कण्ठ उद्गायति रौति नृत्यति ॥**

**श्रीधरः : **भगवद्-रतेर् लिङ्गान्य् आह—निशम्येति त्रिभिः । गुणान् भक्त-वात्सल्यादीन् । अति-हर्षेणोद्गताः पुलका अश्रूणि च तैर् गद्गदं यथा भवति, एवं प्रोत्कण्ठो मुक्त-कण्ठ उद्गायति ॥३४॥

**सनातन-गोस्वामी- **गुणान् भक्त-वात्सल्यादीन् । वीर्याणि दैत्य-मारणादीनि पराक्रमांश् च । अतिहर्षेणोद्गताह्, पुलका अश्रूणि च तैर् गद्गदं यथा भवति, एवं सोत्कण्ठ उच्चैर् गायति ॥३४॥ [ह।भ।वि। ११.६३७]

**क्रम-सन्दर्भः : **निशम्येति त्रिकम् ॥३४॥

**विश्वनाथः :** रतेश् चिह्नान्य् आह—निशम्येति । कर्माणि दधि-पयश् चौर्यादीनि गुणान् भक्त-वात्सल्यादीन् वीर्याणि गोवर्धनोद्धरण-कंस-वधादीनि ॥३४॥

—ओ)०(ओ—

**॥ ७.७.३५ ॥**

**यदा ग्रह-ग्रस्त इव क्वचिद् धसत्य्**

**आक्रन्दते ध्यायति वन्दते जनम् ।**

**मुहुः श्वसन् वक्ति हरे जगत्-पते**

**नारायणेत्य् आत्म-मतिर् गत-त्रपः ॥**

**श्रीधरः, क्रम-सन्दर्भः : _न व्याख्यातम्।_**

**सनातन-गोस्वामी- **आत्मनि भगवतिमतिर् यस्य ।तथा-भूतः सन्, अत एव गत-त्रपः निर्लज्जः सन् ॥३५॥ [ह।भ।वि। ११.६३८]

**विश्वनाथः :** हरे जगत्-पते नारायण ! इति वाच्यं वक्ति आत्मना मनसा च मतिर् मननं यस्य सः ॥३५॥

—ओ)०(ओ—

**॥ ७.७.३६ ॥**

**तदा पुमान् मुक्त-समस्त-बन्धनस्**

**तद्-भाव-भावानुकृताशयाकृतिः ।**

**निर्दग्ध-बीजानुशयो महीयसा**

**भक्ति-प्रयोगेण समेत्य् अधोक्षजम् ॥**

**मध्वः-** तद्-भाव-भावः तद् यथा-स्वरूपं भक्तिः । 


    केचिद् भक्ता विनृत्यन्ति गायन्ति च यथेप्सितम् ।


    केचित् तूष्णीं जपन्त्य् एव केचिच् चोभय-कारिणः ॥ इति च ॥३६॥

**श्रीधरः : **तस्य भावश् चेष्टादिस् तस्य भावो भावना तेनानुकृते आशयाकृती मनः-शरीरे यस्य । निर्दग्धं बीजम् अज्ञानम् अनुशयो वासना च यस्य सः सम्यग् एति प्राप्नोति ॥३६॥

**सनातन-गोस्वामी :**तस्य भावश् चेष्टादिस् तस्य भावो भावना, तेनानुकृते । यद् वा, तस्मिन् हरौ भावः, प्रेमा येषां जनानां तेषां भावो बाह्याभ्यन्तर-चेष्टा, तस्य अनुकृतम् अनुकारो ययोस् ।तथा-भूते आशयाकृती मनः-शरीरे यस्य । निर्दग्धं बीजम् अज्ञानम् अनुशयो वासना च यस्य सः । सम्यग् एति प्राप्नोति, नित्य-सङ्गी भवतीत्य् अर्थः । इति बाह्यान्तर-विक्रिया-रूप-लक्षणं माहात्म्यं चोक्तम् । एवम् अग्रेऽप्य् ऊह्यम् ॥३६॥ [ह।भ।वि। ११.६३९]

**क्रम-सन्दर्भः : _न व्याख्यातम्।_**

**विश्वनाथः :** तस्मिन् भावा दास्य-सख्यादयस् तेषां भावना दासोऽहं सखाहम् इत्य् आद्यात्मनो मननं तेन अनुकृते अनुरूपीकृते आशयाकृती मनः-शरीरे येन सः । न च शरीर-सद्भाव एव संसार आशङ्क्य इत्य् आह—निर्दग्धं पूर्वम् एव विनष्टं बीजं प्राकृती बुद्धिः अनुशयो विषण्ण-वासना च यस्य सः । महीयसा राग-मार्गवता सा मतिर् अधोक्षज-संयोगं प्राप्नोति ॥३६॥

—ओ)०(ओ—

**॥ ७.७.३७ ॥**

**अधोक्षजालम्भम् इहाशुभात्मनः**

**शरीरिणः संसृति-चक्र-शातनम् ।**

**तद् ब्रह्म-निर्वाण-सुखं विदुर् बुधास्**

**ततो भजध्वं हृदये हृद्-ईश्वरम् ॥**

**मध्वः :** ब्रह्म-निर्वाण-सुखं ब्रह्म-निमित्त-निर्वाण-सुखम् ॥३७॥

**श्रीधरः : **ततः किम् ? अत आह—अधोक्षजस्यालम्भं मनसा स्पर्शम् । पाठान्तरे तस्याश्रयणम् । अशुभात्मनः अशुभो रागादि-युक्त आत्मा मनो यस्य । संसृति-चक्र-शातनं तन्-निवर्तकं बुधा विदुः । तद् एव ब्रह्मणि निर्वाणं लयो मोक्षस् तद्-आत्मकं सुखं विदुः । हृद्-ईश्वरम् अन्तर्यामिणम् ॥३७॥

**क्रम-सन्दर्भः : **नन्व् अधोक्षजालम्भे सति संसारो विद्यते न वा ? तत्राह—अधोक्षजेति। शातनम् इति शीलार्थे ल्युट् । तत्-स्वभावतः स्वत एव सोऽपि यातीति भावः ॥३७॥

**विश्वनाथः : **ननु ब्रह्म-निर्वाण-सुखम् एव पुरुषार्थ-सार इति प्रसिद्धिः ? सत्यं, तद् अपि अधोक्षज-संयोग-सुख एवान्तर्भवतीत्य् आह—अधोक्षजस्यालम्भं मनसा ईषत् स्पर्शम् साक्षात् प्राप्तिं वा संसृति-चक्रस्य शातनं निवर्तकं विदुर् जानन्ति । तद् एव ब्रह्म-निर्वाण-सुखं च अधोक्षजस्यैव ब्रह्मत्वात् तच्-चरण-माधुर्यानुभवस्यैव परमानन्द-रूपत्वेन निर्वाण-सुख-रूपत्वात्, तत्र दास्यादि-भावत्वेन ममता-विशेषोत्थं तु सुखम् अधिकम् अपारम् एव यथा सर्व-जन-सुभगे परमाह्लादके चन्द्रे द्श्रीए यः स्वाभाविक आनन्दः, तस्मात् कोटि-गुणित आनन्दः स्व-पुत्रे खोडान्ध-वधिरेऽपि सर्व-जन-दुर्भगेऽपि ममतोत्थः स्याद् इतो भगवति दास्यादि-भाववत्त्वे पर-ब्रह्मणि स्वरूपोत्थ एव परमानन्दावधिस् तत्रैव यदि ममतोत्थेऽपि स्यात्, तदा किं वक्तव्यम् आनन्द-पारावार-परः-सहस्र-सम्मर्द-मध्य-पातित्व-सौभाग्योत्कर्षः महा-महत्त्वम् । अत एवोक्तं—या निर्वृतिस् तनु-भृतां [भा।पु। ४.९.१०] इत्य्-आदि । अन्यत्र च—


    ब्रह्मानन्दो भवेद् एष चेत् परार्ध-गुणीकृतः ।


    नैति भक्ति-सुखाम्बोधेः परमाणु-तुलाम् अपि ॥ इति ।

अधोक्षजालम्बम् इति पाठे अधोक्ष्ज आलम्बो विषयालम्बनो यत्र तम् अर्थाद् दास्य-सख्यादि-रसम् । हृदीश्वरं हृदय-नाथम् इति दास्यादि-भाव-विशिष्टा भक्तिर् व्यञ्जिता ओ॥३७॥

—ओ)०(ओ—

**॥ ७.७.३८ ॥**

**कोऽतिप्रयासोऽसुर-बालका हरेर्**

**उपासने स्वे हृदि छिद्रवत् सतः ।**

**स्वस्यात्मनः सख्युर् अशेष-देहिनां**

**सामान्यतः किं विषयोपपादनैः ॥**

**मध्वः :** अशेष-देहिनां सामान्यतो हृदि-स्थत्वेन ॥३८॥

**श्रीधरः : **भक्तिर् अशक्येति च न मन्तव्यम् इत्य् आह—क इति । छिद्र-वद् आकाश-वद् धृदि तिष्ठतः । विषयाणाम् उपपादनैर् अर्जनैः किम् ? तत्र हेतुः, सर्व-देहिना सामान्यतः विषय-निष्ठत्वे सूकरादि-साधारण्यापत्तेर् इत्य् अर्थः । नचैवम् आदौ पौनर् उक्त्य्-अदोषः, नारदोक्तानुवाद-रूपत्वाद् अस्य प्रकरणस्य ॥३८॥

**क्रम-सन्दर्भः : **सामान्यतः सख्युः, सयुजौ सखायौ [मु।उ। ३.१.१] इत्य् उक्तेः ॥३९॥

**विश्वनाथः : **सर्व-श्रेष्ठयापि भक्तेः सुख-साध्यत्वम् आह—कोऽतीति । छिद्रवत् आकाशवत् आत्मनो जीवस्य सख्युः—सयुजौ सखायौ [मु।उ। ३.१.१] इति श्रुतेः । न हि सख्युर् उपासने किञ्चित् कष्टम् इति भावः । उपास्यस्य स्वतो विद्यमानत्वात् प्रियत्वाच् च उपासनस्य च चरणारविन्दादि-रूपत्वात् तत्-साधनानां श्रोत्रादीनां च स्वत एव विद्यमानात्वान् न हि कुतश्चन काचन तत्-सामग्री आनेतव्येति भावः । वरं नरक-साधनेऽपि श्रमोऽस्तीति व्यञ्जयन् वैषयिक-सुख-प्रवृत्तिं निन्दति । विषयाणां स्रक्-चन्दन-वनितादीनाम् उपपादनैर् द्रव्यादिनोपार्जनैः किम् ? तत्र हेतुः—सर्व-देहिनां सामान्यतः विषय-निष्ठत्वे शूकरादि-साधारण्यापत्तेर् इति भावः ॥३८॥

—ओ)०(ओ—

**॥ ७.७.३९ ॥**

**रायः कलत्रं पशवः सुतादयो**

**गृहा मही कुञ्जर-कोश-भूतयः ।**

**सर्वेऽर्थ-कामाः क्षण-भङ्गुरायुषः**

**कुर्वन्ति मर्त्यस्य कियत् प्रियं चलाः ॥**

**श्रीधरः : **अनर्थकं विषयार्जनम् इत्य् आह—रायोऽर्थाः क्षण-भङ्गुरम् आयुर् यस्य तस्यैते कियत् प्रियं कुर्वन्ति । तद् उक्तम् इतिहासेषु—


    धनं हि पुरुषो लोके पुरुषं धनम् एव वा । 


    अवश्यम् एकं त्यजति तस्मात् किं धन-तृष्णया ॥ इति ॥३९॥

**क्रम-सन्दर्भः : _न व्याख्यातम्।_**

**विश्वनाथः :** न च कामिनां वैषयिक-सुखम् अपि वस्तोत्ऽस्तीत्य् आह—रायो धनानि । अर्थाश् च कामाश् च ॥३९॥

—ओ)०(ओ—

**॥ ७.७.४० ॥**

**एवं हि लोकाः क्रतुभिः कृता अमी**

**क्षयिष्णवः सातिशया न निर्मलाः ।**

**तस्माद् अदृष्ट-श्रुत-दूषणं परं**

**भक्त्योक्तयेशं भजतात्म-लब्धये ॥**

**श्रीधरः : **


    यन् न दुःखेन संभिन्नं न च ग्रस्तम् अनन्तरम् । 


    अभिलाषोपपन्नं च सुखं स्वर्ग-पदास्पदम् ॥ 

इत्य् एवं-भूताः स्वर्गादि-भोगा अपि न सेवार्हा इत्य् आह—एवं हीति । क्षयिष्णुत्वे हेतुः—क्रतुभिः कृता इति, तद् यथेह कर्म-चितो लोकः क्षियत एवम् एवामुत्र पुण्य-चितो लोकः क्षीयते [छा।उ। ८.१.६] इति श्रुतेः । अत एव पुण्य-तारतम्येन सातिशयाः न च निर्मलाः, स्पर्धादि-मत्त्वात् । न विद्यते दृष्टं श्रुतं च दूषणं यस्मिन् ॥४०॥

**क्रम-सन्दर्भः : **आत्म-लब्धये आत्मनः स्वस्यैवेशस्य लब्धये । यद् वा, आत्मनो लब्धये भजत । अन्यथात्मानं नाशयिष्यथ इति भावः ॥४०॥

**विश्वनाथः : **स्वर्गादि-भोगा अपि न सेवार्हा इत्य् आह—एवं हीति । क्षयिष्णवः—तद् यथेह कर्म-चितो लोकः क्षियत एवम् एवामुत्र पुण्य-चितो लोकः क्षीयते ॥ [छा।उ। ८.१.६] इति श्रुतेः । पुण्य-तारतम्येन सातिशयाः स्पर्धादिमयत्वाच् च न निर्मलाः । आत्म-लब्धये आत्म-कर्तृक-हरि-प्राप्तये परमात्म-प्राप्तये वा । यद् वा, आत्म-रूप-रत्नस्य प्राप्त्यै । अन्यथा तत्-स्वर्ग-नरकादि-कर्दमे क्षिप्तं नष्टम् एव जानीतेति भावः ॥४०॥

—ओ)०(ओ—

**॥ ७.७.४१ ॥**

**यद्-अर्थ इह कर्माणि विद्वन्-मान्य् असकृन् नरः ।**

**करोत्य् अतो विपर्यासम् अमोघं विन्दते फलम् ॥**

**श्रीधरः : **किं च, यद् अध्यर्थ्य यत् सङ्कल्प्य । अतः सङ्कल्पिताद् विपर्यासं विपरीतं फलम् अमोघम् अवश्यं प्राप्नोति ॥४१॥

**क्रम-सन्दर्भः : _न व्याख्यातम्।_**

**विश्वनाथः : **यद्-अर्थे यत् सङ्कल्प्यम् । अतः सङ्कल्पिताद् विपर्यासं विपरीतं फलम् अमोघम् अवश्यं प्राप्नोति ॥४१॥

—ओ)०(ओ—

**॥ ७.७.४२ ॥**

**सुखाय दुःख-मोक्षाय सङ्कल्प इह कर्मिणः ।**

**सदाप्नोतीहया दुःखम् अनीहायाः सुखावृतः ॥**

**मध्वः :** अप्रयासेन करणम् अनीहा प्रोच्यते बुधैः इति च ॥४२॥

**श्रीधरः : **तद् एव दर्शयति, सुखायेति । ईहया इच्छया क्रियया वा । यः पूर्वम् अनीहाया हेतोः सुखेनावृतो व्याप्त आसीत् स ईहया दुःखम् आप्नोत्य् एव ॥४२॥

**क्रम-सन्दर्भः : _न व्याख्यातम्।_**

**विश्वनाथः : **अनीहाया हेतोः सुखावृतः सुख-परिपूर्णः स्यात् ॥४२॥

—ओ)०(ओ—

**॥ ७.७.४३ ॥**

**कामान् कामयते काम्यैर् यद्-अर्थम् इह पूरुषः ।**

**स वै देहस् तु पारक्यो भङ्गुरो यात्य् उपैति च ॥**

**श्रीधरः : **किं च, कामान् भोगान् । काम्यैर् विषयैः कर्मभिर् वा । पारक्यः श्वादि-भोग्यो न त्व् आत्मीयो भङ्गुरश् च ॥४३॥

**क्रम-सन्दर्भः : _न व्याख्यातम्।_**

**विश्वनाथः : **काम्यैः कर्मभिः । अपैति नश्यति । उपैति पुनर् अपि दुःख-दानार्थम् उत्पादयति ॥४३॥

—ओ)०(ओ—

**॥ ७.७.४४ ॥**

**किम् उ व्यवहितापत्य- दारागार-धनादयः ।**

**राज्य-कोश-गजामात्य- भृत्याप्ता ममतास्पदाः ॥**

**श्रीधरः : **किम् उ देहाद्य्-अवहिता अपत्यादयो ममता-विषयाः पारक्या इति वक्तव्यम् ॥४४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.७.४५ ॥**

**किम् एतैर् आत्मनस् तुच्छैः सह देहेन नश्वरैः ।**

**अनर्थैर् अर्थ-सङ्काशैर् नित्यानन्द-रसोदधेः ॥**

**श्रीधरः : **किं च, स्वयं पुरुषार्थ-रूपस्य किम् एतैर् अति-तुच्छैर् इत्य् आह—किम् एतैर् इति ॥४५॥

**क्रम-सन्दर्भः : _न व्याख्यातम्।_**

**विश्वनाथः : **आत्मनः स्वस्य नित्यो भजन-रूप आनन्द-रसोदधिर् यस्य तस्य भक्त-जनस्य ॥४५॥

—ओ)०(ओ—

**॥ ७.७.४६ ॥**

**निरूप्यताम् इह स्वार्थः कियान् देह-भृतोऽसुराः ।**

**निषेकादिष्व् अवस्थासु क्लिश्यमानस्य कर्मभिः ॥**

**श्रीधरः : **भोगावसराभावाच् चैतैः क उपयोग इत्य् आह—निरूप्यताम् इति । प्राचीनैः कर्मभिः क्लिश्यमानस्य । कर्मभिः कियान् स्वार्थ इति वाऽन्वयः ॥४६॥

**क्रम-सन्दर्भः : _न व्याख्यातम्।_**

**विश्वनाथः : **क्लिश्यमानस्येति । भोगावसर एव नास्तीति भावः ॥४६॥

—ओ)०(ओ—

**॥ ७.७.४७ ॥**

**कर्माण्य् आरभते देही देहेनात्मानुवर्तिना ।**

**कर्मभिस् तनुते देहम् उभयं त्व् अविवेकतः ॥**

**श्रीधरः : **ननु कर्मसु समाप्तेषु भोगावसरः स्यात् ? तत्राह—कर्माणीति । न चेदं कर्म तस्य फलं देहादिकं च परमार्थ इत्य् आह—उभयं कर्म च देहं च । अविवेकतोऽज्ञानेनैव तनुते ॥४७॥

**क्रम-सन्दर्भः : _न व्याख्यातम्।_**

**विश्वनाथः : **देहेन मानुष-शरीरेण कर्म-साधकेन देहं स्वर्गि-शरीरम् उभयं तद्-देह-द्वयम् अविवेकतः तद्-उभयस्याहं कर्म कुर्वे इति अहं कर्म-फलं स्वर्गम् उपभुञ्ज इत्य् अभिमान-मूलत्वात् तद्-अभिमानस्याविवेक-मूलत्वात् आत्मनश् च देह-द्वयातिरिक्तत्वात् ॥४७॥

—ओ)०(ओ—

**॥ ७.७.४८ ॥**

**तस्माद् अर्थाश् च कामाश् च धर्माश् च यद्-अपाश्रयाः ।**

**भजतानीहयात्मानम् अनीहं हरिम् ईश्वरम् ॥**

**श्रीधरः : **अर्थादयो **यद्-अपाश्रया** यद्-अधीनाः ॥४८॥

**क्रम-सन्दर्भः : **अनीहया निरूपाधिकया अनीहं तथैव निरूपाधि-कृपा-करम् । अहं त्व् अकामस् त्वद्-भक्तस् त्वं च स्वाम्य् अनपाश्रयः [भा।पु। ७.१०.६] इति वक्ष्यमाणात् ॥४८॥

**विश्वनाथः : **तर्हि विवेक एव कः ? तत्राह—तस्माद् इति । **यद्-अपाश्रया** यद्-अधीना अनुडुहां वृषाणां कर्तृत्व-भोक्तृत्वादयः स्वाम्य्-अधीना इत्य् अर्थः । अनीहया कामना-राहित्येन । अनीहं निरपेक्षम् ॥४८॥

—ओ)०(ओ—

**॥ ७.७.४९ ॥**

**सर्वेषाम् अपि भूतानां हरिर् आत्मेश्वरः प्रियः ।**

**भूतैर् महद्भिः स्व-कृतैः कृतानां जीव-संज्ञितः ॥**

**मध्वः :** व्यञ्जनाज् जगतो विष्णुर् बीजं न परिमाणतः इति च ॥४९॥

**श्रीधरः : **भूतानां प्राणिनाम् । जीव-संज्ञितोऽन्तर्यामी ॥४९॥

**क्रम-सन्दर्भः : _न व्याख्यातम्।_**

**विश्वनाथः : **यतः सर्वेषां देहश् च जीवश् च परमात्मा च प्रियश् च वस्तुतो हरिर् एव, तस्मात् तं भजतेत्य् आह—सर्वेषां देव-तिर्यग्-आदीनाम् अपि आत्मा परमात्मा स एवेश्वरः । स्वेनैव कृतैः कृतानाम् इति दोहोऽपि तत्-कारणत्वात् स एव जीव-संज्ञा सञ्जाता यस्य सः । जीवस्य तदीय-तटस्थ-शक्ति-रूपत्वात् । यद् वा, सर्वेषां प्रियत्वाद् अपि तम् एव भजतेत्य् आह—सर्वेषां भूतानां या जीव-संज्ञा जीव-नामा ततोऽपि प्रियः ॥४९॥

—ओ)०(ओ—

**॥ ७.७.५० ॥**

**देवोऽसुरो मनुष्यो वा यक्षो गन्धर्व एव वा ।**

**भजन् मुकुन्द-चरणं स्वस्तिमान् स्याद् यथा वयम् ॥**

**श्रीधरः : **असुराणाम् अस्माकम् अत्रानधिकार इत्य् अपि न वाच्यम् इत्य् आह—देव इति पञ्चभिः ॥५०॥

**क्रम-सन्दर्भः : _न व्याख्यातम्।_**

**विश्वनाथः : **यस्माद् एवं, तस्मात् सर्व एव भक्तिं कुर्युर् इत्य् आह—देव इति ॥५०॥

—ओ)०(ओ—

**॥ ७.७.५१-५२ ॥**

**नालं द्विजत्वं देवत्वम् ऋषित्वं वासुरात्मजाः ।**

**प्रीणनाय मुकुन्दस्य न वृत्तं न बहु-ज्ञता ॥**

**न दानं न तपो नेज्या न शौचं न व्रतानि च ।**

**प्रीयतेऽमलया भक्त्या हरिर् अन्यद् विडम्बनम् ॥**

**श्रीधरः : अमलया** निष्कामया । अन्यद् **विडम्बनं** नटन-मात्रम् ॥५२॥

**सनातन-गोस्वामी :** हे **असुरात्मजाः** ! देवत्वादिकं मुकुन्दस्य प्रीणनाय नालं न समर्थम् । **वृत्तं** सद्-आचारः ॥ **अमलया** निष्कामया विशुद्धया वा । विडम्बनं नटन-मात्रम्, न तु तात्त्विकम् इत्य् अर्थः ॥५१-५२॥ [ह।भ।वि। ११.५९०-५९१]

**क्रम-सन्दर्भः : **नालम् इति युग्मकम् ॥५१-५२॥

**भक्ति-सन्दर्भः (१६८): अमलया** निष्कामया । **विडम्बनं** नटन-मात्रम् । अतः सकाम-भक्तस्यापि भक्तेर् नटन-मात्र-तात्पर्येण भक्त्य्-अनुकरण-मात्रत्वात् । यथा परेषाम् अपि नटानां क्वचित् तद्-अनुकरणं तथैवेति । 

तत्र सकामत्वम् ऐहिकं पारलौकिकं चेति द्विविधम् । तत् सर्वम् एव निषिध्यते श्री-नागपत्नी-वचनादौ—न पारमेष्ठ्यं न महेन्द्र-धिष्ण्यम् [भा।पु। १०.१६.३७] इत्य्-आदिना । तस्माद् वैवस्वत-मनु-पुत्रस्य पृषध्रस्य तु मुमुक्षोर् अपि एकान्तित्व-व्यपदेशो गौण एव बोद्धव्यः ।


    मा मां प्रलोभयोत्पत्त्या सक्तंकामेषु तैर् वरैः ।


    तत्-सङ्ग-भीतो निर्विण्णो मुमुक्षुस् त्वाम् उपाश्रितः ॥ [भा।पु। ७.१०.२]

इत्य् अत्र श्री-प्रह्लाद-वाक्ये मुमुक्षा तु काम-त्यागेच्छैव ।


    यदि दास्यसि मे कामान् वरांस् त्वं वरदर्षभ ।


    कामानां हृद्य् असंरोहं भवतस् तु वृणे वरम् ॥ [भा।पु। ७.१०.७] इति वक्षमाणात् ।

भक्ति-योगस्य तत् सर्वम् अन्तरायतयार्भकः [भा।पु। ७.१०.१] इति श्री-नारदेन प्राग् उक्तत्वाच् च[^२८] । एवं श्रीमद्-अम्बरीषस्य यज्ञ-विधानम् अपि लोक-सङ्ग्रहार्थकम् एव[^२९] ज्ञेयम् । तम् उद्दिश्याप्य् एकान्त-भक्ति-भावेनेत्य् उक्तम् अस्ति । तत्र चैहिकं निष्कामत्वं भक्त्या जीविका-प्रतिष्ठाद्य्-उपार्जनं[^३०] यत् तद्-अभाव-मयम् अपि बोद्धव्यम् । विष्णुं यो नोपजीवति इति गारुडे शुद्ध-भक्त-लक्षणात्[^३१] । 


    मौन-व्रत-श्रुत-तपो-ऽध्ययन-स्व-धर्म-


    व्याख्या-रहो-जप-समाधय आपवर्ग्याः ।


    प्रायः परं पुरुष ते त्व् अजितेन्द्रियाणां


    वार्ता भवन्त्य् उत न वात्र तु दाम्भिकानाम् ॥ [भा।पु। ७.९.४६]

इति श्री-प्रह्लाद-वाक्यवत् । **मौनादय एवाजितेन्द्रियाणां वार्ता** जीवनोपाया भवन्ति । **दाम्भिकानां तु वार्ता** अपि **भवन्ति न वा** दम्भस्यानियत-फलत्वाद् इत्य् अर्थः । अत एवोक्तं—


    आराधनं भगवत ईहमाना निराशिषः ।


    ये तु नेच्छन्त्य् अपि परं ते स्वार्थ-कुशलाः स्मृताः ॥ [भा।पु। ६.१८.७४] इति ।

**परं** मोक्षम् अपि इति टीका च । तस्मात् साधूक्तं—नालं द्विजत्वम् [७.७.५१] इत्य्-आदि ॥५१-५२॥

**विश्वनाथः : **प्रीणनाय नालं न समर्थम् इत्य् अर्थः ॥५१॥ **विडम्बनं** पुंसः प्रत्युत तिरस्कार-कारणम् इत्य् अर्थः ॥५२॥

—ओ)०(ओ—

**॥ ७.७.५३ ॥**

**ततो हरौ भगवति भक्तिं कुरुत दानवाः ।**

**आत्मौपम्येन सर्वत्र सर्व-भूतात्मनीश्वरे ॥**

**श्रीधरः : _न व्याख्यातम्।_**

**क्रम-सन्दर्भः : **तत् इति सर्वत्र सर्वस्मिन् देशे काले च आत्मौपम्येन आत्मनि यथा आनुकूल्येन काय-मनो-वचन-वृत्ति-रूपं भजनं कुरुत, तद्वद् अपि कुरुतेति ॥५३॥

**विश्वनाथः : **आत्मौपमेयेनेत्य् अत्र सुख-दुःखादि-दृष्ट्येति शेषः ॥५३॥

—ओ)०(ओ—

**॥ ७.७.५४ ॥**

**दैतेया यक्ष-रक्षांसि स्त्रियः शूद्रा व्रजौकसः ।**

**खगा मृगाः पाप-जीवाः सन्ति ह्य् अच्युततां गताः ॥**

**मध्वः :** अच्युततां च्युति-वर्जनम् ॥५४॥

**श्रीधरः : **अच्युतताम् अमृतत्वम् ॥५४॥

**क्रम-सन्दर्भः : **व्रजौकसोऽत्र नीच्-सह-पाठात्, किरात-हूणान्ध्र-पुलिन्द-पुल्कसा आभीर-कङ्का यवनः खसादयः [भा।पु। २.४.१८] इत्य् आदाव् इव भवोपजीवना नीच-जाति-विशेषा एव आभीरा ज्ञेयाः । न तु 


    कृषि-वाणिज्य-गोरक्षाः कुसीदं तुर्यम् उच्यते । 


    वार्ता चतुर्विधा तत्र वयं गो-वृत्तयोऽनिशम् ॥ [भा।पु। १०.२४.२१]

इतिवद् वैश्य-भेदा इति विशेषः प्रतिपत्तव्यः ॥५४॥

**विश्वनाथः :** न च भक्तिः सज्जात्य्-आदिकम् अपेक्षत इत्य् आह—दैतेया इति । अच्युततां चिन्मय-शरीरत्वेन अच्युत-तुल्यत्वम् । यद् वा, अच्युतताम् अच्युतिं गताः कर्मिण इव न च्युता भवन्तीत्य् अर्थः । यद् उक्तं काशी-खण्डे—


    न च्यवन्ते च मद्-भक्ता महत्यां प्रलयापदि ।


    अतोऽच्युतोऽखिले लोके विद्वद्भिर् परिगीयते ॥५४॥

—ओ)०(ओ—

**॥ ७.७.५५ ॥**

**एतावान् एव लोकेऽस्मिन् पुंसः स्वार्थः परः स्मृतः ।**

**एकान्त-भक्तिर् गोविन्दे यत् सर्वत्र तद्-ईक्षणम् ॥**

**श्रीधरः : **अध्याय-द्वयोक्तम् उपसंहरति—एतावान् इति । तद् ईक्षणं गोविन्द-दृष्ट्या सम्माननम् ॥५५॥

**क्रम-सन्दर्भः : **तस्य भागवत एव ईक्षणं स्फूर्तिः । सर्व-भूतेषु यः पश्येत् [भा।पु। ११.२.४५] इत्य् आदेः ॥५५॥

**विश्वनाथः : **एकान्त-भक्तिर् अनन्या भक्तिर् यत् यस्यां भक्तौ सत्यां सर्वत्रैव स्थावर-जङ्गम-वस्तुषु तद्-ईक्षणं भगवतो भावना-परिपाकेन भगवद्-ईक्षणम् । यद् उक्तं—


    नारायण-मयं धीराः पश्यन्ति परमार्थिनः ।


    जगद् धन-मयं लुब्धाः कामुकाः कामिनी-मयम् ॥ इति ।

यथायं प्रह्लादः स्तम्भेऽपि भगवन्तम् अपश्यत् ॥५५॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

सप्तमे सप्तमोऽध्यायः सङ्गतः सङ्गतः सताम् ॥

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यां संहितायां वैयासिक्यां सप्तम-स्कन्धे 

बालानुशासनं नाम

सप्तमोऽध्यायः ॥

॥ ७.७ ॥

(७.८)


### अथाष्टमोऽध्यायः


## हिरण्यकशिपु-वधः

**॥ ७.८.१ ॥**

**श्री-नारद उवाच—**

**अथ दैत्य-सुताः सर्वे श्रुत्वा तद्-अनुवर्णितम् ।**

**जगृहुर् निरवद्यत्वान् नैव गुर्व्-अनुशिक्षितम् ॥**

**श्रीधरः :**

अष्टमेऽतिरुषा सूनुं निघ्नन् दैत्यो हतः स्वयम् ।

आविर्भूय नृसिंहेन स च ब्रह्मादिभिः स्तुतः ॥

अन्तः कृपा-सुधा-पूर्णो बहिः-क्रोधो नृ-केसरि ।

दैत्येन्द्रम् अरि-भावेन भजन्तं समभावयत् ॥

**क्रम-सन्दर्भः : **टीका-पद्ये अरि-भावेन भजन्तम् इति तद्-आज्ञा-कृतत्वाद् बहिरङ्गेनैव तेन भजन्तं स्वं प्रति अभावयत् प्रापयत् ॥१॥

**विश्वनाथः :**

अष्टमे स्व-सुतं हन्तुम् अहन् स्तम्भं रुषासुरः ।

स्तम्भोत्थस् तम् अहन् साक्षान् नृसिंहो दैवतैः स्तुतः ॥१॥

—ओ)०(ओ—

**॥ ७.८.२ ॥**

**अथाचार्य-सुतस् तेषां बुद्धिम् एकान्त-संस्थिताम् ।**

**आलक्ष्य भीतस् त्वरितो राज्ञ आवेदयद् यथा ॥**

**श्रीधरः : **एकान्त-संस्थितां प्रत्यङ् निष्ठाम् । यथा यथावत् ॥२॥

**क्रम-सन्दर्भः : _न व्याख्यातम्।_**

**विश्वनाथः :** एको मुख्यश् चासाव् अन्तं सर्वेषां चेत्य् एकान्तो विष्णु-भक्ति-योगो वा तत्र संस्थिताम् ॥२॥

—ओ)०(ओ—

**॥ ७.८.३ ॥**

**श्रुत्वा तद् अप्रियं दैत्यो दुःसहं तनयानयम् ।**[^३२]

**कोपावेश-चलद्-गात्रः पुत्रं हन्तुं मनो दधे ।**

**क्षिप्त्वा परुषया वाचा प्रह्रादम् अतद्-अर्हणम् ॥**

**श्रीधरः : **स च पुत्रं हन्तुं मनो दधे । कथं-भूतः ? कोपस्यावेशेनोद्रेकेण चलद् गात्रं वपुर् यस्य सः ॥३॥

**क्रम-सन्दर्भः : **श्रुत्वेति पद्यार्धं गौड-मिथिलयोर् नास्ति स्वाम्य्-असम्मतं च, स च इत्य् अध्याहारस्य वैयर्थ्यात् ॥३॥

**विश्वनाथः :_न व्याख्यातम्।_**

—ओ)०(ओ—

**॥ ७.८.४ ॥**

**आहेक्षमाणः पापेन तिरश्चीनेन चक्षुषा ।**

**प्रश्रयावनतं दान्तं बद्धाञ्जलिम् अवस्थितम् ।**

**सर्पः पदाहत इव श्वसन् प्रकृति-दारुणः ॥**

**श्रीधरः : **क्षिप्त्वा तिरस्कृत्य । पापेन स-रोषेण । तिरश्चीनेन वक्रेण ॥४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.८.५ ॥**

**श्री-हिरण्यकशिपुर् उवाच—**

**हे दुर्विनीत मन्दात्मन् कुल-भेद-कराधम ।**

**स्तब्धं मच्-छासनोद्वृत्तं नेष्ये त्वाद्य यम-क्षयम् ॥**

**श्रीधरः : **हे मन्दात्मन् ! अल्प-बुद्धे ! मद्-आज्ञातिलङ्घिनं त्वाम् अद्य यमालयं नेष्यामि ॥६॥

**क्रम-सन्दर्भः : _न व्याख्यातम्।_**

**विश्वनाथः :** दुर्विनीतेति ! वस्त्व्-अर्थश् चायं—दुष्टेष्व् अपि विशिष्टं नीतं कृपा-लक्षणं यस्य, पर-दुःखासहिष्णुत्वात् मन्दानाम् अप्य् आत्मा मनो यत्र । सर्व-चित्ताकर्षकत्वात् कुल-भेद-कराः कुल-विशेष-स्रष्टारः प्रजापतयोऽप्य् अधमा यस्मात्, महा-विभूतिमत्त्वात् स्तब्धम् असुरेषु पूज्य-बुद्धित्वाभावात् । मच्-छासनोद्वृत्तं मद्-आज्ञा-लङ्घिनम् । यद् अक्षयं यमालयं, पक्षे यमानाम् अष्टाङ्ग-योगानां क्षयं निवास-भूतं त्वां नेष्ये स्व-त्रायकत्वेनाङ्गीकरिष्यामीत्य् अर्थः ॥६॥

—ओ)०(ओ—

**॥ ७.८.६ ॥**

**क्रुद्धस्य यस्य कम्पन्ते त्रयो लोकाः सहेश्वराः ।**

**तस्य मेऽभीतवन् मूढ शासनं किं-बलोऽत्यगाः ॥**

**श्रीधरः : **अभीतवत् । किं बलं किं बलः ॥७॥

**क्रम-सन्दर्भः : _न व्याख्यातम्।_**

**विश्वनाथः : **अभीतवत् । किं-बलं यस्य सः ॥७॥

—ओ)०(ओ—

**॥ ७.८.७-८ ॥**

**श्री-प्रह्राद उवाच—**

**न केवलं मे भवतश् च राजन्**

**स वै बलं बलिनां चापरेषाम् ।**

**परेऽवरेऽमी स्थिर-जङ्गमा ये**

**ब्रह्मादयो येन वशं प्रणीताः ॥**

**स ईश्वरः काल उरुक्रमोऽसाव्**

**ओजः सहः सत्त्व-बलेन्द्रियात्मा ।**

**स एव विश्वं परमः स्व-शक्तिभिः**

**सृजत्य् अवत्य् अत्ति गुण-त्रयेशः ॥**

_न कतमेनापि व्याख्यातम्।_

—ओ)०(ओ—

**॥ ७.८.९ ॥**

**जह्य् आसुरं भावम् इमं त्वम् आत्मनः**

**समं मनो धत्स्व न सन्ति विद्विषः ।**

**ऋते ञ्जिताद् आत्मन उत्पथे स्थितात्**

**तद् धि ह्य् अनन्तस्य महत् समर्हणम् ॥**

**मध्वः : **द्विषड्-गुण-युतात्—


    ज्ञानं च सत्यं च दमः शमश् च 


    ह्य् अमात्सर्यं ह्रीस् तितिक्षानसूया ।


    दानं च यज्ञश् च तपः श्रुतं च


    महा-व्रता द्वादश ब्राह्मणस्य ॥ [भा। ५.४३.१२]इति भारते ॥९॥

**श्रीधरः : **वशं प्रणीता इत्य् अत्र हेतुः—स ईश्वर इति । उरवः क्रमाः पाद-विक्षेपा यस्य । बहु-पराक्रम इति वा । ओज-आदि-रूपः । सत्त्वं धैर्यं बुद्धिर् वा ॥१०॥

**क्रम-सन्दर्भः : _न व्याख्यातम्।_**

**विश्वनाथः : **जहि त्यज । आत्मनः स्वस्य मनः समं स्वस्मिन्न् इव सर्वत्र तुल्यं कुरु । ननु शत्रुषु स्व-समं मनः कथं करोमि ? तत्राह—विद्विषः शत्रवो नैव सन्ति । अजिताद् अवशीकृतात्मनो मनसः ऋते मनसः सर्वत्र स्व-तुल्य-दर्शन-लक्षणं साम्यम् एव वशीभावस् तस्मिन् सति शात्रवादर्शनान् न केऽपि शत्रव इति भावः । तद् एव सर्वत्र साम्यम् एव समर्हणम् आराधनम् ॥९॥

—ओ)०(ओ—

**॥ ७.८.१० ॥**

**दस्यून् पुरा षण् न विजित्य लुम्पतो**

**मन्यन्त एके स्व-जिता दिशो दश ।**

**जितात्मनो ज्ञस्य समस्य देहिनां**

**साधोः स्व-मोह-प्रभवाः कुतः परे ॥**

**श्रीधरः : **ननु मच्-छत्रुर् असौ कथं ममापि स एव बलं स्यात् ? अत आह—जहीति। आत्मनः स्वस्य भावं स्वभावं त्यज । यतोऽजिताद् आत्मनो मनस ऋते विनऽन्ये विद्विषो न सन्ति । किं च, तद् धि तद् एव हि साम्येन मनसो धारणम् एव समर्हणम् आराधनम् ।

ननु मया दिग्-विजये सर्वे रिपवो जिता अतः साम्प्रतं विद्विषो न सन्तीति चेत् सत्यं, तत्राह—दस्यून् इति । एके भवादृशा मन्दाः पुरा आदौ लुम्पतः सर्वस्वं हरतः षड्-इन्द्रिय-लक्षणान् शत्रून्न् अविजित्याजित्वा दश दिशः स्वयं जिता मन्यन्ते । साधोस् तु जित-चित्तस्य । देहिना समस्य ज्ञस्य विदुषः स्वाज्ञान-कल्पिताः परे शत्रवः कुतः स्युः ॥१०॥

**क्रम-सन्दर्भः : _न व्याख्यातम्।_**

**विश्वनाथः : **एके युष्मादृशा मन्दा दस्यून् कामादीन् लुम्पतः सर्वस्वं हरः स्व-सङ्गे स्थितान् अपि अविजित्य अजित्वा दश-दिशः स्व-जिता स्वेन जिता मन्यन्ते । जित-चित्तस्य चित्तजयेनैव विजित-षट्-सपत्नस्य ज्ञस्य विदुषः परे शत्रवः कुतो हेतोर् अपि तु नैव इत्य् अर्थः । यतः स्व-मोह-प्रभवाः ॥१०॥

—ओ)०(ओ—

**॥ ७.८.११ ॥**

**श्री-हिरण्यकशिपुर् उवाच—**

**व्यक्तं त्वं मर्तु-कामोऽसि योऽतिमात्रं विकत्थसे ।**

**मुमूर्षूणां हि मन्दात्मन् ननु स्युर् विक्लवा गिरः ॥**

**श्रीधरः : **व्यक्तं निश्चितम् । विप्लवा अनन्विता इत्य् अर्थः ॥११॥

**क्रम-सन्दर्भः : _न व्याख्यातम्।_**

**विश्वनाथः :** विकत्थसे हरि-भक्तत्वाद् अहम् एव विजित-षड्-मित्रो न तु ममायं जनक इत्य् आत्म-श्लाघां करोषीत्य् अर्थः । विक्लवा अनन्विताः ॥११॥

—ओ)०(ओ—

**॥ ७.८.१२ ॥**

**यस् त्वया मन्द-भाग्योक्तो मद्-अन्यो जगद्-ईश्वरः ।**

**क्वासौ यदि स सर्वत्र कस्मात् स्तम्भे न दृश्यते ॥**

**श्रीधरः : **हे मन्द-भाग्य, मद्-अन्यो जगदीश्वरो यद्य् अस्ति, तर्ह्य् असौ क्वास्ति ? प्रह्राद आह—स सर्वत्रास्ति । हिरण्यकशिपुर् आह—तर्हि कस्मात् स्तम्भे नास्ति ? प्रह्रादस् तु तं स्तम्भं निरीक्षमाणो नमस्यन्न् आह—दृश्यत इति ॥१२॥

**क्रम-सन्दर्भः : _न व्याख्यातम्।_**

**विश्वनाथः :** हे मन्द-भाग्येति । यथा जगद्-ऐश्वर्यं मम तथैव मत्-पुत्रत्वात् तवापि तन्-न्याय-प्राप्तम् इति त्वया त्यज्यत इति भावः । यद्य् असाव् अस्ति तर्हि क्वास्ति ? प्रह्लाद आह—सर्वत्रास्ति । हिरण्यकशिपुर् आह—स्तम्भे कस्मात् नास्ति ? प्रह्लादस् तु स-प्रणामं पश्यन्न् आह—दृश्यत इति ॥१२॥

—ओ)०(ओ—

**॥ ७.८.१३ ॥**

**सोऽहं विकत्थमानस्य शिरः कायाद् धरामि ते ।**

**गोपायेत हरिस् त्वाद्य यस् ते शरणम् ईप्सितम् ॥**

**श्रीधरः : **हिरण्यकशिपुस् तु तत्र तम् अपश्यन्न् आह—सोऽहम् इति । विकत्थमानस्य विपरीतं ब्रुवाणस्य ते शिरः कायाद् धरामि पृथक् करोमि ॥१३॥

**क्रम-सन्दर्भः : **विकत्थमानस्येति, तत्-तद्-उक्तेर् आत्म-श्लाघायाम् एव पर्यवसानात् ॥१३॥

**विश्वनाथः :** हिरण्यकशिपुस् तत्र तम् अपश्यन्न् आह—सोऽहम् इति ॥१३॥

—ओ)०(ओ—

**॥ ७.८.१४ ॥**

**एवं दुरुक्तैर् मुहुर् अर्दयन् रुषा**

**सुतं महा-भागवतं महासुरः ।**

**खड्गं प्रगृह्योत्पतितो वरासनात्**

**स्तम्भं तताडातिबलः स्व-मुष्टिना ॥**

**श्रीधरः : **प्रह्रादेन मूर्ध्नि बद्धाञ्जलिना निरीक्ष्यमाणं स्तम्भं मुष्टिना ताडितवान् ॥१४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.८.१५ ॥**

**तदैव तस्मिन् निनदोऽतिभीषणो**

**बभूव येनाण्ड-कटाहम् अस्फुटत् ।**

**यं वै स्व-धिष्ण्योपगतं त्व् अजादयः**

**श्रुत्वा स्व-धामात्ययम् अङ्ग मेनिरे ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** अस्फुट-देवेत्य् अर्थः । यत् निनदम् । अत्ययं नाशम् ॥१५॥

—ओ)०(ओ—

**॥ ७.८.१६ ॥**

**स विक्रमन् पुत्र-वधेप्सुर् ओजसा**

**निशम्य निर्ह्रादम् अपूर्वम् अद्भुतम् ।**

**अन्तः-सभायां न ददर्श तत्-पदं**

**वितत्रसुर् येन सुरारि-यूथ-पाः ॥**

**श्रीधरः : **तत् पदं तस्य ध्वनेर् आश्रयम् । येन नादेन ॥१६॥

**क्रम-सन्दर्भः : _न व्याख्यातम्।_**

**विश्वनाथः : **तत् तस्य ध्वनेर् पदम् आश्रयम् ॥१६॥

—ओ)०(ओ—

**॥ ७.८.१७ ॥**

**सत्यं विधातुं निज-भृत्य-भाषितं**

**व्याप्तिं च भूतेष्व् अखिलेषु चात्मनः ।**

**अदृश्यतात्यद्भुत-रूपम् उद्वहन्**

**स्तम्भे सभायां न मृगं न मानुषम् ॥**

**श्रीधरः : **भगवांस् तदा स्तम्भं विदार्यादृश्यत दृश्यो बभूव । किम् अर्थम् । निज-भृत्येन प्रह्रादेन यद् भाषितं दृश्यत इति तत् सत्यं विधातुं कर्तुम् । तथाऽखिलेषु भूतेष्व् आत्मनो व्याप्तिं च सत्यां कर्तुं स्तम्भेऽदृश्यत । तत् किम्-अर्थम् ? भौतिकेषु च भावेषु भूतेष्व् अथ महत्सु च भगवान् आस्ते इति तेनैव भृत्येन यद् भाषितं, तत् सत्यं कर्तुम् । तथात्यद्भुतं दैत्य-घातकम् अतिघोरं रूपम् उद्वहन् दधत् । 

तत् किम्-अर्थम् ? निज-भृत्यैः सनकादिभिः शापानन्तरम् अनुतप्तैर् भाषितं यत्, त्रिभिर् जन्मभिः शाप-मोक्षो भवतु इति तत् सत्यं कर्तुम् । तथात्यद्भुतं रूपं ब्रह्म-सृष्टाव् अदृष्टम् अश्रुतं च रूपम् उद्वहन् । तच् च न मृगाकारं न च मनुष्याकारम् उद्वहन् । सभायां मध्येऽदृश्यत तत् किम्-अर्थम् ? निज-भृत्येन हिरण्यकशिपुना ब्रह्माणं प्रति यद् भाषितम्, भूतेभ्यस् त्वद्-विसृष्टेभ्यो मृत्युर् मा भून् मम प्रभो[भा।पु। ७.३.३५] इति, तथा नान्तर् बहिः इति, न नरैर् न मृगैर् अपि [भा।पु। ७.३.३६] इति च । ब्रह्मणा च निज-भृत्येन तथास्त्व् इति यद् भाषितं, तद् उभयोर् वाक्यं सत्यं कर्तुम् । 

न हि तद् ब्रह्म-सृष्टं भूतं न च नरो वा मृगो वा न च सभा-गृहस्यान्तः न च प्राङ्गणवद् बहिः एवं ताभ्यां यद् भाषितं तत् सत्यं कर्तुम् । यच् च हिरण्यकशिपुना भाषितम्, नूनम् एतद्-विरोधेन मृत्युर् मे भविता इति, अकुतश्चिद्-भयोऽमरः[भा।पु। ७.५.४७] इति च । यच् च नारदेन निज-भृत्येन भाषितम् इन्द्रं प्रति, अयं महांस् त्वया संस्थां न प्राप्स्यति, अनन्तानुचरः [भा।पु। ७.७.१०] इत्य् अनेन स्व-भक्त-पक्ष-पातित्वं च यद् भाषितं तच् च सत्यं कर्तुं तथा अदृश्यत । चकारान् निज-भाषितं च । किं तत् ? कौन्तेय प्रतिजानीहि न मे भक्तः प्रणश्यति [गीता ९.३१] इति, तथा तेषाम् अहं समुद्धर्ता मृत्यु-संसार-सागरात् [गीता १२.७] इत्य्-आदि । तच् च सत्यं कर्तुम् अदृश्यतेति द्रष्टव्यम् । अलम् अतिविस्तरेण ॥१७॥

**क्रम-सन्दर्भः : _न व्याख्यातम्।_**

**विश्वनाथः :** निज-भृत्यस्य प्रह्लादस्य भाषितं दृश्यत इति वचनं सत्यं विधातुं सत्यम् एव तल्-लोकेऽपि सत्यत्वेन प्रकटीकर्तुम् इत्य् अर्थः । तथैवाखिलेषु आत्मनो नृसिंहाद्याकारस्य व्याप्तिं च सत्यां कर्तुं स्तम्भे अदृश्यत दृष्टो बभूव । कीदृशः ? न मृगं न मृग-सम्बन्धि नापि मानुषं रूपं सभायाम् उद्वहन्, अत्रापि हेतुः—सत्यम् इति । निज-भृत्यस्य हिरण्यकशिपोर् भाषितं, भूतेभ्यस् त्वद्-विसृष्टेभ्यो मृत्युर् मा भून् मम प्रभो[भा।पु। ७.३.३५] इति, तथा नान्तर् बहिः इति, न नरैर् न मृगैर् अपि [भा।पु।७.३.३६] इति प्रार्थितं सत्यं कर्तुं, यतो न हि तद् ब्रह्म-सृष्टां भूतं न च नरो वा मृगो वा न च सभा-गृहस्यान्तः, नापि प्राङ्गणवद् बहिर् इति । एवं च केचित् निजस्य भृत्यानां नारदादीनाम् अपि भाषितं सत्यं विधातुम् इति व्याचक्षते । तथापि कौन्तेय प्रतिजानीहि न मे भक्तः प्रणश्यति [गीता ९.३१] इति निजोक्तम्, अयं महान् संस्थां न प्राप्स्यति [भा।पु। ७.७.१०] इन्द्रं प्रति नारदोक्तं, नूनम् एतद्-विरोधेन मृत्युर् मे भविता [भा।पु। ७.५.४७] इति हिरण्यकशिपूक्तं, हिरण्यकशिपुना व्रियमाणे वरे तथास्त्व् इति ब्रह्मोक्तं च ॥१७॥

—ओ)०(ओ—

**॥ ७.८.१८ ॥**

**स सत्त्वम् एनं परितो विपश्यन्**

**स्तम्भस्य मध्याद् अनुनिर्जिहानम् ।**

**नायं मृगो नापि नरो विचित्रम्**

**अहो किम् एतन् नृ-मृगेन्द्र-रूपम् ॥**

**श्रीधरः : **स दैत्य एवम् अद्भुतं ध्वनिं श्रुत्वा तद्-आश्रयं सत्त्वं प्राणि-विशेषं सर्वतो विलोकयन् स्तम्भ-मध्यान् निर्गच्छत् नृ-मृगेन्द्रयोर् मिश्रं रूपम् अहो किम् एतद् इति मीमांसितवान् इति शेषः ॥१८॥

**क्रम-सन्दर्भः : _न व्याख्यातम्।_**

**विश्वनाथः : **तद् अलम् अतिशयेन भयानकं नृ-मृगेन्द्र-रूपम् ॥१८॥

—ओ)०(ओ—

**॥ ७.८.१९ ॥**

**मीमांसमानस्य समुत्थितोऽग्रतो**

**नृसिंह-रूपस् तद् अलं भयानकम् ॥**

**श्रीधरः : **तस्यैवम् अलं भयानकं तन् नृसिंह-रूपं मीमांस-मानस्याग्रतो न्र्सिंह-रूपो हरिः समुत्थितः । 

**क्रम-सन्दर्भः : **मीमांसेति सार्ध-त्रिकं तत्र मीमांसेत्य् अर्धकम् ॥१९॥

**विश्वनाथः : **मीमांसमानस्य तस्याग्रत एव नृषिंह-रूपः समुत्थित इत्य् अन्वयः ॥१९॥ 

—ओ)०(ओ—

**॥ ७.८.२० ॥**

**प्रतप्त-चामीकर-चण्ड-लोचनं**

**स्फुरत् सटा-केशर-जृम्भिताननम् ।**

**कराल-दंष्ट्रं करवाल-चञ्चल-**

**क्षुरान्त-जिह्वं भ्रुकुटी-मुखोल्बणम् ॥**

**श्रीधरः : **भयानकत्वम् एव दर्शयंस् तद्-रूपम् अनुवर्णयति—प्रतप्तेत्य्-आदिना विद्रावित-दैत्य-दानवम् इत्य् अन्तेन । प्रतप्तं चामीकरं सुवर्णं तद्वत् पिङ्गानि चण्डानि लोचनानि यस्मिन् । सटा जटाः, केसराः कण्ठ-रोमाणि, स्फुरद्भिः सटाकेसरैर् जृम्भितं साटोपमाननं यस्मिन् । करालास् तुङ्गा दंष्ट्रा यस्मिन् । करवालः खड्गस् तद्वच् चञ्चला क्षुरान्तवत् तीक्ष्णा च जिह्वा यस्मिन् । भ्रुकुटी-युक्तेन मुखेनोल्बणम् ॥२०॥

**क्रम-सन्दर्भः : _न व्याख्यातम्।_**

**विश्वनाथः : **भयानकत्वं विवृण्वन् रूपं विशिनष्टि त्रिभिः । प्रतप्तेति चामीकरं सुवर्णम् । सटा जटाः, केसराः कण्ठ-रोमाणि । करवालः खड्गः । भ्रुकुटि-युक्तेन मुखेन उल्बणम् ॥२०॥

—ओ)०(ओ—

**॥ ७.८.२१ ॥**

**स्तब्धोर्ध्व-कर्णं गिरि-कन्दराद्भुत-**

**व्यात्तास्य-नासं हनु-भेद-भीषणम् ।**

**दिवि-स्पृशत् कायम् अदीर्घ-पीवर-**

**ग्रीवोरु-वक्षः-स्थलम् अल्प-मध्यमम् ॥**

**श्रीधरः : **स्तब्धाव् उन्नतौ शङ्कु-वद्-ऊर्ध्वौ कर्णौ यस्मिन् । गिरि-कन्दर-वद्-अद्भुतं व्यात्तं प्रसृत-मास्यं नासे च यस्मिन् । हनू कपोल-प्रान्तौ तयोर् भेदेन विदारणेन भीषणम् । कर्णान्त-मुख-विस्तारम् इत्य् अर्थः । दिवि-स्पृशन् कायो यस्मिन्, अलुक्-समासः । अदीर्घ ह्रस्वा पीवरा च स्थूला ग्रीवा यस्मिन्, उरु विशालं वक्षः-स्थलं यस्मिंस् तच् च तच् च । अल्पं मध्यमम् उदरं यस्मिन् ॥२१॥ 

**क्रम-सन्दर्भः : _न व्याख्यातम्।_**

**विश्वनाथः : **हनू कपोल-प्रान्तौ तयोर् भेदेन विदारणेन भीषणम् । अदीर्घा पीवरा च ग्रीवा यस्मिन् । उरु विशालं वक्षः-स्थलं यस्मिन् तत् । अल्प-मध्यं क्षीण-मध्य-देशम् । चन्द्रांशुवद् गौरैः श्वेतैः विष्वग् सर्व-दिक्षु स्थितानां भुजानीकानां शतानि यस्मिंस् तन् नखान्य् आयुध-तुल्यानि यस्मिंस् तत् ॥२१॥

—ओ)०(ओ—

**॥ ७.८.२२ ॥**

**चन्द्रांशु-गौरैश् छुरितं तनूरुहैर्**

**विष्वग् भुजानीक-शतं नखायुधम् ।**

**दुरासदं सर्व-निजेतरायुध-**

**प्रवेक-विद्रावित-दैत्य-दानवम् ॥**

**श्रीधरः : **चन्द्रांशु-वद्-गौरैस् तनूरुहैर् लोमभिश् छुरितं व्याप्तम् । विष्वञ्चः सर्वतः प्रसृता भुजास् तेषाम् अनीकानि स्तोमास् तेषां शतानि यस्मिन् । नखान्य् एवायुधानि यस्मिन् । दुरासदं प्राप्तुम् अशक्यम् । सर्वाणि च निजानि चक्रादीनीतराणि वज्रादीनि । त एवायुध-प्रवेकाः शस्त्रोत्तमास् तैर् विद्राविता दैत्य-दानवा येन तद् रूपं मीमांस-मानस्याग्रतः समुत्थित इति पूर्वेणैवान्वयः ॥२३॥

**क्रम-सन्दर्भः : **चन्द्रे । भुजा एवानीकानि सेनाः ॥२२॥

**विश्वनाथः : **सर्वाणि निजानि चक्रादीनि इतराणि वज्रादीनि । तान्य् एवायुध-प्रवेकाः शस्त्रोत्तमैस् तैर् विद्राविता दैत्य-दानवा यत्र तत् ॥२२॥

—ओ)०(ओ—

**॥ ७.८.२३ ॥**

**प्रायेण मेऽयं हरिणोरुमायिना**

**वधः स्मृतोऽनेन समुद्यतेन किम् ॥**

**एवं ब्रुवंस् त्व् अभ्यपतद् गदायुधो**

**नदन् नृसिंहं प्रति दैत्य-कुञ्जरः ।**

**श्रीधरः : **तद्-आविर्भाव-प्रयोजन-विमर्श-पूर्वकं तेन सह दैत्यस्य युद्धम् आह सप्तभिः । प्रायेण महा-मायिना हरिणा मेऽयम् एवं-भूतो वधो मृत्यु-हेतुः स्मृतश् चिन्तितः, तथाप्य् अनेन समुद्यतेन किं न किञ्चित् स्याद् इत्य् एवं ब्रुवन्न् अभ्यपतद् इत्य् अन्वयः ॥२३॥

**क्रम-सन्दर्भः : _न व्याख्यातम्।_**

**विश्वनाथः : **तद् अद्भुतं दृष्ट्वा तस्य मानसं वाचिकं च व्यवहारम् आह—प्रायेणेति । वधः स्मृत इति प्राक् चिकीर्षित एवासीत् । सम्प्रति संस्मृति-विषयीकृत इत्य् अर्थः । तद् अप्य् अनेन हरिणा समुद्यतेन, तद्-अर्थं कृतोद्यमेनापि किं न किञ्चिद् अपीत्य् अर्थः । मद्-बलस्यानेन दुष्पारत्वाद् इति भावः ॥२३॥

—ओ)०(ओ—

**॥ ७.८.२४ ॥**

**अलक्षितोऽग्नौ पतितः पतङ्गमो**

**यथा नृसिंहौजसि सोऽसुरस् तदा ।**

**न तद् विचित्रं खलु सत्त्व-धामनि**

**स्व-तेजसा यो नु पुरापिबत् तमः ॥**

**श्रीधरः : **तदा सोऽसुरो नृसिंहस्यौजसि दीप्तौ पतितः सन्न् अलक्षितोऽदृष्टोऽभूत् । सत्त्व-धामनि सत्त्व-प्रकाशे हरौ पतितस्य तमो-मयस्यादर्शनं, तद् विचित्रं न भवति । तत्र हेतुः—यो हरिः पुरा सृष्ट्य्-आदौ प्रलय-कालीनं तमः नु अहो अपिबत् तस्मिन् ॥२४॥

**क्रम-सन्दर्भः : _न व्याख्यातम्।_**

**विश्वनाथः :** स नृसिंहस्यौजसि दीप्तौ पतितः सन्न-लक्षितोऽदृष्टोऽभूत् । सत्त्व-धामनि शुद्ध-सत्त्व-प्रकाशे हरौ तत् तस्य तमो-मयस्यादर्शनं न विचित्रम् । यतः पुरा सृष्ट्य्-आदौ प्रलय-कालीनं तमोऽपिबत् महत्-तत्त्वम् अधिष्ठायैव नाशयामास । सम्प्रति साक्षात् स्वरूप-भूतत्वेन किम् उतेति भावः ॥२४॥

—ओ)०(ओ—

**॥ ७.८.२५ ॥**

**ततोऽभिपद्याभ्यहनन् महासुरो**

**रुषा नृसिंहं गदयोरु-वेगया ।**

**तं विक्रमन्तं सगदं गदाधरो**

**महोरगं तार्क्ष्य-सुतो यथाग्रहीत् ॥**

**श्रीधरः : **विक्रमन्तं ततस् ततः प्रहरन्तम् । हस्ताद् उत्कलितो निःसृतः ॥२५॥

**क्रम-सन्दर्भः : _न व्याख्यातम्।_**

**विश्वनाथः :** ततस् तस्मात् पृथग्-भूय अभिपद्य अभिमुखम् आगत्य ॥२५॥

—ओ)०(ओ—

**॥ ७.८.२६ ॥**

**स तस्य हस्तोत्कलितस् तदासुरो**

**विक्रीडतो यद्वद् अहिर् गरुत्मतः ।**

**असाध्व् अमन्यन्त हृतौकसोऽमरा**

**घन-च्छदा भारत सर्व-धिष्ण्य-पाः ॥२६॥**

**श्रीधरः : **तदा अमरा देवाः सर्वे धिष्ण्य-पा असाध्व् अमन्यन्त । हृतान्य् ओकांसि स्थानानि येषां ते । तद्-भिया घन-च्छदा मेघान्तरिताः सन्तः ॥२६॥

**क्रम-सन्दर्भः : _न व्याख्यातम्।_**

**विश्वनाथः :** हस्ताद् उत्कलितः निःसृतः । घन-च्छदा मद्-वधम् एते दिदृक्षन्त इति दैत्य-कोप-भयान् मेघान्तरिताः । हृतौकसोऽसाध्वमन्यन्तेति ओकांस्य् अपहृतवान् एव सम्प्रति यद्य् अयं जीविष्यति तद् अस्माकम् अवशिष्टान् प्राणान् अपि हरिष्यतीति भावः ॥२६॥

—ओ)०(ओ—

**॥ ७.८.२७ ॥**

**तं मन्यमानो निज-वीर्य-शङ्कितं**

**यद्-धस्त-मुक्तो नृहरिं महासुरः ।**

**पुनस् तम् आसज्जत खड्ग-चर्मणी**

**प्रगृह्य वेगेन गत-श्रमो मृधे ॥**

**श्रीधरः : **यस्य हस्तात् स्वयं मुक्तस् तं नृ-हरिं स्व-वीर्याच् छङ्कितं मन्यमानः खड्ग-चर्मणी प्रगृह्य पुनस् तम् आसज्जताभ्यपद्यतेत्य् अन्वयः ॥२७॥

**क्रम-सन्दर्भः : _न व्याख्यातम्।_**

**विश्वनाथः :** निज-वीर्याच् छङ्कितं मन्यमानः । यद् यस्मात् हस्तान् मुक्तः ॥२७॥

—ओ)०(ओ—

**॥ ७.८.२८ ॥**

**तं श्येन-वेगं शत-चन्द्र-वर्त्मभिश्**

**चरन्तम् अच्छिद्रम् उपर्य्-अधो हरिः ॥**

**कृत्वाट्ट-हासं खरम् उत्स्वनोल्बणं**

**निमीलिताक्षं जगृहे महा-जवः ॥**

**श्रीधरः : **श्येनस्येव वेगो यस्य तम् । शत-चन्द्र-वर्त्मभिः खड्ग-चर्म-मार्गैर् अच्छिद्रं यथा भवत्य् एवम् उपर्य् अधश् चरन्तम् । अट्टहासम् एवाह—खरं तीव्रम् । उत्स्वनेन महा-शब्देनोल्बणं भयङ्-करम् । तद् भयेन हरेस् तेजसा च निस्तेजसा च निमीलिते आक्षिणी यस्य ॥२८॥

**क्रम-सन्दर्भः : _न व्याख्यातम्।_**

**विश्वनाथः :** शत-चन्द्र-वर्त्मभिः खड्ग-चर्म-मार्गैः अट्ट-हास-शब्दोत्थ-भयेन निमीलिते अक्षिणी येन तम् ॥२८॥

—ओ)०(ओ—

**॥ ७.८.२९ ॥**

**विष्वक् स्फुरन्तं ग्रहणातुरं हरिर्**

**व्यालो यथाखुं कुलिशाक्षत-त्वचम् ।**

**द्वार्य् ऊरुम् आपत्य ददार लीलया**

**नखैर् यथाहिं गरुडो महा-विषम् ॥**

**श्रीधरः : **ग्रहणे दृष्टान्तः—व्यालो यथा आखुं मूषकम् । विदारणे दृष्टान्तः—अहिं गरुड इवेति । विष्वक् सर्वतः स्फुरन्तं निःसरन्तम् । ग्रहणेनातुरं विवशम् । इन्द्रेण सह युद्धे तत्-प्रयुक्तेन कुलिशेन न क्षता त्वग् अपि यस्य । द्वारि सभायां नान्तर् न बहिः । ऊरे ऊरौ निपात्य, न भूमौ न चाम्बरे । नखैर् न व्यसुभिर् असुमद्भिर् वा । एवं दिवा-नक्त-परिहाराय सन्ध्यायाम् इति द्रष्टव्यम् ॥२९॥

**क्रम-सन्दर्भः : _न व्याख्यातम्।_**

**विश्वनाथः : **व्यालो यथा मूषिकम् इति ग्रहणे दृष्टान्तः । गरुडो यथाहिम् इति विदारणे । कुलिशेनाक्षता त्वग् अपि यस्य तम् । लीलयावहेलयैव ददार, द्वारि सभायां नान्तर् न बहिः । ऊरम् ऊरौ निपात्य, न भूमौ नाम्बरे । नखैर् न व्यसुभिर् असुमद्भिर् वा । एवं दिवा-नक्तं परिहाय सन्ध्यायाम् इति ज्ञेयम् ॥२९॥

—ओ)०(ओ—

**॥ ७.८.३० ॥**

**संरम्भ-दुष्प्रेक्ष्य-कराल-लोचनो**

**व्यात्ताननान्तं विलिहन् स्व-जिह्वया ।**

**असृग्-लवाक्तारुण-केशराननो**

**यथान्त्र-माली द्विप-हत्यया हरिः ॥**

**श्रीधरः : **दैत्य-वधम् उक्त्वा तद् भृत्य-वधम् आह द्वाभ्याम् । संरम्भेण दुष्प्रेक्ष्याणि करालानि लोचनानि यस्य । असृजो रक्तस्य लवैर् बिन्दुभी रक्ताः सिक्ता अत एवारुणाः देसरा आननं च यस्य सः । क इव ? द्विप-हत्यया गज-वधेन हरिः सिंहो यथा एवं-भूतस् तस्यानुचरान् अहन्न् इत्य् उत्तरेणान्वयः । अन्त्राणां माला कण्ठे विद्यते यस्य ॥३०॥

**क्रम-सन्दर्भः : _न व्याख्यातम्।_**

**विश्वनाथः :** असृजो रक्तस्य लवैर् बिन्दुभिर् आक्ताः सिक्ताः । अत एवारुणाः केशरा आननं च यस्य । अस्त्र-माली माला-रूपेणास्त्रं दधान इत्य् अर्थः । द्विपहत्यया हस्ति-वधेनान्वितो हरिः सिंह इव ॥३०॥

—ओ)०(ओ—

**॥ ७.८.३१ ॥**

**नखाङ्कुरोत्पाटित-हृत्-सरोरुहं**

**विसृज्य तस्यानुचरान् उदायुधान् ।**

**अहन् समस्तान् नख-शस्त्र-पाणिभिर्**

**दोर्दण्ड-यूथोऽनुपथान् सहस्रशः ॥**

**श्रीधरः : **नखाङ्कुरैर् उत्पाटितं हृत्-सरोरुहं यस्य तम् । दोर्-दण्डानां यूथानि समूहा यस्य सः । तं दैत्येन्द्रम् अनु पन्था येषां तान् अन्यान् अपि तत् पक्ष-पातिन इत्य् अर्थः ॥३१॥

**क्रम-सन्दर्भः : _न व्याख्यातम्।_**

**विश्वनाथः :**नखाङ्कुरैर् उत्पाटितं हृत्-सरोरुहं यस्येति यत्राहम् एव प्रतिक्षणं सुखम् अवसं तत्र सम्प्रत्य् अयं मन्द-भाग्यः क्रोध-मत्सरादिकं तामसं कथं वासयति स्म ? इति द्रष्टुम् इवेत्य् उत्प्रेक्षा सरोरुह-रूपकेण व्यज्यते । अत एवाङ्कुर-रूपकं सरोरुह-भङ्गाभावायैव बुद्ध्यते । दोर्दण्डानां यूथानि यस्य सः । अनुपथान् अनुवर्तिनः ॥३१॥

—ओ)०(ओ—

**॥ ७.८.३२ ॥**

**सटावधूता जलदाः परापतन्**

**ग्रहाश् च तद्-दृष्टि-विमुष्ट-रोचिषः ।**

**अम्भोधयः श्वास-हता विचुक्षुभुर्**

**निर्ह्राद-भीता दिग्-इभा विचुक्रुशुः ॥**

**श्रीधरः : **दैत्य-वध-व्यग्रस्य नृ-हरेर् आटोपम् आह द्वाभ्याम् । सटाभिर् अवधूताः प्रकम्पिता जल-दा मेघाः परापतन् व्यशीर्यन्त । (अनेन ये मेघान्तरिता देवास् ते स्पष्टं पश्यन्त्व् इत्य् आज्ञां दत्तवान् इत्य् अर्थः) । तस्य दृष्ट्या विमुष्टं रोचिर् येषां ग्रहाणां ते तिरस्कृत-प्रभा अभवन्न् इति शेषः । दिग्-इभा दिग्-गजाः ॥३२॥

**क्रम-सन्दर्भः : _न व्याख्यातम्।_**

**विश्वनाथः :** तत्-प्रतापान् आह—सटेत्य्-आदि ॥३२॥

—ओ)०(ओ—

**॥ ७.८.३३ ॥**

**द्यौस् तत्-सटोत्क्षिप्त-विमान-सङ्कुला**

**प्रोत्सर्पत क्ष्मा च पदाभिपीडिता ।**

**शैलाः समुत्पेतुर् अमुष्य रंहसा**

**तत्-तेजसा खं ककुभो न रेजिरे ॥**

**श्रीधरः : **तस्य सटाभिर् उत्क्षिप्तानि विमानानि तैः सङ्कुला व्याप्ता सती प्रोत्सर्पत स्व-स्थानात् प्रकर्षेणोदसर्पच् चलिता ॥३३॥

**क्रम-सन्दर्भः : _न व्याख्यातम्।_**

**विश्वनाथः :** सटाभिर् ऊर्ध्वं क्षिप्तैश् चालितैर् विमानैः सङ्कुला व्याप्ता क्ष्मा च प्रोत्सर्पत अड्-आगमाभाव-तङाव् आर्षः, तिर्यग्-ऊर्ध्वाधो-भावेनातिष्ठत् ॥३३॥

—ओ)०(ओ—

**॥ ७.८.३४ ॥**

**ततः सभायाम् उपविष्टम् उत्तमे**

**नृपासने सम्भृत-तेजसं विभुम् ।**

**अलक्षित-द्वैरथम् अत्यमर्षणं**

**प्रचण्ड-वक्त्रं न बभाज कश्चन ॥**

**श्रीधरः : **स्व-भृत्यैश्वर्यम् आश्चर्यम् इव मत्वा कौतूहलेन तस्यासने उपविष्टं भयात् कोऽपि न बभाज नासेवत । न लक्षितो द्वैरथः प्रतियोद्धा येन ॥३४॥

**क्रम-सन्दर्भः : _न व्याख्यातम्।_**

**विश्वनाथः :** नृपासने उपविष्टम् इति येन यः पराभूयते तेन तद्-अधिकारः स्वीक्रियते इति राजनीतिं प्रदर्शयन्तम् इव । यद् वा, शाप-ग्रस्तेऽपि स्व-भृत्ये स्वाभिमान-त्यागाभावो व्यञ्जितः । यः किल ऋषिभिर् अपि समर्पितान् अन्यान् उपहतान् मन्त्र-पूतान् अप्य् आसनाद्य् उपहारान् साक्षान् नाङ्गीकरोति, स एव भगवान् स्व-भक्तेनासुर-भाव-ग्रस्तेन शाप-भ्रष्टेनाप्य् अदत्तम् अपि तद्-उपभुक्तम् अपि सिंहासनं यत् स्वयम् एवाध्यास्त, तद्-भक्त-सौभाग्यम् एव सर्वान् दर्शयामासेति तत्त्वम् । सम्भृत-तेजसं सम्पूर्ण-प्रकाशं, न लक्षितो द्वैरथः प्रतियोद्धा येन तम् । न बभाज भयाद् व्यजनादिना भक्तोऽपि कोऽपि नासेवते ॥३४॥

—ओ)०(ओ—

**॥ ७.८.३५ ॥**

**निशाम्य लोक-त्रय-मस्तक-ज्वरं**

**तम् आदि-दैत्यं हरिणा हतं मृधे ।**

**प्रहर्ष-वेगोत्कलितानना मुहुः**

**प्रसून-वर्षैर् ववृषुः सुर-स्त्रियः ॥**

**श्रीधरः : **लोक-त्रयस्य मस्तक-ज्वरं शिरो-व्यथेव दुःसहम् । प्रहर्षस्य वेगेनोत्कलितानि विकसितान्य् आननानि यासां ताः सुरस् त्रियः पुष्प-वर्षैर् नृ-हरिं ववृषुः ॥३५॥

**क्रम-सन्दर्भः : _न व्याख्यातम्।_**

**विश्वनाथः :** निशाम्य दृष्ट्वा मस्तकस्य ज्वरम् इव दुःसहम् ॥३५॥

—ओ)०(ओ—

**॥ ७.८.३६ ॥**

**तदा विमानावलिभिर् नभस्तलं**

**दिदृक्षतां सङ्कुलम् आस नाकिनाम् ।**

**सुरानका दुन्दुभयोऽथ जघ्निरे**

**गन्धर्व-मुख्या ननृतुर् जगुः स्त्रियः ॥**

**श्रीधरः : **नाकिनां देवानां विमानावलिभिर् नभस् तलं सङ्कीर्णम् आस । सुराणाम् आनकाः पटहास् तैर् जघ्निरे वादिताः । स्त्रियोऽप्सरसो ननृतुः । गन्धर्वा जगुः ॥३६॥

**क्रम-सन्दर्भः : _न व्याख्यातम्।_**

**विश्वनाथः : **नाकिनां स्वर्गिणाम् आस बभूव ॥३६॥

—ओ)०(ओ—

**॥ ७.८.३७-३९ ॥**

**तत्रोपव्रज्य विबुधा ब्रह्मेन्द्र-गिरिशादयः ।**

**ऋषयः पितरः सिद्धा विद्याधर-महोरगाः ॥**

**मनवः प्रजानां पतयो गन्धर्वाप्सर-चारणाः ।**

**यक्षाः किम्पुरुषास् तात वेतालाः सह-किन्नराः ॥**

**ते विष्णु-पार्षदाः सर्वे सुनन्द-कुमुदादयः ।**

**मूर्ध्नि बद्धाञ्जलि-पुटा आसीनं तीव्र-तेजसम् ।**

**ईडिरे नर-शार्दुलं नातिदूरचराः पृथक् ॥**

**श्रीधरः : **गन्धर्वाप्सरसश् चारणश् चेत्य् अर्थः ॥३८॥ नर-शार्दूलं पुरुषोत्तमम् ॥३९॥

**क्रम-सन्दर्भः : _न व्याख्यातम्।_**

**विश्वनाथः : **अप्सरसश् चारणश् इत्य् आर्षम् ॥३८॥

—ओ)०(ओ—

**॥ ७.८.४० ॥**

**श्री-ब्रह्मोवाच—**

**नतोऽस्म्य् अनन्ताय दुरन्त-शक्तये **

**विचित्र-वीर्याय पवित्र-कर्मणे ।**

**विश्वस्य सर्ग-स्थिति-संयमान् गुणैः **

**स्व-लीलया सन्दधतेऽव्ययात्मने ॥**

**श्रीधरः : **

ब्रह्मादयो नृसिंहस्य शङ्क-याकुल-चेतसः ।

आरादेवास्तुवन् सप्त- दश-श्लोकैः पृथक् पृथक् ॥

अनन्तायानन्तं त्वां प्रसादयितुं नतोऽस्मि । अनन्तत्वे हेतुः, दुरन्ताः शक्तयो यस्य । तत् कुतः ? विचित्राणि वीर्याणि प्रभावा यस्य । तत् किम् अर्थम् । पवित्राणि श्रवण-मात्रेण शोधकानि कर्माणि यस्य । विचित्र-वीर्यत्वम् एवाह—विश्वस्येति । सन्दधते सम्यक् कुर्वते । एवम् अप्य् अव्ययात्मनेऽप्रच्युत-स्वरूपाय ॥४०॥

**क्रम-सन्दर्भः : _न व्याख्यातम्।_**

**विश्वनाथः :** सनकादीन् कोपयसि स्व-भक्तौ भ्रंशयसि मया वरान् दापयसि दैत्य-गृहे भक्त-राजम् आविर्भावयसि । दैत्यं प्रेर्य भक्तं जिघांसयसि भक्त-रक्षर्थं स्वयम् एवम् आविर्भवसीति तव विधित्सितं न कोऽपि वेत्तीत्य् आह—नतोऽस्मीति । अनन्ताय न ज्ञातुं शक्योऽन्तो यस्य तस्मै अनन्तं त्वां प्रसादयितुम् दुरन्त-शक्तये दुर्ज्ञेयोऽन्तो यासां तथाभूताः शक्तयो यस्य तस्मै विचित्र-वीर्याय क्षण-मात्रेण सर्वाजेय-दैत्य-निहन्त्रे । क्रोध-चेष्टितत्वेऽपि शुद्ध-सत्त्व-मयत्वात् पवित्रं कर्म यस्य तस्मै । सन्दधते कुर्वते ॥४०॥

—ओ)०(ओ—

**॥ ७.८.४१ ॥**

**श्री-रुद्र उवाच—**

**कोप-कालो युगान्तस् ते हतोऽयम् असुरोऽल्पकः ।**

**तत्-सुतं पाह्य् उपसृतं भक्तं ते भक्त-वत्सल ॥**

**श्रीधरः : **रुद्रस् तु तत्-कोप-कालाभिज्ञो नायं कोपावसर इति तं प्रार्थयते**—**कोपेति । सहस्र-युगान्तस् तव कोपस्य कालः । कोपायोग्यश् चायम् इत्य् आह—अल्पकोऽत्य्-अल्पः । अतः कोपानिवृत्त्या प्रह्रादं मा हिंसीर् इत्य् आह—तत् सुतम् इति । यद् वा, अकालेऽप्य् अयं कोपोऽस्य भक्तस्य रक्षणार्थम् इति चेत् तर्हीदानीं कोपं त्यक्त्वेमं पाहीत्य् अर्थः ॥४१॥

**क्रम-सन्दर्भः : _न व्याख्यातम्।_**

**विश्वनाथः :** तव घोर-स्वरूपम् आलक्ष्य प्रलय-शङ्कया सर्वे बिभ्यति न त्व् अहम् इत्य् आह—कोपेति । युगान्तः प्रलयः । तव कोपस्य कालः प्रलयः, तत्र संहारे कर्मणि अहम् एव त्वद्-अंशो वर्त एवेति भावः । भक्त-वात्सल्यार्थम् अयं कोप इति चेत् अल्पकस् त्वद्-अपेक्षया अत्यल्पोऽयम् असुरो हत एव । अतस् तत्-सुतं प्रह्लादम् उपसृतम् अनुगतम् ॥४१॥

—ओ)०(ओ—

**॥ ७.८.४२ ॥**

**श्री-इन्द्र उवाच—**

**प्रत्यानीताः परम भवता त्रायता नः स्व-भागा**

**दैत्याक्रान्तं हृदय-कमलं त्वद्-गृहं प्रत्यबोधि ।**

**काल-ग्रस्तं कियद् इदम् अहो नाथ शुश्रूषतां ते **

**मुक्तिस् तेषां न हि बहुमता नारसिंहापरैः किम् ॥**

**श्रीधरः : **इन्द्रस् तु नास्माकं हविर् भागादि-लाभः पुरुषार्थः, किन्तु त्वत्-परिचर्यैव । भवता पुनर् अनेन संरम्भेण स्व-कार्यम् एव साधितं, तस्य च सिद्धत्वाद् उपसंहरैनं क्रोधम् इत्य् आशयेनाह—हे **परम** ! **नो**ऽस्मांस् **त्रायता** रक्षता **भवता** **स्वीया** एव **भागा** दैत्यात् **प्रत्याहृताः**, अन्तर्यामिणस् तवैव यज्ञेषु भोक्तृत्वात् । अस्मदीयं **हृदय-कमलं त्वद्-गृहम्** एवैतावत्-पर्यन्तं भय-हेतुत्वेनास्मत्-स्मृति-पथे नित्यं स्थितेन **दैत्येन** **आक्रान्तं** व्याप्तं सत् **प्रत्यबोधि** भयापाकरणेन विकासं नीतम् । 

ननु तव त्रैलोक्यैश्वर्य-साधनार्थमयम् उद्यम इति चेत् तत्राह—**काल-ग्रस्तम्** इति । **ते** त्वाम्। हे **नारसिंह** ! नरस्य सिंहस्य चाकाराभ्याम् आविर्भूत ! **अपरैः** स्वर्गादिभिः **किम्** ? ॥४२॥

**क्रम-सन्दर्भः : **इन्द्रस् तु स्वोपकार-विशेषानुमोदनेन तं प्रसादयति—प्रत्येति। **स्वभागा** अस्मद्-रूप-सेवक-वर्गाः **प्रत्यानीताः** पुनान-कट एव प्रातिताः, तथा **दैत्याक्रान्तम्** इति ताव् एताव् एव परमोपकारौ त्रैलोक्य-राज्य-दानं तु यत् किञ्चिद् एवेत्य् आह—कालेति ॥४२॥

**विश्वनाथः : **एतावद् दिन-पर्यन्तं त्वच्-चरण-स्मरण-विमुख एवाहं वर्ते इत्य् आह—हे **परम** ! **नो**ऽस्मांस् **त्रायता** रक्षता **भवता** **स्वीया** एव **भागा** **दैत्यात्** **प्रत्यानीताः** प्रत्याहृताः, इन्द्रादीनां तद्-दासानाम् अस्माकं वस्तुषु प्रभोस् तवैव स्वत्वौचित्यात् । किं चास्माकं **हृदयं** खलु **कमलं,** तत्र शश्वत् तवैव ध्यातत्वात् **त्वद्-गृहम्** । तच् च कमलं यथा निःश्रीकं रात्रौ तमसाक्रान्तं मलिनं निद्रितं भवेत्, तथैव दैत्य-जन्मारभ्य एतावद्-दिन-पर्यन्तं भयाद् दैत्यस्यैव ध्यातत्वाद् दैत्याक्रान्तं सद् व्यकसद् इत्य् अर्थः । यद् वा, तद्-गृहं वैकुण्ठं **प्रति अबोधि** तच्-चरण-सेवार्थं बुद्धिं प्रापेत्य् अर्थः । 

ननु भक्ताभिमानिन्न् इन्द्र-पदं गृहाणेति तत्र सत्यम् अहं सकामो भक्ति-शून्यो ग्रहीष्यामीत्य् आह—त्वन्-निष्काम-भक्तानां तु **काल-ग्रस्तम्** इति । **इदम्** इन्द्र-पदम् । **अपरैर्** योगैश्वर्यादिभिः ॥४२॥

—ओ)०(ओ—

**॥ ७.८.४३ ॥**

**श्री-ऋषय ऊचुः—**

**त्वं नस् तपः परमम् आत्थ यद् आत्म-तेजो**

**येनेदम् आदि-पुरुषात्म-गतं ससर्क्थ ।**

**तद्-विप्रलुप्तम् अमून् आद्य शरण्य-पाल**

**रक्षा-गृहीत-वपुषा पुनर् अन्वमंस्था ॥**

**श्रीधरः : **ऋषयस् तु तपः-प्रवर्तनेनास्माकं महान् अनुग्रहः कृत इत्य् आहुः, त्वं नो यदात्थ परमं ध्यान-लक्षणं तपः । परमत्वे हेतुः, आत्मनस् तव तेजः प्रभाव-रूपम् । तद् एवाहुः, येन तपसात्मनि लीनम् इदं विश्वं ससर्ज सृष्टवान् असि तद् अमुना दैत्येन विप्रलुप्तं कुण्ठितं सत् । हे शरण्य-पाल, अद्य रक्षार्थं गृहीतेनानेन वपुषा पुनर् अपि तपः कुरुतेत्य् अनुज्ञातवान् असि तस्मै ते नम इत्य् उत्तर-श्लोक-चतुर्थ-पादस्यानुषङ्गः ॥४३॥

**क्रम-सन्दर्भः : _न व्याख्यातम्।_**

**विश्वनाथः :** एतावद्-दिन-पर्यन्तम् अस्माभिर् न तपस् तप्तम् इत्य् आहुः—त्वं नोऽस्माकं परमं युष्मद्-ध्यान-मयं यत् तपस् तत् आत्मनः स्वस्य तेजः आत्थ अस्मासु तपः प्रवर्तनार्थम् इति भावः । येन तेजसा तपो-रूपेण आत्मनि लीनम् इदं विश्वं ससर्क्थ अस्राक्षीः । ससर्जेत्य् अपि पाठः । सृजामि तपसैवेदम् इति तद्-उक्तेः । तत् तपः अमुना दैत्येन सौरं तेजो राहुणेव विप्रलुप्तं तत् सम्प्रति रक्सार्थं गृहीतेनानेन वपुषा नृसिंहाकारेण अन्वमंस्थाः पुनर् अप्य् अस्मत्-कर्तव्यत्वेन अनुमतं सम्मतम् अकरोः ॥४३॥

—ओ)०(ओ—

**॥ ७.८.४४ ॥**

**श्री-पितर ऊचुः—**

**श्राद्धानि नोऽधिबुभुजे प्रसभं तनूजैर्**

**दत्तानि तीर्थ-समयेऽप्य् अपिबत् तिलाम्बु ।**

**तस्योदरान् नख-विदीर्ण-वपाद् य आर्च्छत्**

**तस्मै नमो नृहरयेऽखिल-धर्म-गोप्त्रे ॥**

**श्रीधरः : **पितरस् तु श्राद्धोद्धरणेन परमोपकारिणं श्री-नृसिंहं प्रणमन्ति। श्राद्धानि श्रद्धा-युक्तानि पिण्डादीनि नोऽस्मभ्यं पुत्रैर् दत्तानि प्रसभं बलाद्यः स्वयम् अधिकृत्य बुभुजे । किं च, तीर्थ-स्नान-समये दत्तं तिलोदकम् अप्य् अपिबत् । तानि च तस्योदराद्य आर्च्छदाहृतवान् । कथं-भूतात् ? नखैर् विदीर्णा वपा यस्य तस्मात् । वपा-विदारणस्य तद् गत-पिण्दोरणम् एव फलम् इति भावः ॥४४॥

**क्रम-सन्दर्भः : **समयेऽप्य् अपिबत् तिलाम्बु इति पाठः स्वामि-सम्मतः । माया नृसिंहम् इति कृपा-प्रधानं नृसिंहम् इत्य् अर्थः ॥४४॥

**विश्वनाथः :** वयम् एतावद्-दिन-पर्यन्तम् उपवास-परा एवाभूमेत्य् आहुः । श्राद्धानि श्राद्ध-पिण्डादीनि । तीर्थ-स्नान-समये तिलाम्बु तिल-तर्पणोदकं तानि तच् च । तस्य उदराद् य आर्च्छत् आहृतवान् । कीर्तन्भावात् नखरि विदीर्णा वपा मेदो यस्य 

—ओ)०(ओ—

**॥ ७.८.४५ ॥**

**श्री-सिद्धा ऊचुः—**

**यो नो गतिं योग-सिद्धाम् असाधुर्**

**अहार्षीद् योग-तपो-बलेन ।**

**नाना दर्पं तं नखैर् विददार**

**तस्मै तुभ्यं प्रणताः स्मो नृसिंह ॥**

**श्रीधरः : **योग-सिद्धां गतिम् अणिमादि-सिद्धिम् । नाना अनेके दर्पा यस्य तम् । तस्मै तुभ्यं तं त्वाम् उद्दिश्य ॥४५॥

**क्रम-सन्दर्भः : _न व्याख्यातम्।_**

**विश्वनाथः : **योगैश्वर्य-सम्पत्ति-हीना रङ्का एव वयम् एतं कालं प्रतीक्षामहे इत्य् आहुः—यो नो गतिम् अणिमादि-सिद्धिम् । नाना-दर्पनम् अनेक-दर्पवन्तं तम् असुरम् ॥४५॥

—ओ)०(ओ—

**॥ ७.८.४६ ॥**

**श्री-विद्याधरा ऊचुः—**

**विद्यां पृथग् धारणयानुराद्धां**

**न्यषेधद् अज्ञो बल-वीर्य-दृप्तः ।**

**स येन सङ्ख्ये पशुवद् धतस् तं**

**माया-नृसिंहं प्रणताः स्म नित्यम् ॥**

**श्रीधरः : **विद्याम् अन्तर् धानादि-लक्षणाम् । अनुराद्धां सम्प्राप्ताम् । सङ्ख्ये युद्धे ॥४६॥

**क्रम-सन्दर्भः : _न व्याख्यातम्।_**

**विश्वनाथः :** वयम् अप्य् एतावद्-दिन-पर्यन्तं विद्या-रहिता एवास्मेत्य् आहुः—विद्याम् अन्तर्धानादि-लक्षणां, राद्धां सिद्धाम्, सङ्ख्ये युद्धे, माया-नृसिंहं कृपा-प्रधानं नृसिंहम् ॥४६॥

—ओ)०(ओ—

**॥ ७.८.४७ ॥**

**श्री-नागा ऊचुः—**

**येन पापेन रत्नानि स्त्री-रत्नानि हृतानि नः ।**

**तद्-वक्षः-पाटनेनासां दत्तानन्द नमोऽस्तु ते ॥**

**श्रीधरः : **रत्नानि फणासु स्थितानि तथा स्त्री-रत्नानि चोत्तमाः स्त्रियः । आसां स्त्रीणां दत्त आनन्दो येन तत् संबोधनम् । पाठान्तरेऽस्माकं दत्त आनन्दो येनेति ॥४७॥

**क्रम-सन्दर्भः : _न व्याख्यातम्।_**

**विश्वनाथः : **हृत-धना हृत-स्त्रीका एव वयम् एतावद्-दिन-पर्यन्तं सन्तप्ता एवेत्य् आहुः—येनेति । तद्-वक्षसः पाटनेन विदारणेन आसां स्त्रीणाम् । हे दत्तानन्द ॥४७॥

—ओ)०(ओ—

**॥ ७.८.४८ ॥**

**श्री-मनव ऊचुः—**

**मनवो वयं तव निदेश-कारिणो**

**दितिजेन देव परिभूत-सेतवः ।**

**भवता खलः स उपसंहृतः प्रभो**

**करवाम ते किम् अनुशाधि किङ्करान् ॥**

**श्रीधरः : **नृसिंहेनावलोकिताः सन्तो मूर्ध्नि बद्धाञ्जलयो मनवः प्रोचुः, मनवो वयं धर्म-पालकाः । परिभूताः सेतवो वर्णाश्रम-धर्म-मर्यादा येषां ते । अनुशाध्य् अनुशिक्षय ॥४८॥

**क्रम-सन्दर्भः : **मनवोऽत्र वर्तमानम् अनुसहितास् तपः-स्थिताः अतीता इत्य् अर्थः ते च भाविनोऽप्य् आत्मानम् एनं मत्वा निवेदयन्ति स्मेति मनव ऊचुर् इत्य् उक्तम् ॥४८॥

**विश्वनाथः : **नृसिंहेनाकस्माद् अवलोक्यमाना मनवो मूर्ध्नि बद्धाञ्जलयो वयं त्वद्-आज्ञा-कारिणो मनवो भवामेत्य् आहुः—एवम् अग्रेऽप्य् अवतारिका ज्ञेया मनव इति । सेतवो वर्णाश्रम-धर्म-मर्यादाः ॥४८॥

—ओ)०(ओ—

**॥ ७.८.४९ ॥**

**श्री-प्रजापतय ऊचुः—**

**प्रजेशा वयं ते परेशाभिसृष्टा**

**न येन प्रजा वै सृजामो निषिद्धाः ।**

**स एष त्वया भिन्न-वक्षा नु शेते**

**जगन्-मङ्गलं सत्त्व-मूर्तेऽवतारः ॥**

**श्रीधरः : **प्रजा-पतयोऽपि तद् अवलोकिताः प्रोचुः**—**हे परेश, ते त्वया अभिसृष्टा वयं प्रजेशा येन निषिद्धाः सन्तः प्रजा न सृजामः स एष भिन्नं वक्षो यस्य नु निश्चितं शेते मृतः । अतः परं प्रजाः सृजाम इति हृष्य्-अन्तः प्राहुः**—**हे सत्त्व-मूर्ते, तवायम् अवतारो जगतो मङ्गलम् ॥४९॥

**क्रम-सन्दर्भः : _न व्याख्यातम्।_**

**विश्वनाथः : **हे परेश, हे परमेश्वर ! निषिद्धाः, अरे मा प्रजाः सृजतेत्य् आज्ञप्ताः । हे सत्त्व-मूर्ते ! तवावतारो जगन्-मङ्गलम् ॥४९॥

—ओ)०(ओ—

**॥ ७.८.५० ॥**

**श्री-गन्धर्वा ऊचुः—**

**वयं विभो ते नट-नाट्य-गायका**

**येनात्मसाद् वीर्य-बलौजसा कृताः ।**

**स एष नीतो भवता दशाम् इमां**

**किम् उत्पथस्थः कुशलाय कल्पते ॥**

**मध्वः :** नटनं तु कथा-बन्धो न;त्यकं भाव-दर्शनम् इति गान्धर्वे ॥५०॥

**श्रीधरः : **गन्धर्वा अपि तद् अवलोकिताः प्रोचुः—हे विभो ! वयं ते त्वदीया नटा नर्तका नाट्ये नृत्ये गायकाश् च येन स्वाधीनाः कृताः । कथं-भूतेन ? वीर्यं शौर्यं बलं शक्तिस् ताभ्याम् ओजः प्रभावो यस्य तेन । स एष भवता इमां दशां मृतिं नीतः । उचितं चैतद् इत्य् आहुः—किम् इति ॥५०॥

**क्रम-सन्दर्भः : _न व्याख्यातम्।_**

**विश्वनाथः : **येनदैत्येनात्म-सात्कृताः सन्तस् तस्यैव नटा नाट्ये तस्यैव गायकाश् चाभूमेत्य् अर्थः ॥५०॥

—ओ)०(ओ—

**॥ ७.८.५१ ॥**

**श्री-चारणा ऊचुः—**

**हरे तवाङ्घ्रि-पङ्कजं भवापवर्गम् आश्रिताः ।**

**यद् एष साधु-हृच्-छयस् त्वयासुरः समापितः ॥**

**श्रीधरः : **भवापवर्गं संसार-निवर्तकम् । आश्रयणे हेतुः, यद्य् अस्मात् साधूनां हृदि भय-जनकत्वेन शेते तिष्ठतीति तथा स एषोऽसुरस् त्वया समापितोऽन्तं नीतः ॥५१॥

**क्रम-सन्दर्भः : **हरे इति पूर्वम् अनाश्रयणे हेतुः साधु-हृच्-छय इति । सम्प्रत्य् आश्रयणे हेतुः समापित इति ॥५१॥

**विश्वनाथः :** साधूनां हृदि त्वच्-छयायाम् अपि शेते इति सः । अत एव तद् असहिष्णुनेव त्वया समार्पितः अन्तं नीतः । अत एवाद्यारभ्य तेषां हृदि त्वम् एव शेष्वेति भावः ॥५१॥

—ओ)०(ओ—

**॥ ७.८.५२ ॥**

**श्री-यक्षा ऊचुः—**

**वयम् अनुचर-मुख्याः कर्मभिस् ते मनो-ज्ञैस् ।**

**त इह दिति-सुतेन प्रापिता वाहकत्वम् ।**

**स तु जन-परितापं तत्-कृतं जानता ते**

**नरहर उपनीतः पञ्चतां पञ्च-विंश ॥**

**श्रीधरः : **मनो-ज्ञैः कर्मभिस् तवानुचरेषु मुख्यास् ते वयं दिति-सुतेन शिविकावाहकत्वं प्रापिताः । पञ्चतां मृत्युम् । हे पञ्च-विंश चतुर्-विंशति-तत्त्व-नियामक ॥५२॥

**क्रम-सन्दर्भः : **हे नरहरे! ते तव मनोज्ञैः कर्मभिर् अनुचरा ये शिव-कुबेरादयः ते मुख्याः स्वामिनो येषां ते वयम् ॥५२॥

**विश्वनाथः :** ते तव मनोज्ञैः कर्मभिर् अनुचरेषु मुख्याः । यद् वा, अनुचरास् त्वद्-भक्ता एव मुख्या येषां ते वयम् अपि शिविका-वाहकत्वं प्रापिताः । तेन दिति-सूतेन कृतं जन-परितापं जानता त्वया पञ्चतां मृत्युं, हे पञ्चविंश, चतुर्विंशति-तत्त्व-नियामक ॥५२॥

—ओ)०(ओ—

**॥ ७.८.५३ ॥**

**श्री-किम्पुरुषा ऊचुः—**

**वयं किम्पुरुषास् त्वं तु महा-पुरुष ईश्वरः ।**

**अयं कुपुरुषो नष्टो धिक्-कृतः साधुभिर् यदा ॥**

**श्रीधरः : **किं पुरुषास् तु त्वां स्तोतुं के वयं वराकाः ? इत्य् आहुः**—**वयम् इति । वयं किम्पुरुषास् तुच्छ-प्राणिनः, त्वं तु महान् अद्भुत-प्रभावः पुरुषः । नन्व् अयं महान् दैत्यो हत इति किं न वर्ण्यत इत्य् आशङ्क्य, कियद् एतत् ? इत्य् अहुः**—**अयम् इति । यदा साधुभिर् भगवद्-भक्तैस् तिरस्कृतः, तदैव नष्टः ॥५३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.८.५४ ॥**

**श्री-वैतालिका ऊचुः—**

**सभासु सत्रेषु तवामलं यशो**

**गीत्वा सपर्यां महतीं लभामहे ।**

**यस् ताम् अनैषीद् वशम् एष दुर्जनो**

**द्विष्ट्या हतस् ते भगवन् यथामयः ॥**

**श्रीधरः : **सत्रेषु यज्ञेषु । ते त्वया हतः, एतद्-दिष्ट्या भद्रं कृतम् ॥५४॥

**क्रम-सन्दर्भः : _न व्याख्यातम्।_**

**विश्वनाथः :** ताम् अस्मत्-सम्प्रदानक-सपर्यां वशं स्वाधीनतां विशेषेण आनैषीत् नीतवान् ॥५४॥

—ओ)०(ओ—

**॥ ७.८.५५ ॥**

**श्री-किन्नरा ऊचुः—**

**वयम् ईश किन्नर-गणास् तवानुगा**

**दितिजेन विष्टिम् अमुनानुकारिताः ।**

**भवता हरे स वृजिनोऽवसादितो**

**नरसिंह नाथ विभवाय नो भव ॥**

**श्रीधरः : **अमुना दिति-जेन विष्टिं निर्मूल्यं कर्मानु निरन्तरं कारिताः, अतः परं नो विभवाय समृद्धये भव ॥५५॥

**क्रम-सन्दर्भः : _न व्याख्यातम्।_**

**विश्वनाथः : **विष्टिं निर्मूल्यं कर्म अनु निरन्तरं कारिताः । वृजिनो दुःखदः ॥५५॥

—ओ)०(ओ—

**॥ ७.८.५६ ॥**

**श्री-विष्णु-पार्षदा ऊचुः—**

**अद्यैतद् धरि-नर-रूपम् अद्भुतं ते**

**दृष्टं नः शरणद सर्व-लोक-शर्म ।**

**सोऽयं ते विधिकर ईश विप्र-शप्तस्**

**तस्येदं निधनम् अनुग्रहाय विद्मः ॥**

**श्रीधरः : **नोऽस्माकं भक्तानां हे शरण-द आश्रय-प्रद, सर्वेषां लोकानां शर्म मङ्गलम् एतद् अद्भुतं रूपम् अद्यैव दृष्टं, न तु पूर्वम् । विधि-करः किङ्करः ।

**क्रम-सन्दर्भः : **एते विष्णु-पार्षदाः श्री-विकुण्ठानन्दन-सम्बन्धिनो ज्ञेयाः श्री-नृसिंह-देवेनैकीभूय तस्यावतरणात् ॥५६॥

**विश्वनाथः : **सोऽयं हिरण्यकशिपुस् ते विधिकरो दास एव विप्रैः सनकादिभिः शप्तः ॥५६॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

सप्तमे प्रथमोऽध्यायः सङ्गतः सङ्गतः सताम् ॥

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यां संहितायां वैयासिक्यां सप्तम-स्कन्धे 

युधिष्ठिर-नारद-संवादे 

हिरण्यकशिपु-वधः

अष्टमोऽध्यायः ॥

॥ ७.८ ॥


### अथ नवमोऽध्यायः


## प्रह्लादानुचरिते

**॥ ७.९.१ ॥**

**श्री-नारद उवाच—**

**एवं सुरादयः सर्वे ब्रह्म-रुद्र-पुरः सराः ।**

**नोपैतुम् अशकन् मन्यु- संरम्भं सुदुरासदम् ॥**

**श्रीधरः :**

नवमे ब्रह्मणा भीत्या चोदितोऽसुर-बालकः ।

कोपं प्रशमयन् अस्तौन् नृसिंहम् अतिभीषणम् ॥

उग्रोऽप्य् अनुग्र एवायं स्वभक्तानां नृकेसरी ।

केसरीव स्व-पोतानाम् अन्येषाम् उग्र-विग्रहः ॥

इत्य् आद्य् आगमोक्तां भक्तानुकम्पिताम् आह—एवम् इति सप्तभिः । एवं दूरत एव स्थित्वा स्तुवन्तः मन्युना संरम्भम् आवेशो यस्य तम् । उप समीपे गन्तुं नाशक्नुवन् ॥१॥

**क्रम-सन्दर्भः : _न व्याख्यातम्।_**

**विश्वनाथः :**

सर्वे बिभ्युस् तदागन्तुम् अन्तिकं नवमे हरेः ।

प्रह्लादो ब्रह्मणादिष्टस् तुष्टाव सन्निधिं गतः ॥

रमापि यत्र न प्राभूद् अन्येषां तत्र का कथा ।

वात्सल्यं मूर्तिमत् किन्तु प्रह्लादोऽनुबभूव तम् ॥

ननु स्व-स्व-दुःखम् आवेदयन्तो दूरत एव स्तुवाना देवादयः किम् इति समीपम् एत्य नोपासते स्म ? तत्राह एवम् इति । मन्युना संरम्भ आवेशो यस्य तम् ॥१॥

—ओ)०(ओ—

**॥ ७.९.२ ॥**

**साक्षात् श्रीः प्रेषिता देवैर् दृष्ट्वा तं महद् अद्भुतम् ।**

**अदृष्टाश्रुत-पूर्वत्वात् सा नोपेयाय शङ्किता ॥**

**मध्वः-**अदृष्टाश्रुत-पूर्वत्वाद् अन्यैः साधारणैर् जनैः ।


    नृसिंहं शङ्कितेव श्रीर् लोक-मोहायनो ययौ ॥


    प्रह्लादे चैव वात्सल्य-दर्शनाय हरेर् अपि ।


    ज्ञात्वा मनस् तथा ब्रह्मा प्रह्लादं प्रेषयत् तदा ॥


    एकत्रैकस्य वात्सल्यं विशेषाद् दर्शयेद् धरिः ।

अवरस्यापि मोहाय क्रमेणैवापि वत्सलः ॥ इति ब्रह्माण्डे ॥२-३॥

**श्रीधरः :** श्रीर् लक्ष्मीर् देवी प्रेषितापि महद् अद्भुतं तद्-रूपं दृष्ट्वा शङ्किता सती तं नोपजगाम । अद्भुतत्वे हेतुः—अदृष्टेति ॥२॥

**क्रम-सन्दर्भः : **साक्षात् श्रीर् इति सापि तस्यैव प्रेयसी अदृष्टाश्रुत-पूर्वत्वाद् इति । अत्रादृष्टाश्रुत-पूर्वत्वं सम्भ्रमाद् एव जातम् इवेत्य् ऊह्यम् ॥२॥

**विश्वनाथः :** अदृष्टाश्रुत-पूर्वत्वाद् इति नृसिंह-रूपस्य पूर्व-कल्प-दृष्टत्वेऽपि नृसिंहस्य वैकुण्ठे सदैव दृष्टत्वेऽपि तदानीम् अदृष्ट्वाश्रुतत्व-प्रतीति-लीला-शक्त्यैव कारिता । अद्भुत-रसास्वाद-प्रापणार्थम् इत्य् आहुः ॥२॥

—ओ)०(ओ—

**॥ ७.९.३-४ ॥**

**प्रह्रादं प्रेषयाम् आस ब्रह्मावस्थितम् अन्तिके ।**

**तात प्रशमयोपेहि स्व-पित्रे कुपितं प्रभुम् ॥३ ॥**

**तथेति शनकै राजन् महा-भागवतोऽर्भकः ।**

**उपेत्य भुवि कायेन ननाम विधृताञ्जलिः ॥४ ॥।**

**श्रीधरः :** उपेह्य् उपगच्छ ॥३-४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.९.५ ॥**

**स्व-पाद-मूले पतितं तम् अर्भकं**

**विलोक्य देवः कृपया परिप्लुतः ।**

**उत्थाप्य तच्-छीर्ष्ण्य् अदधात् कराम्बुजं**

**कालाहि-वित्रस्त-धियां कृताभयम् ॥**

**श्रीधरः :** काल एवाहितस् तस्माद् वित्रस्ता धीर् येषां तेषां कृतम् अभयं येन तत् कराम्बुजम् ॥५॥

**क्रम-सन्दर्भः : _न व्याख्यातम्।_**

**विश्वनाथः :** कृतम् अभयं येन तत् ॥५ ॥

—ओ)०(ओ—

**॥ ७.९.६ ॥**

**स तत्-कर-स्पर्श-धुताखिलाशुभः**

**सपद्य् अभिव्यक्त-परात्म-दर्शनः ।**

**तत्-पाद-पद्मं हृदि निर्वृतो दधौ**

**हृष्यत्-तनुः क्लिन्न-हृद् अश्रु-लोचनः ॥**

**श्रीधरः :** **तस्य** श्री-नृसिंहस्य **कर-स्पर्शेन धुतं** निरस्तम् **अखिलम् अशुभं** यस्य । **सपदि** तत्-क्षणम् **एवाभिव्यक्तम्** अपरोक्षीभूतं **परात्म-दर्शनं** ब्रह्म-ज्ञानं यस्य । **निर्वृतः** सन् **हृदि दधौ** । **हृष्यन्ती** रोमाञ्चिता **तनुर्** यस्य । **क्लिन्नं** प्रेमार्द्रं **हृत्** यस्य । **अश्रूणि लोचनयोर्** यस्य । परम-पुरुषार्थतया **दधौ**, न साधनत्वेनेत्य् अर्थः ॥६॥

**क्रम-सन्दर्भः : **अथ प्रह्लादस्य श्री-भगवत्-साक्षात्-कार-कृत-सर्वाघ-धूनन-पूर्वकं ब्रह्म-साक्षात्-कारानन्तरं भगवत्-साक्षात्-कार-विशेषात्मक-निर्वृतिं परमाभीष्टत्वेनाह—स तद्- इति ॥६॥ [प्रीति-सन्दर्भ ७]

**विश्वनाथः :** असुर-जातित्वात् तदीय-स्पर्शादि-प्राप्त्य्-असम्भावना-लक्षणम् **अशुभं** यत् पूर्वम् आसीत्, तत् **धुतं** निरस्तं यस्य सः । **तत्-कर-स्पर्श**-प्रभावाद् अभिव्यक्तं पूर्व-सिद्धम् एव तदानीं सर्वतो-भावेन व्यक्तीभूतं **परात्म-दर्शनं** परमात्मानुभवो यस्य सः ॥६॥

—ओ)०(ओ—

**॥ ७.९.७ ॥**

**अस्तौषीद् धरिम् एकाग्र- मनसा सुसमाहितः ।**

**प्रेम-गद्गदया वाचा तन्-न्यस्त-हृदयेक्षणः ॥**

**श्रीधरः :** सुसमाधिम् एवाह—**तस्मिन्न्** एव **न्यस्तं हृदयम्** **ईक्षणम्** च येनेति ॥७॥

**क्रम-सन्दर्भः : _न व्याख्यातम्।_**

**विश्वनाथः :** सुसमाधिम् आह—**तस्मिन्न्** एव **न्यस्तं हृदयम् ईक्षणं** च येन सः ॥७॥

—ओ)०(ओ—

**॥ ७.९.८ ॥**

**श्री-प्रह्राद उवाच—**

**ब्रह्मादयः सुर-गणा मुनयोऽथ सिद्धाः**

**सत्त्वैकतान-मतयो**[^३३]** वचसां प्रवाहैः ।**

**नाराधितुं पुरु-गुणैर् अधुनापि पिप्रुः**

**किं तोष्टुम् अर्हति स मे हरिर् उग्र-जातेः ॥**

**श्रीधरः :**

स्वस्मिन्न् इव समस्तेषु तत्-कृपामृत-दृष्टये ।

प्रह्रादः स्तौति सत्-पद्यैर् द्विचत्वारिंशता हरिम् ॥ इति ।

तत्र तावद् आत्मनो भगवत्-स्तुताव् अनधिकारम् इवाशङ्क्याधिकारं सम्भावयन्न् आह—ब्रह्मादय इति पञ्चभिः । **मुनयो** मनन-शीलाः । **सिद्धा** ज्ञानिनोऽपि । कथम्भूताः ? **सत्त्व** एव **एकस्मिंस् तानो** विस्तारो यस्याः सा **मतिर्** येषां, तथाविधा अपि **वचसां** **प्रवाहैर्** अपि, तथा बहुभिर् वक्ष्यमाणैर् **गुणैर्** अपि यम् **आराधयितुं न** **पिप्रुर्** न पूर्णाः, न शक्ता इत्य् अर्थः। **स हरिर् मे** मम कथं **तोषं** प्राप्तुम् **अर्हति** । तत्र हेतुः—**उग्र-जातेः** उग्रा घोरा आसुरी जातिर् यस्य ॥८॥

**क्रम-सन्दर्भः : **तत्र तावन् निजायोग्यतायां कैमुत्यं व्यञ्जयति—ब्रह्मादय इति । **वचसां** कर्म-योग-ज्ञान-प्रधानानां शब्दानां **प्रवाहैर्** निरन्तराभ्यासैः ॥८॥

**विश्वनाथः :** भो दुरवगमाश्चर्य-प्रभो ! मयि कं गुणम् आलम्ब्य कृपयसीत्य् आह—ब्रह्मादय इति । सात्त्विकत्वम् अपि न ते कृपायाः कारणं, किं पुनस् तामसत्वम् इत्य् आह—**सत्त्वेषु** धर्म-ज्ञान-तपःस्व् एव **एकताना** अनन्य-वर्तिनी **मतिर्** येषां ते । किं पुनर् अधर्माज्ञान-विषय-भोगैकतान-मतयो वयम् इति भावः । एकतानोऽनन्य-वृत्तिः इत्य् अमरः । न च केवलं स्तुति-वादानाम् एव त्वत्-प्रसादकत्वम् इत्य् आह—**वचसां प्रवाहैः पुरु-गुणैर्** ध्वनि-गुणालङ्कार-युक्तैः । प्रवाह-पक्षे स्वच्छत्व-शैत्य-माधुर्य-पावित्राद्यैः । **आराधयितुं** स्वेषु सन्तोषयितुम् इत्य् अर्थः । **न पिप्रुः** नाशक्नुवन्न् इत्य् अर्थः। **मे** मयीत्य् अर्थः । **उग्रजातेर्** महा-तामस-जातेः ॥८ ॥

—ओ)०(ओ—

**		॥ ७.९.९ ॥**

**मन्ये धनाभिजन-रूप-तपः-श्रुतौजस्-**

**तेजः-प्रभाव-बल-पौरुष-बुद्धि-योगाः ।**

**नाराधनाय हि भवन्ति परस्य पुंसो**

**भक्त्या तुतोष भगवान् गज-यूथ-पाय ॥**

**श्रीधरः :** एवं हरि-तोषणे स्वस्यायोग्यताम् आशङ्क्य योग्यतां सम्भावयति—मन्य इति द्वाभ्याम् । **अभिजनः** सत्-कुले जन्म । **रूपं** सौन्दर्यम् । **श्रुतं** पाण्डित्यम् । **ओज** इन्द्रिय-नैपुण्यम् । **तेजः** कान्तिः । **प्रभावः** प्रतापः । **पौरुषम्** उद्यमः । **बुद्धिः** प्रज्ञा । **योगो**ऽष्टाङ्गः । एते धनादयो द्वादशापि गुणाः **परस्य पुंसः आराधनाय न भवन्ति** । **हि** यतः । केवलया **भक्त्यैव गजेन्द्राय तुष्टो**ऽभवत् ॥९॥

**सनातन-गोस्वामी- अभिजनः** सत्-कुले जन्म । **रूपं** सौन्दर्यम् । **तपः** स्व-धर्माचरणम् । **श्रुतं** पाण्डित्यम् । **ओज** इन्द्रिय-नैपुण्यम् । **तेजः** कान्तिः । **प्रभावः **प्रतापः । **बलं** शरीर-शक्तिः । **पौरुषम्** उद्यमः । **बुद्धिः** प्रज्ञा । **योगो**ऽष्टाङ्गः । एते धनादयो द्वादशापि गुणाः **परस्य पुंसः** तव **आराधनाय** साधनाय भजनोपकरणायापि **नभवन्ति**, किम् उत त्वत्-तुष्ट्यै । **हि** यतः । केवलया **भक्त्यैव गजेन्द्रायतुष्टो**ऽभवत् ॥९॥ [ह।भ।वि। ११.५९२]

**क्रम-सन्दर्भः : **तस्माद् एवं दृष्टत्वाद् एवं निर्णीय इत्य् आह—मन्य इति चरण-त्रयेण । धनादयस् तत्-तच्-छास्त्राभ्यास-फल-रूपास् तेऽपि **नाराधनाय**, न परितोषाय । तर्हि केन तोषः स्यात् ? इत्य् अपेक्षायां दृष्टान्त-द्वारैव तद् दर्शयति—भक्त्येति । ब्रह्मादिषु ब्रह्मादि-कतिपयानां भक्तत्वेऽपि तेन तेन तु तेषाम् अपि स परितुष्टो न भवतीति विवक्षयोक्तम् ॥९॥

**विश्वनाथः :** न च बहु-धन-प्रदानादिभिस् त्वं तुष्यसीत्य् आह—मन्य इति । **अभिजनः** सत्-कुले जन्म । **ओज** इन्द्रिय-नैपुण्यम् । **तेजः** कान्तिः । **प्रभावः** प्रतापः । **पौरुषम्** उद्यमः । **योगो**ऽष्टाङ्गः कर्म-योगो ज्ञान-योगश् च । **नाराधनाय** न सन्तोषणाय । तर्हि केनाहं सन्तुष्यामि ? इत्य् अत आह—भक्त्येति । **तुतोषेति** भूत-निर्देशेन नात्र काप्य् अन्या युक्तिर् अन्वेष्टव्या, किन्तु भवतः स्वभाव एवायं भक्तेर् वा काप्य् अद्भुता शक्तिर् इति द्योतते। तेन च त्वत्-सन्तोषान्यथानुपपत्त्या मय्य् अपि श्री-नारद-कृपाद्भुतो भक्ति-गन्धो वर्तत इति व्यञ्जितम् ॥९॥

—ओ)०(ओ—

**॥ ७.९.१० ॥**

**विप्राद् द्वि-षड्-गुण-युताद् अरविन्द-नाभ-**

**पादारविन्द-विमुखात् श्वपचं वरिष्ठम् ।**

**मन्ये तद्-अर्पित-मनो-वचनेहितार्थ-**

**प्राणं पुनाति स कुलं न तु भूरि-मानः ॥**

**मध्वः- **द्विषड्-गुण-युतात्—


    ज्ञानं च सत्यं च दमः शमश् च 


    ह्य् अमात्सर्यं ह्रीस् तितिक्षानसूया ।


    दानं च यज्ञश् च तपः श्रुतं च


    महा-व्रता द्वादश ब्राह्मणस्य ॥ [म।भा। ५.४३.१२] इति भारते ॥१०॥

**श्रीधरः :** एवं भक्त्यैव केवलया हरेस् तोषः सम्भवतीत्य् उक्तम् इदानीं भक्तिं विना नान्यत् किञ्चित् तत्-तोष-हेतुर् इत्य् आह—विप्राद् इति । पूर्वोक्ता धनादयो **द्वि-षट्** द्वादश गुणास् तैर् **युक्ताद् विप्राद् अपि श्वपचं वरिष्ठं मन्ये** । 

यद् वा, सनत्-सुजातोक्ताद्वादश धर्मादयो गुणा द्रष्टव्याः—


    धर्मश् च सत्यं च दमस् तपश् च


    ह्य् अमात्सर्यं ह्रीस् तितिक्षानसूया ।


    यज्ञश् च दानं च धृतिः श्रुतं च


    व्रतानि वै द्वादश ब्राह्मणस्य ॥[म।भा। ५.४३.१२] इति ।

यद् वा, 


    शमो दमस् तपः शौचं क्षान्त्य्-आर्जव-विरक्तताः ।


    ज्ञान-विज्ञान-सन्तोषाः सत्यास्तिक्ये द्विषद्-गुणाः ॥ इति ।

कथम्भूताद् विप्रात् ? **अरविन्द-नाभस्य पादारविन्दाद् विमुखात्** । कथम्-भूतं श्वपचम् ? तस्मिन्न् अरविन्द-नाभेऽ**र्पिता मन**-आदाय येन तम् । **ईहितं** कर्म। वरिष्ठत्वे हेतुः—स एवम्भूतः श्वपचः सर्व-**कुलंपुनाति** । **भूरिर् मानो** गर्वो यस्य स **तु** विप्र आत्मानम् अपि **न** पुनाति, कुतः कुलम् ? यतो भक्ति-हीनस्यैते गुणा गर्वायैव भवन्ति, न तु शुद्धये । अतो हीन इति भावः ॥१०॥

**सनातनः **[ह।भ।वि। १०.१९२]: मन्ये धनाभिजन-रूप-तपः-श्रुतौजस्-तेजः-प्रभाव-बल-पौरुष-बुद्धि-योगाः [भा।पु। ७.९.९] इति पूर्वोक्ता मे धनादयः द्विषट् द्वादश गुणास् तैर् युक्ताद् विप्राद् अपि श्वपचं वरिष्ठं मन्ये । यद् वा, उद्योग-पर्वणि सनत्-सुजातोक्ताद्वादश धर्मादयो गुणा द्रष्टव्याः । तथा हि—


    धर्मश् च सत्यं च दमस् तपश् च


    ह्य् अमात्सर्यं ह्रीस् तितिक्षानसूया ।


    यज्ञश् च दानं च धृतिः श्रुतं च


    व्रतानि वै द्वादश ब्राह्मणस्य ॥[म।भा। ५.४३.१२] इति ।

कथम्भूताद् विप्रात् ? **अरविन्द-नाभस्य पादारविन्दाद् विमुखात्** । कथम्-भूतं श्वपचम् ? तस्मिन्न् अरविन्द-नाभ-पदारविन्देऽर्पिता मन-आदाय येन तम् । ईहितं कर्म। वरिष्ठत्वे हेतुः—स एवम्भूतः श्वपचः स्व-कुलं पुनाति । भूरिर् मानो गर्वो यस्य, स **तु** विप्र आत्मानम् अपि **न** पुनाति, कुतः कुलम् ? यतो भक्ति-हीनस्यैते गुणा गर्वायैव भवन्ति, अतो हीन इति भावः ।

यद् वा, ताड्र्शाद् विप्रात् श्वपचम् एवाहं मन्ये आद्रिये, भगवद्-विमुखत्वेन विप्रस्य श्वपचोऽप्य् अधमत्वात् । श्वपचस्य च जात्यादि-स्वभावेन भगवज्-ज्ञानाद्य्-असम्भवात्, केवलं भगवत्य् आभिमुख्याभावः, न तु वैमुख्यम् । अतस् तस्मात् अप्य् अयम् एव साधुः । अत एव तं मन्ये इति । तद्-अर्पित-मनो-वचनेहितार्थ-प्राणं सन्तं वरिष्ठं सर्वोत्कृष्टां मन्ये । तत्र हेतुः—पुनातीति । 

यद् वा, आदितो विप्रस्य सन्धोपासनादौ स्वत एव नित्यं भगवद्-आभिमुख्यम् अस्त्य् एव, पश्चाच् चाध्यनादिना ताड्र्श-द्वादश-गुणाः सम्पन्नाः, अतोऽधुनाभिमुख्य-विशेषस् तावद् दूरेऽस्तु । अथ च “अहम् एव सत्यं परं ब्रह्म नारायणः, मत्तोऽन्यच् च दृष्ट-श्रुतं सर्वं मन्-माया-कल्पितं मय्य् अध्यस्तम् एव” इत्य् आदि मिथ्याभिमानेन सता भगवत्-पादारविन्दाद् वैमुख्यं गताद् इति । अन्यत् समानम् ॥१०॥

**क्रम-सन्दर्भः : **ननु भक्ति-व्यतिरिक्ता अपि केचित् ते गुणा वरिष्ठतयोद्घुष्यन्ते, तत्रासहमान आहुः—विप्राद् इति ॥१०॥

**विश्वनाथः : **किम् अन्यद् वक्तव्यं भक्त्य्-अभाव-सद्भावाभ्याम् एवं विविच्यत इत्य् आह—भक्ति-हीनात् **विप्राद् अपि श्वपचं वरिष्ठं मन्ये**, किम् उत क्षत्रियादिभ्यः । तत्रापि **द्वि-षट्** पूर्वोक्ता धनादयो द्वादश-**गुणास्** तैर् **युक्ता**, किम् उत सप्ताष्ट-त्रि-चतुर्-आदि-गुण-युक्तात्, किम् उततरां तत्-तद्-गुण-हीनात्, तत्रापि वरिष्ठम् अतिशयेनाधिकम् एव । सनत्-सुजातोक्ता द्वादश वा गुणा द्रष्टव्याः । तद् उक्तम्—


    ज्ञानं च सत्यं च दमः शमश् च 


    ह्य् अमात्सर्यं ह्रीस् तितिक्षानसूया ।


    दानं च यज्ञश् च तपः श्रुतं च


    महा-व्रता द्वादश ब्राह्मणस्य ॥ [म।भा। ५.४३.१२] इति ।

**अरविन्द**- इति तेन ज्ञान-योगादि-सत्त्वे विप्रो भगवद्-विमुखो नोच्यते इति मतं परास्तम् । श्वपचं कीदृशम् ? **तस्मिन्न्** अरविन्द-नाभे **अर्पिता मन**-आदयो येन तम् । ईहितं कर्म अर्थो धनम् । विप्राद् वरिष्ठत्वे हेतुः—स श्वपचः **कुलं** स्वीयं सर्वम् एव **पुनाति** । **भूरि-मानो **लोकेष्व् आदरो यस्य तथा-भूतोऽपि, स तु विप्र आत्मानम् अपि न पुनाति, कुतः कुलम् इति भावः । भक्ति-हीनस्यैते गुणा गर्वायैव भवन्ति, न तु शुद्धये इति स्वामि-चरणाः ॥१०॥

—ओ)०(ओ—

**॥ ७.९.११ ॥**

**नैवात्मनः प्रभुर् अयं निज-लाभ-पूर्णो**

**मानं जनाद् अविदुषः करुणो वृणीते ।**

**यद् यज् जनो भगवते विदधीत मानं**

**तच् चात्मने प्रति-मुखस्य यथा मुख-श्रीः ॥**

**श्रीधरः : **तर्हि किं धनाद्य्-अर्पणेन संमानं प्राकृत इव भगवान् अपेक्षते ? नेत्य् आह—नैवेति । **अयं प्रभुर्** ईश्वरोऽ**विदुषो**ऽल्पकाज् जनात्मानं पूजाम् आत्मनोऽर्थे **न वृणीते **नेच्छति, यतो **निज-लाभेनैव पूर्णः** । तर्हि पूजां नेच्छत्य् एव ? तत्राह—**करुणः** कृपालुर् अतो **वृणीते** च । तत्र हेतुः—यद् यद् इति । **यं यं मानम्** । यद् वा, **यद्** यस्माद् **यद्** येन धनादिना **भगवते मानं विदधीत, तद्** एव **आत्मने** भवति, नान्यत् । **यथा मुखे** कृतैव तिलकादि-**श्रीः** शोभा प्रतिबिम्बस्य भवति, न तु साक्षात् तस्यैव कर्तुं शक्यते, तद्वत् ॥११॥

**क्रम-सन्दर्भः : **भक्तास् तु श्री-भगवतोऽपि स्वत एव परमाभीष्ट-रूपाः, भक्तिर् एव च भक्तानां सुख-रूपेति भक्त्या तुतोष इत्य् एवोत्कर्षयन् स्व-कर्तव्यत्वेन ताम् एव निगमयितुम् आह—नैवात्मन इति । 

**अयं प्रभुर् आत्मनो मानं** पूजां **जनान्** निज-भक्तान् **न वृणीते** नेच्छति । तत्र हेतुः—**निजस्य** भक्तस्यैव **लाभेनैव पूर्णः** परम-सन्तुष्टः। हेत्व्-अन्तरं—**करुणः** पूजार्थं तत्-प्रयासादाव् असहिष्णुः । कथम्भूतात् ? **जनाद् अविदुषः** । पितुर् अग्रे बालकवत् तस्याग्रे न किञ्चिद् अपि जानतः । एषा स्वस्य जनैक-वर्गत्वेन दैन्योक्तिः । यद् वा, तद्-आवेशेनान्यत् किञ्चिद् अपि न जानत इत्य् अर्थः । उभयत्र पक्षेऽपि तच् च तस्य कारुण्य-हेतुर् इति भावः । 

तर्हि किं जनस् तस्य पूजां न कुरुते ? इत्य् आशङ्क्याह—यद् इति । स च **जनो यद् यद्** यं यं **मानं** भगवते **विदधीत** सम्पादयति, स सर्वोऽप्य् आत्मार्थम् एव । तत्-सम्मान-मात्रेणैव स्व-सम्माननाभिमननात् सुखं मन्यमानस् तन्-मानं करोत्य् एवेत्य् अर्थः।  \


तत्-सम्मान-मात्रेण स्व-सम्मानश् च तद्-एक-जीवनस्य तज्-जनस्य युक्त एवेति दृष्टान्तम् आह—**यथा मुखे** या शोभा क्रियते, तन्-मात्रम् एव **प्रतिमुखस्य** शोभायै भवति, नान्यद् इति ॥११॥ [भक्ति-सन्दर्भ १६७]

**विश्वनाथः :** ननु तर्हि श्रवण-कीर्तनार्हणादिभिर् मत्-सम्माननं हि भक्तिस् तयैव तुष्यामि, न तु तपः-श्रुतादिभिः पुं-निष्ठैर् गुणैर् इति चेन् मम स्वार्थ-परत्वं प्रसक्तम् ? तत्र नहि नहीत्य् आह—नैवेति । 

**अयं प्रभुर्** ईश्वरो भगवान् **आत्मनः** स्वस्य **मानं** सम्माननं **जनात्** जन-मात्रात् **न वृणीते** । कीदृशात् ? **अविदुषः** । तद्-अपेक्षया ब्रह्मादि-स्तम्ब-पर्यन्तः सर्व एव जनो ह्य् अविद्वान् एवेत्य् अर्थः । न हि शास्त्रादि-विद्या-ज्ञान-शून्य-जन-कृतं सम्माननं भव्यः कश्चित् गृह्णातीति मानाग्रहणे जन-निष्ठोऽज्ञान-लक्षणो धर्मो हेतुर् उक्तः । 

तत्र त्वन्-निष्ठो [ज्ञान-लक्षणो] धर्मोऽपि हेतुर् अस्तीत्य् आह—**निज-लाभेन पूर्णः** किन्तु **करुणः** कृपालुः सन् वृणीते च । यत् कुतश्चिद् वृणीते इति दृश्यते, तत् तम् अनुग्रहीतुम् एवेति मान-ग्रहणेऽपि करुणत्व-लक्षणस् त्वन्-निष्ठो धर्म एव हेतुर् अस्तीति भावः । 

न च प्राकृत-जन-दत्तेन मानेन तव कश्चिद् उत्कर्षो भवेत्, अपि तु मान-प्रदातुर् एवेत्य् आह—यद् यद् यां यां **मानं** पूजां भगवतेविदधीत कुर्यात्, **तत्** संमान **आत्मने** स्वस्मै स्वोत्कर्षायैव भवेत् । **यथा मुख-श्रीः** मुखे कृतैव तिलकादि-शोभा **प्रतिमुखस्य** प्रतिबिम्बस्य भवेत्, न तु प्रतिबिम्बे कृता प्रतिबिम्बस्येत्य् अर्थः ॥११॥

—ओ)०(ओ—

**॥ ७.९.१२ ॥**

**तस्माद् अहं विगत-विक्लव ईश्वरस्य**

**सर्वात्मना महि गृणामि यथा मनीषम् ।**

**नीचोऽजया गुण-विसर्गम् अनुप्रविष्टः**

**पूयेत येन हि पुमान् अनुवर्णितेन ॥**

**श्रीधरः : **यस्माद् एवं भगवान् भक्त्यैव तुष्यति, **तस्माद् अहं** नीचोऽपि **विगत-विक्लवो** गत-शङ्कः सन्न् **ईश्वरस्य महि** महिमानं सर्व-प्रयत्नेन स्व-**मनीषा**नुसारेण अनुवर्णयामि । अजानतोऽपि स्तुति-करणे हेतुम् आह—**येनैव** महिम्नानुवर्णितेनाविद्यया संसारम् **अनुप्रविष्टः** **पुमान् पूयेत** शुद्ध्येत, तन् महि अन्यस्य तथा शोधकत्वाभावाद् इत्य् अर्थः ॥१२॥

**क्रम-सन्दर्भः : **निगमयति—तस्माद् इति ॥१२॥

**विश्वनाथः : **यस्माद् एवं भवान् भक्त्यैव तुष्यति, न तु सज्जात्य्-आदिभिः, यस्माच् च त्वत्-सम्माननं खल्व् आत्मने एव फलति, **तस्माद् अहं** नीचोऽपि **महि**मानं **गृणामि** स्तौमि, **येन** त्वन्-महिम्ना **अनुवर्णितेन** **गुण-विसर्गं** संसार-व्याधिम् **अनुप्रविष्टो** जनः **पूयेत** । तस्मान् मुच्येतेत्य् अर्थः ॥१२॥

—ओ)०(ओ—

**॥ ७.९.१३ ॥**

**सर्वे ह्य् अमी विधि-करास् तव सत्त्व-धाम्नो**

**ब्रह्मादयो वयम् इवेश न चोद्विजन्तः ।**

**क्षेमाय भूतय उतात्म-सुखाय चास्य**

**विक्रीडितं भगवतो रुचिरावतारैः ॥**

**श्रीधरः : **तद् एवम् आत्मनः स्तुताव् अनधिकारं परिहृत्येदानीं तं स्तुवन् कोपोपसंहारं प्रार्थयते—सर्वे हीति द्वाभ्याम् । भो **ईश** ! **अमी उद्विजन्तो** बिभ्यतः **सर्वे** **ब्रह्मादयः** **सत्त्व**-मूर्तेस् **तव विधि-करास्** त्वन्-नियोग-कर्तारो भक्ता एव, नान्ये । **न च वयम्** असुरा **इव** वैर-भावेनैते भक्ताः, किन्तु श्रद्धयैव । तव **रुचिरैर् अवतारैर्** **वि**विधं **क्रीडनम्** **अस्य** विश्वस्य **क्षेमादि**-प्रयोजनाय, न तु भयोत्पादनाय ॥१३॥

**क्रम-सन्दर्भः : **नन्व् एवं ब्रह्माद्या भक्ता न भवन्ति, भवान् एव तु भक्त इत्य् आशङ्क्यासुर-कुल-जन्मत्वात् दैन्येनात्मानम् अपि तत्-स्वभावत्वेन निर्दिशन् ब्रह्मादीन् प्रसाद-विषयीकारयितुं व्यतिरेक-दृष्टान्तेन तेषां भक्तत्वम् एव दृढयति—सर्व इति । **न च** न तु **वयम्** **इव** असुरा इव **उद्विजन्तः,** त्वद्-असमोर्ध-वैभव-दर्शनेनोद्वेगम् ईर्ष्यादि-भावं प्राप्नुवन्तो भवन्ति । **भवांस् तु** सर्व-मङ्गल-चरित एवेत्य् आह—**क्षेमायेति** ॥१३॥

**विश्वनाथः :** वयम् असुरा एवास्मिन् जगत्य् अभक्ता मन्द-भाग्याः, अन्ये तु सर्वे तव भक्ता भूरि-भागा एवेत्य् आह—**सर्वे विधिकरास्** त्वन्-नियोग-कर्तारो दासा एव, **न च वयम्** असुरा **इव** वैर-भाववत्त्वाद् **उद्विजन्तः,** स्वतो भीताः । अतोऽ**स्य** स्व-भक्त-रूपस्य विश्वस्य **क्षेमाय भूतये** सम्पत्त्यै च उत **आत्मनः** स्वस्य च **सुखार्थं** तवेदम् असुर-वधादि **विक्रीडितं** भवेत् ॥१३॥

—ओ)०(ओ—

**॥ ७.९.१४ ॥**

**तद् यच्छ मन्युम् असुरश् च हतस् त्वयाद्य**

**मोदेत साधुर् अपि वृश्चिक-सर्प-हत्या ।**

**लोकाश् च निर्वृतिम् इताः प्रतियन्ति सर्वे**

**रूपं नृसिंह विभयाय जनाः स्मरन्ति ॥**

**श्रीधरः : तत्** तस्माद् एषां भय-परिहाराय **मन्युं** **यच्छ** उपसंहर । यद् अर्थम् अयं मन्युः, स चासुरः साधूनां सन्तोषार्थम् अद्य हतः । अतः परं क्रोधेन कार्याभावात् तं नियच्छ । नन्व् अन्येषां वधेन साधुः किं मोदेत ? तत्राह—**वृश्चिकादेः **परोपद्रव-कारिणोऽन्यतो जातया **हत्या** वधेन तस्यैव तद् भद्रं जातम् इति **साधुर् अपि मोदेतैव** । तर्हि बहूनां सुखावहत्वाद् अमुं क्रोधं न त्यजामीति चेत्, तत्राह—**लोकाश् च** **निर्वृतिम् इताः** प्राप्ताः सन्तः प्रतियन्ति क्रोधोपसंहारं प्रतीक्षन्ते, तर्हि जनानां पुनर् भयाभावाय मन्युं धारयामीति चेत्, तत्राह—रूपम् इति । **विभयाय** भय-निवृत्त्यै । एतद् रूप-स्मरणाद् एव भय-निवृत्तेर् न मन्यु-धारणेन कृत्यम् अस्तीत्य् अर्थः॥१४॥

**क्रम-सन्दर्भः : **ननु, परम-साधोस् तव हिंसकोऽयम् इति महा-प्राणिनोऽप्य् अस्य मया हननं साधवोऽप्य् एतत्-तत्त्वानभिज्ञा एते ब्रह्म-मरीच्यादयो न सहेरन् । अत एवैतेष्व् अपि प्रसादो न युक्त इत्य् आशङ्क्याह—मोदेतेति । अहं को वराकः, किन्तु वृश्चिकादेर् इव सर्व-हिंसकस्यास्य हननं साधु-जनोऽप्य् अनुमोदेत, किम् उतैत इत्य् अर्थः । किं वक्तव्यं, त एव मोदं लब्ध्वा इति । यतो लोकाश् चेति अतो विश्व-सुखदत्वात् साध्व् एवानुष्ठितम् इति । प्रसादस्यावसरोऽयं, न तु मन्योर् इति भावः । किं च, **रूपम्** इति ॥१४॥

**विश्वनाथः :** यस्माद् विश्वस्य क्षेमाद्य् अभूत् तस्मान् मन्युं यच्छ दूरीकुरु । ननु पर-दुःखेन सुखित्वात् कथम् अस्य विश्वस्य साधुत्वम् ? तत्राह—साधुर् अपि परोद्वेजक-वृश्चिक-सर्पादीनां हत्यया हिंसया अन्य-कृतया मोदेतेति विधेर् नासाधुत्वम् इत्य् अर्थः । प्रतियन्ति तव दुष्ट-निग्रह-शिष्ट-पालन-कर्तृत्वे प्रतीतिं प्राप्नुवन्ति । न चातः परं तवैतादृशावतारापेक्षापीत्य् आह—हे नृसिंह ! **तव रूपम्** एवेदं **विभयाय** भयाभावाय स्मरन्ति । तवैतद्-रूप-स्मरणेनैवातः परं भीताः असुरा नङ्क्ष्यन्तीति भावः ॥१४॥

—ओ)०(ओ—

**॥ ७.९.१५ ॥**

**नाहं बिभेम्य् अजित तेऽतिभयानकास्य-**

**जिह्वार्क-नेत्र-भ्रुकुटी-रभसोग्र-दंष्ट्रात् ।**

**आन्त्र-स्रजः-क्षतज-केशर-शङ्कु-कर्णान्**

**निर्ह्राद-भीत-दिगिभाद् अरि-भिन्-नखाग्रात् ॥**

**श्रीधरः : **त्वं चेद् बिभेषि, तर्हि त्यजामीति चेत्, तत्राह—नाहम् इति । भो **अजित** ! **ते**ऽस्माद् रूपाद् अहं **न बिभेमि **। कथं-भूतात् ? **आस्यं** च **जिह्वा** **चार्क**-सदृश-**नेत्राणि** च **भ्रू-कुटीनां** **रभस** आटोपश् च **उग्रा दंष्ट्राश्** च, एतान्य् **अतिभयानकानि **यस्मिंस् तस्मात् । अन्त्र-मय्यः स्रजो यस्मिंस् तद् **आन्त्र-स्रक्**, तस्मात् । **क्षतजाक्ताः केसरा** यस्मिन्, **शङ्कुवद्** उन्नतौ स्तब्धौ **कर्णौ** यस्मिन्, तच् च तच् च तस्मात् । निर्ह्रादेन भीता दिग्-इभा यस्मात् । अरीन् भिन्दन्तीत्य् अरि**-भिन्दितानि नखाग्राणि** यस्मिन् । एवं-भूताद् अपि ते रूपाद् अहं न बिभेमि॥१५॥

**क्रम-सन्दर्भः : _न व्याख्यातम्।_**

**विश्वनाथः :** असुर-जातित्वेऽप्य् अन्येषाम् असुराणाम् इव त्वत्तो न मे भयम् ? इत्य् आह—नाहम् इति । **ते**ऽस्मद्-रूपाद् **अहं न बिभेमि** । कीदृशात् ? **अतिभयानकम् आस्यं जिह्वा**, अर्क-तुल्य-नेत्राणि भ्रूकुट्या रभस आटोप उग्र-दंष्ट्राश् च यत्र तस्मात् । अन्त्र-मय्यः स्रजो यत्र तद् आन्त्र-स्रक्, तस्मात् । क्षतजाक्ताः केसरा यस्मिन्, शङ्कुवद् उन्नतौ स्तब्धौ कर्णौ यस्मिन्, तच् च तच् च तस्मात् । निर्ह्रादेन भीता दिग्-इभा यस्मात् । अरीन् भिन्दन्तीत्य् अरि-भिन्दितानि नखाग्राणि यस्मिन्, तस्मात् ॥१५॥

—ओ)०(ओ—

**॥ ७.९.१६ ॥**

**त्रस्तोऽस्म्य् अहं कृपण-वत्सल दुःसहोग्र-**

**संसार-चक्र-कदनाद् ग्रसतां प्रणीतः ।**

**बद्धः स्व-कर्मभिर् उशत्तम तेऽङ्घ्रि-मूलं**

**प्रीतोऽपवर्ग-शरणं ह्वयसे कदा नु ॥**

**श्रीधरः : **महद्-भयं त्व् अन्यद् अस्तीत्य् आह—त्रस्तोऽस्मीति । **दुःसहं** यद् **उग्रं** **संसार-चक्रे** **कदनं** दुःखं, तस्माद् अहं **त्रस्तोऽस्मि **। तत्र च **ग्रसतां** हिंस्राणां मध्ये **स्व-कर्मभिर् बद्धः** सन् प्रणीतो निक्षिप्तोऽस्मि । हे **कृपण-वत्सल** ! हे **उशत्तम**! **कदा नु** त्वं प्रीतः सन्न् **अपवर्ग**-भूतं **शरणं** तव **अङ्घ्रि**-कमलं प्रति **ह्वयसे** माम् आह्वयसि ॥१६॥

**क्रम-सन्दर्भः : **दुःसहेति तद्-बहिर्-मुखता-मयत्वाद् इति भावः । तत्रापि ग्रसतां त्वद्-भक्तेः सर्वङ्गिलानाम् असुराणां मध्ये, ततो हे उशत्तम्! ते तवाङ्घ्रि-मूलं चरणारविन्दयोः नित्याधिष्ठानं श्री-वैकुण्ठं प्रति **कदा नु ह्वयसे** ॥१६॥

**प्रीति-सन्दर्भः (४९): **एवं सद्यो जहुर् भगवत्-पार्श्व-कामाः [भा।पु। १.१९.२०] इत्य् अत्र तत्-सामीप्य-कामनापि व्याख्येया । तत्-प्रीति-विशेषातिशयवतां हि तेषां तत्-कृतार्ति-भरेणैव तत्-स्फूर्ताव् अप्य् अतृप्तौ सत्यां, तत्-सामीप्य-प्राप्तेश् च तत्-प्राप्ति-विघातक-संसार-बन्धन-त्रोटनस्य च प्रार्थनं दृश्यते । पितृ-मातृ-प्रीत्य्-एक-सुखिनां विदूर-बद्धानां बालकानाम् इव । यथाह—त्रस्तोऽस्मीति ।

त्वद्-बहिर्मुख-व्यापार-मयत्वाद् **दुःख-सहम्** अनुशीलयितुम् अशक्यम् । त्वद्-भक्ति-विरोधि-व्याकार-[^३४]मयत्वात् तु **उग्रं** भयानकं यत् **संसार-चक्रं**, तस्माद् यत् **कदनं** लोकानां मनो-दौःस्थ्यं, तस्माद् अहं **त्रस्तोऽस्मि**, त्वद्-अभिमुखीभवितुं न पारय इत्य् अर्थः । एवम् एव वक्ष्यते—


    श्री-नारद उवाच—


    भक्ति-योगस्य तत् सर्वम् अन्तरायतयार्भकः ।


    मन्यमानो हृषीकेशं स्मयमान उवाच ह ॥


    श्री-प्रह्राद उवाच—


    मा मां प्रलोभयोत्पत्त्या सक्तं कामेषु तैर् वरैः ।


    तत्-सङ्ग-भीतो निर्विण्णो मुमुक्षुस् त्वाम् उपाश्रितः ॥ [भा।पु। ७.१०.१-२] इत्य् अनेन ।

यद्यप्य् एवं त्रस्तोऽस्मि, तथाप्य् अहो ग्रसतां भगवद्-विरोधित्वेन मादृश-सर्वङ्गिलानाम् एषाम् असुराणां मध्ये **स्व-कर्मभिर् बद्धः** सन् **प्रणीतो** निक्षिप्तोऽस्मि । ततस् तव विरह-दूनतया इदं याचे । **कदा नु प्रीतः सन् अपवर्ग-भूतम् अरणं** शरणं **तवाङ्घ्रि-मूलं **त्वत्-समीपं प्रति माम् आह्वास्यसीति ॥१६॥

**विश्वनाथः : **किन्तु त्वद्-वैमुख्य-प्रदायक-दुःसङ्गादिभ्य एव भीतोऽस्मीत्य् आह—त्रस्तोऽस्मीति । यत् त्वन्-निन्दा-द्वेषादि-मयत्वाद् **उग्रं** **संसार-चक्र-कदनं** तस्माद् एव **त्रस्तोऽस्मि**, न तु साधारण-संसाराद् इति प्रह्लादाभिप्रायो व्याख्येयः । 


    नैवोद्विजे पर दुरत्यय-वैतरण्यास्


    त्वद्-वीर्य-गायन-महामृत-मग्न-चित्तः [भा।पु। ७.९.४३] इत्य्-अग्रिम-तद्-उक्तेः ।

यतः **ग्रसतां** त्वद्-भक्तं मां भक्षितुम् इवेच्छताम् असुराणां मध्ये **प्रणीतो** निक्षिप्तः । ननु त्वं किं मया निक्षिप्तः ? तत्र नहि नहीत्य् आह—**बद्धः** सन् **स्व-कर्मभिर्** एव । तस्मात् **कदा नु प्रीतः** सन् **अपवर्ग**-भूतं **शरणं** **तवाङ्घ्रि**-कमलं प्रति **ह्वयसे** पाद-संवाहनार्थं माम् आह्वास्यसि ॥१६॥

—ओ)०(ओ—

**॥ ७.९.१७ ॥**

**यस्मात् प्रियाप्रिय-वियोग-संयोग-जन्म-**

**शोकाग्निना सकल-योनिषु दह्यमानः ।**

**दुःखौषधं तद् अपि दुःखम् अतद्-धियाहं**

**भूमन् भ्रमामि वद मे तव दास्य-योगम् ॥**

**श्रीधरः : **दास्ये सति मत्-प्रीतिर् इति चेत्, तर्हि नाना-योनिषु क्लिष्यमानस्य मम दास्य-ज्ञानाभावात् त्वम् एव तद् उपदिशेति प्रार्थयते । **यस्मात्** **प्रियैर् अप्रियैश्** च यथा-सङ्ख्यं **वियोग-संयोगाभ्यां** **जन्म** यस्य, तेन **शोकाग्निना** **सकल-योनिषु दह्यमानो**ऽस्मि । दुःखस्य प्रतीकारः कार्य इति चेत्, तत्राह—**दुःखस्यौषधं** प्रतीकारः, **तद् अपि दुःखम्** एव । एवम् अप्य् **अतद्-धिया** देहाद्य्-अभिमानेन मुह्यामि । अतो हे **भूमन्** विभो ! **मे तव** **दास्य**-रूपं **योगं** निस्तारोपायं **वद** ॥१७॥

**क्रम-सन्दर्भः : **ननु, यावद् आह्वयामि, तावत् पैतृकं राज्य-सुखम् अनुभवेति चेद् दुःखम् एव तत्, तावच् च प्रार्थनीयस् त्व् एष एवेत्य् आह—यस्माद् इति । **दास्यं** दासस्य कर्म तच् च श्री-भगवत्-प्रतिमा-परिचर्या, तद् एव **योगस्** त्वत्-संयोग-रूपस् तम् ॥१७॥

**विश्वनाथः : **ननु मद्-अङ्घ्रि-सेवया किं करिष्यसि ? पैतृकं त्रिजगद्-ऐश्वर्य-सुखं तावत् भुङ्क्ष्वेत्य् अत आह—**यस्मात्** **प्रियैर् अप्रियैश्** च यथा-सङ्ख्यं **वियोग-संयोगाभ्याम् जन्म** यस्य तेन **शोकाग्निना** **सकल-योनिष्व्** इति राज-देहेऽपि तादृश-शोकाग्नि-दाहस्य नासद्-भाव इति भावः । 

ननु शोकाग्नेः प्रतीकारा अपि बहवो वर्तन्त इत्य् अत आह—**दुःखस्यौषधं** प्रतीकारः, तद् अपि दुःखम् एव । तद् अपि **अतद्-धिया** अदुःख-बुद्ध्यैव शूकरादि-योनाव् अप्य् अहं सुखीति बुद्ध्यैव **भ्रमामि**, अतस् **तव दास्यस्य योगम्** उपायं **वद**, केनोपायेन तव दास्यं प्राप्नुयाम् ? तत्त्वम् एवोपदिश, त्वद्-दास्यवत्त्वे सति नाना-योनि-गतस्यापि तत्त्वम् एवोपदिश, त्वद्-दास्यवत्त्वे सति नाना-योनि-गतस्यापि न मे किम् अपि दुःखम् इति भावः ॥१७॥

—ओ)०(ओ—

**॥ ७.९.१८ ॥**

**सोऽहं प्रियस्य सुहृदः पर-देवताया**

**लीला-कथास् तव नृसिंह विरिञ्च-गीताः ।**

**अञ्जस् तितर्म्य् अनुगृणन् गुण-विप्रमुक्तो**

**दुर्गाणि ते पद-युगालय-हंस-सङ्गः ॥**

**श्रीधरः : **ननु दास्य-योगेन प्रवृत्तस्यापि तद्-अन्तराय-भूतानां पूर्वोक्त-नाना-दुःखानां कुतः परिहारः ? तत्राह—**सोऽहं** त्वद्-दासः सन्, भो **नृसिंह** ! **तव लीला-कथा** **अनुगृणन्** **दुर्गाणि** महा-दुःखान्य् **अञ्जसा तितर्मि** तरामि, न गणयिष्यामीत्य् अर्थः । तत्र हेतुः—**गुणै** रागादिभिर् **वि**शेषेण **प्रमुक्तः** सन् । तत् कुतः ? ते **पद-युगम् एवालयो** येषां भक्तानां, त एव **हंसा** ज्ञानिनः, तैः **सङ्गो** यस्य मम, सोऽहम् । 

कथं-भूतस्यकथाः? तत्राह—**प्रियस्येत्य्** आदि । कुतो ज्ञाताः ? **विरिञ्चेन गीतास्** तत्-सम्प्रदाय-प्रवृत्ताः । तथा चाथर्वणी श्रुतिः—देवा ह वै प्रजा-पतिम् अब्रुवन् इत्य्-आदि । दास्ये प्रवृत्तस्य भवद्-अनुग्रहेण सत्-सङ्गः, ततो वीत-रागतया भगवद्-गुणानुवर्णनं, ततश् च न दुःखाभिभवः स्याद् इति वाक्यार्थः ॥१८॥

**सनातनः **[ह।भ।वि। १०.५३३]: **सोऽहं** त्वद्-दासः । भो **नृसिंह** ! **तव लीला-कथा अनुगृणन्** **दुर्गाणि** महा-दुःखान्य् **अञ्जसा तितर्मि** तरामि, न गणयिष्यामीत्य् अर्थः । तत्र हेतुः—**गुणै** रागादिभिर् **वि**शेषेण **प्रमुक्तः** सन् । तत् कुतः ? **ते पद-युगम् एवालयो** येषां भक्तानां, त एव **हंसा** ज्ञानिनः सारासार-विवेकिनो वा, तैः **सङ्गो** यस्य मम, सोऽहम् । 

कथं-भूतस्यकथाः ? तत्राह—**प्रियस्य** इति-विशेषण-त्रयेणानेन कथाया अपि प्रियत्वादि-विवक्षया परम-सुख-मयत्वादिकम् । तेन च सदानुकीर्तनम् अभिप्रेतम् । कुतो ज्ञाताः ? **विरिञ्चिणा गीतास्** तत्-सम्प्रदाय-प्रवृत्ताः । तथा चाथर्वणी श्रुतिः—देवा ह वै प्रजा-पतिम् अब्रुवन् इत्य्-आदि । एतेन कथायाः परम-पुरुषार्थता च दर्शिता । सनकादि-परमहंसाचार्येण अपि सेवितत्वात् । दुर्गाणि तितर्मीति आनुषङ्गिक-फल-मात्रम् इति दिक् ॥१८॥

**क्रम-सन्दर्भः : **तत्-तद्-उपद्रव-हानिस् तु तत्र स्वतः-सिद्ध-प्रकारान्तरेण भवत्-स्फूर्ति-विशेषाद् एव स्याद् इत्य् आह—**सोऽहम्** इति ॥१८॥

**विश्वनाथः :** ननु मद्-दास्ये वर्तमानेऽपि त्वया प्रस्तुत-सांसारिक-दुःखस्यौषधम् अन्यद् अन्वेष्टव्यम् एवेति, तत्र साटोपं स-प्रगल्भास्फोटं चाह—**सोऽहं** त्वद्-अनन्य-भक्तः श्री-नारद-भृत्यत्वेन प्रसिद्धः प्रह्लादोऽहम् । अनन्य इव न ज्ञान-कर्मादिकं स्वप्नेऽप्य् अङ्गीकरोमीति भावः । **तव लीला-कथा गृणन्**, कीर्तयन्न् एव, गुण-विप्रमुक्तो गुणातीत इति यद्य् अहं गुणातीतोऽभूवं तदा मे कुतः प्रस्तुत-दुःखं दुःखौषधं वेति भावः । 

ननु गुणातीतस्य भक्तस्यापि दुःखानि दृश्यन्ते ? तत्राह—दुर्गाणि, त्वद्-विरह-सन्तापान् अञ्जः शीघ्रं तितर्मि अतिशयेन तरामीति त्वत्-साक्षात्-सेवा-प्राप्ताव् अपि त्वत्-कीर्तन-प्रसादान् मे नातिविलम्बो भावीति भावः । त्वत्-पद-युगस्य कमलत्वात् तदालयैर् हंसैस् तत्-पार्षदैर् मां नेतुम् आगच्छद्भिः सह सङ्गो यस्य सः । विरिञ्च-गीता इति कथानां प्रामाण्यं, न च त्वत्-कथा-कीर्तने केषाम् अपि श्रम इत्य् आह—प्रियस्य उज्ज्वल-भक्तानां कान्तस्य सुहृदः सक्य-भक्तानां सख्युः पर-देवताया दास्य-भक्तानां मद्-विधानां प्रभोः ॥१८॥

—ओ)०(ओ—

**॥ ७.९.१९ ॥**

**बालस्य नेह शरणं पितरौ नृसिंह**

**नार्तस्य चागदम् उदन्वति मज्जतो नौः ।**

**तप्तस्य तत्-प्रतिविधिर् य इहाञ्जसेष्टस्**

**तावद् विभो तनु-भृतां त्वद्-उपेक्षितानाम् ॥**

**श्रीधरः : **ननु दुःखैस् तप्तस्य तत् प्रतीकारो लोके प्रसिद्ध एव किं मद्-दास्यादिना तत्राह—बालस्येति । भो नृसिंह, तप्तस्य तत् प्रति-विधिर् दुःख-प्रती-कार इह लोके योऽञ्जसेष्टः स त्वयोपेक्षितानां तावद् एव क्षण-मात्रम् एव न त्वात्यन्तिकः । तद् एवाह—बालस्य पितरौ शरणं रक्षकाव् इह न भवतः, ताभ्यां पाल्यमानस्यापि तस्य दुःख-दर्शनात्, क्वचिद् अजीगर्तादिषु ताभ्याम् एव तद्-वध-दर्शनाच् च । न चार्तस्य रोगिणोऽगदम् औषधं शरणम्, कृतेऽप्य् औषधे मृत्यु-दर्शनात् । न चोदन्वति समुद्रे मज्-जतः पुंसो नौः शरणम्, तया सह मज्-जन-दर्शनात् । अतस् त्वम् एव शरणम् इत्य् अर्थः । अथ वैवं काक्वा व्याख्येयम् । तप्तस्य तत् प्रतिविधिर्य इह तावत् प्रसिद्धः स त्वद्-उपेक्षितानां किम् अञ्जसेष्टोऽपितु नेष्ट एव । यद् वा, यस् तावद् इह प्रतिविधिर् इष्टः स किम् अञ्जसा नैवाञ्जसेत्य्-आदि योज्यम् । बालस्येत्य्-आदि पूर्ववद् एव ॥१९॥

**क्रम-सन्दर्भः : **नान्यत इत्याह—बालस्येति । तर्हि कथं शास्त्रान्तरे तत्-तत्-प्रतीकार इष्यते ? तत्राह—तप्तस्येति च त्वद्-उपेक्षितानां सञ्जात-त्वद्-विषयोपेक्षाणां त्वद्-बहिर्मुखानाम् इत्य् अर्थः । तेषाम् अर्थे साक्षाद्-उपदेशेन यः प्रतिविधिः तत्र तत्रेष्टः स तावद् एव आपात-धैर्यार्थम् एवेत्य् अर्थः । तेषाम् अतस् तत्रापि सर्व-भक्ताश्रय-परम-शक्तिना त्वयैव रक्षणम् इति भावः ॥१९॥

**विश्वनाथः :** न च दुःखस्य प्रतीकारा अपि त्वां विना फलन्तीत्य् आह—बालस्य पितरौ शरणं रक्षकाव् इह न भवतः । ताभ्याम् पाल्यमानस्यापि तस्य दुःख-दर्शनात् क्वचिद् आजीगर्तादिषु तद्-वध-दर्शनाच् च । न चार्तस्य रोगिणः अगदम् औषधं शरणं, कृतेऽप्य् औषधे मृत्यु-दर्शनात् । न च उदन्वति समुद्रे मज्जतः पुंसः नौः शरणं, तया सहैव मज्जन-दर्शनात् । अतस् तप्तस्य दुःखिनस् तत्-प्रतिविधिर् दुःख-प्रतिकारो य इह इष्टः स त्वद्-उपेक्षितानां त्वद्-इच्छया अविषयीभूतानां जनानां नेति पूर्वेणान्वयः । तावद् इति वाक्यालङ्कारे ॥१९॥

—ओ)०(ओ—

**॥ ७.९.२० ॥**

**यस्मिन् यतो यर्हि येन च यस्य यस्माद्**

**यस्मै यथा यद् उत यस् त्व् अपरः परो वा ।**

**भावः करोति विकरोति पृथक् स्वभावः**

**सञ्चोदितस् तद् अखिलं भवतः स्वरूपम् ॥**

**मध्वः : **कर्तृ-कर्म-क्रियादीनां सत्त्वावृत्तिस् तथैव च ।


    विष्ण्व्-अधीनं यतः सर्वं सर्व-रूपस् तद् उच्यते ॥इति ब्रह्म-तर्के ॥२०॥

**श्रीधरः : **ननु क्वचित् कुतश्चित् केनचित् कदाचित् कश्चिद् रक्षकोऽपि दृश्यत एवेत्य् आशङ्क्य तत्रापि तत् तद् रूपेण त्वम् एव रक्षक इत्य् उररी-कृत्य तस्यैव सर्वात्मताम् आह—यस्मिन्न् इति । अपरोऽर्वाचीनः पित्रादिः परो ब्रह्मादिर् वा भावः कर्ता तत् तत् कारकैर् यद् यत् करोति तत् सर्वं भवत एव स्वरूपं न तु पृथक् । यस्मिन्न् अधिकरणे, यतो निमित्तात्, यर्हि यस्मिन् काले, येन करणेन, येन हेतु-कर्त्रा सञ्चोदितश् च, यस्य संबन्धि, यस्माद् अपादानात्, यस्मै सम्प्रदानाय, यद् ईप्सित-तमं, यः कर्ता, इत्य् एवं सप्त विभक्त्य्-अर्थाः । यथा येन प्रकारेणेति क्रियाविशेषण-भूतानाम् अव्ययानाम् अर्थः । पृथक् स्वभावः सत्त्वादि-प्रकृतिः । करोत्य् उत्पादयति विकरोति रूपान्तरं नयतीति ॥२०॥

**क्रम-सन्दर्भः : **तस्य तादृशत्वम् एव दर्शयति—यस्मिन्न् इति । टीकायां योऽपरोऽर्वाचीन इति यद् यत् कारकैर् इति च पाठोऽवगन्तव्यः स्वरूपम् इति स्वोपादान-कार्य-भूतम् इत्य् अर्थः ॥२०॥

**विश्वनाथः :** केषांचिद् यः पित्रादिको रक्षको दृश्यते सोऽपि त्वद्-रूप एवेत्य् आह—यस्मिन्न् इति । अपरोऽर्वाचीनः जनः परः प्राचीनो ब्रह्मादिर् वा । भावः कर्ता कारकैर् यत् यत् करोति तत् सर्वं भवतो माया-शक्ति-युक्तस्य स्वरूपं स्वीयं रूपम् इत्य् अर्थः । यस्मिन्न् अधिकरणे, यतो निमित्तात्, यर्हि यस्मिन् काले, येन करणेन, येन हेतुना, कर्त्रा वा सञ्चोदितश् च, यस्य सम्बन्धि, यस्माद् उपादानात्, यस्मै सम्प्रदानाय, यदीप्सिततमं यः कर्तेत्य् एवं सप्त-विभक्त्य्-अर्थः, यथा येन प्रकारेण इति क्रिया-विशेषण-भूतानाम् अव्ययानाम् अर्थः । त्वत्तो निर्गुणात् पृथक्-स्वभावः सत्त्वादि-प्रकृतिः करोति उत्पादयति, विकरोति रूपान्तरं नयति ॥२०॥

—ओ)०(ओ—

**॥ ७.९.२१ ॥**

**माया मनः सृजति कर्ममयं बलीयः**

**कालेन चोदित-गुणानुमतेन पुंसः ।**

**छन्दोमयं यद् अजयार्पित-षोडशारं**

**संसार-चक्रम् अज कोऽतितरेत् त्वद्-अन्यः ॥**

**मध्वः :** दशेन्द्रिय-प्राण-मनो-मूलं मन एव च संसार-चक्रम् ॥२१॥

**श्रीधरः : **अतोऽन्यस्य रक्षकस्याभावाद् असंसारित्वाच् च नित्य-मुक्तस् त्वम् एव मां शरणागतं रक्षेति प्रार्थयते, मायेति द्वाभ्याम् । त्वद्-अंशस्य पुंसोऽनुमतेनेक्षण-रूपेणानुग्रहेण मनो मनः-प्रधानं लिङ्गं माया सृजति । कथं-भूता ? कालेन नोदिताः क्षोभिता गुणा यस्याः । कथं-भूतं मनः? कर्म-मयं कुर्वद् रूपम् । बलीयो दुर्जयम् । छन्दो-मयं वेदोक्त-कर्म-प्रधानं च । अजया जीवस्याविद्यया तद्-भोगार्थम् अर्पिताः षोडश अरा विकारा यस्मिन् । यद् एवं-भूतं संसार-चक्रात्मकं मनस् तत् कोऽतितरेत् ? भो अज ! त्वद्-अन्यस् त्वत्तः पृथक्-स्थितः त्वाम् अभजन्न् इत्य् अर्थः ॥२१॥

**क्रम-सन्दर्भः : **सर्वस्य च तद्-अधीनत्वं दर्शयंस् तद्-एक-रक्ष्यत्वं स्थापयति—मायेति । माया तावत् कर्म मायादि-रूपं मनः सृजति, तस्मात् तस्य दुर्बलत्वात् छन्दो-मयादि-रूपं संसार-चक्रं त्वत्-कृपाम् अप्राप्तः कोऽतितरेन् न कोऽपीत्य् अर्थः ॥२१॥

**विश्वनाथः :** ननु यदाहम् एव सर्व-रूपः, तर्हि संसारोऽप्य् अहम् एव, कुतो मद्-रूपात् संसाराद् अस्माद् विमोक्तुम् इच्छसीत्य् अत आह—द्वाभ्याम् । माया त्वदीय-बहिरङ्गा शक्तिर् मनो-महद्-आद्य्-आत्मकं लिङ्ग-देहं जीवस्योपाधिं सृजति कर्माणि लौकिक-वैदिक-व्यापारस् तन्-मयं बलीयो दुर्जयम् । पुंसस् तद्-अंशस्य अनुमतेन ईक्षण-रूपेण चोदिताः क्षोभिता गुणा यस्याः सा । छन्दो-मयं वासना-मयं, छन्दः पद्यऽभिलाषे च इत्य् अमरः । यद् एव खल्व् इदं संसार-चक्रं भवेत् । कीदृशम् ? अजया अविद्यया अर्पिता षोडश अरा विकारा यस्मिंस् तच् च तत् कोऽतितरेत् ? त्वद्-अन्यः त्वत्तः पृथग्-भूतः त्वाम् अभजन्न् इत्य् अर्थः । त्वद्-अनन्य-भक्तस् तु तरेद् एवेत्य् अर्थः ॥२१॥

—ओ)०(ओ—

**॥ ७.९.२२ ॥**

**स त्वं हि नित्य-विजितात्म-गुणः स्व-धाम्ना**

**कालो वशी-कृत-विसृज्य-विसर्ग-शक्तिः ।**

**चक्रे विसृष्टम् अजयेश्वर षोडशारे**

**निष्पीड्यमानम् उपकर्ष विभो प्रपन्नम् ॥**

**श्रीधरः : **ननु ममापि माया-संबन्धात् कर्तृत्वाद्य्-अविशेषाच् च त्वत्तः को विशेष इत्य् आह—स इति । स्व-धाम्ना चिच्-छक्त्या नित्यं विजीता आत्मनो बुद्धेर् गुणा येन स हि त्वम् । यतः कालो माया-प्रेरकः । अत एव वशी-कृता विसृज्यानां कार्याणां विसर्गाणां साधनानां च शक्तयो येन । अत इक्षु-दण्ड-वन् निष्पीड्यमानं माम् उपकर्ष स्व-समीपं नय ॥२२॥

**क्रम-सन्दर्भः : **पुनस् तद् एव विशेषतो दर्शयन् स्वाभीष्टं निवेदयति—स त्वम् इति ॥२२॥

**भगवत्-सन्दर्भः(१७):**आत्मा त्व् अत्र जीवः, तस्य गुणाः सत्त्वादयः, सत्त्वं रजस् तम इति गुणा जीवस्य नैव मे [भा।पु। ११.२५.१२] इत्य् उक्तत्वात् ॥२२॥

**विश्वनाथः : **अतो मायायास् त्वच्-छक्तित्वात् तन्-मयं संसार-चक्रं यद्यपि तद्-रूपंतद् अपि त्वं स्वरूप-शक्त्या तस्मात् पृथग्-भूत एव तस्माद् विमोच्य लोकम् इमं स्व-चरणान्तिकं नयेत्य् आह—स त्वम् इति । यन् माया हि गुण-मयं जीवोपाधिं सृजति, स त्वं स्व-धाम्ना स्वरूप-शक्त्या विजिता आत्म-गुणा बुद्धि-गुणा येन सः । यो गुणान् क्षोभयति—स कालोऽपि त्वम् । अत एव वशीकृता विसृज्या माया-कार्य-भूता उपाधयस् तेषु विसर्गो निःक्षेपः शक्तिर् अविद्या च येन सः । अत इक्षु-दण्डवन् निष्पीड्यमानं प्रपन्नं जनम् उपकर्ष समीपं नय ॥२२॥

—ओ)०(ओ—

**॥ ७.९.२३ ॥**

**दृष्टा मया दिवि विभोऽखिल-धिष्ण्य-पानाम्**

**आयुः श्रियो विभव इच्छति यान् जनोऽयम् ।**

**येऽस्मत्-पितुः कुपित-हास-विजृम्भित-भ्रू-**

**विस्फूर्जितेन लुलिताः स तु ते निरस्तः ॥**

**श्रीधरः : **ननु लोक-पालनां भोगान् भुङ्क्ष्व पित्र्यं वा राज्यम् इदं दास्यामि । किम् इति संसाराद् उद्विजसे ? तत्राह—दृष्टा इति त्रिभिः । **श्रियः** सम्पदः । **विभव** उद्भवः । **आयुर्**-आदयो **दृष्टा** इति काक्वा तुच्छत्वम् उक्तम् । तद् एवाह—**येऽस्मत्-पितुः** **कोप-हास-विकृत-भ्रू-**भङ्ग-मात्रेण विध्वस्ताः, **स** च **त्वया निरस्तः** ॥२३॥

**क्रम-सन्दर्भः : **पुनर् अपि स्व-दुःख-दर्शनया कृपयन् स्वाभीष्टं प्रार्थयते—दृष्टा इति द्वाभ्याम् । एकैव निज-परमाभीष्ट-रूपा तत्-सेवक-चरणानुगत्या साक्षाच्-चरणारविन्द-प्रेम-सेवा दैन्य-भङ्ग्याच्छाद्य बहु-विधं प्रार्थ्यत इति ज्ञेयं पूर्वत्र परत्र च ॥२३-२४॥

**विश्वनाथः : **न च त्वां विनान्यं कम् अप्य् ऐश्वर्यवन्तं पश्यामि यम् अहं प्रपद्येयं, यो मां संसाराद् उद्धरिष्यामीत्य् आह—दृष्टा इति । दिवि-स्थानान् **अखिल**-लोक-पालानाम् **आयुर्**-आदयो **दृष्टाः** । **श्रियो** धन-सम्पदः । **विभव** ऐश्वर्यम् । ये धिष्ण्यपाः **अस्मत्-पितुः** **कोप-हास**-साधारण-प्रभावाद् अपि त्वम् एव परमेश्वर इति जानामीति भावः ॥२३॥

—ओ)०(ओ—

**॥ ७.९.२४ ॥**

**तस्माद् अमूस् तनु-भृताम् अहम् आशिषो ज्ञ**

**आयुः श्रियं विभवम् ऐन्द्रियम् आ विरिञ्च्यात् ।**

**नेच्छामि ते विलुलितान् उरु-विक्रमेण**

**कालात्मनोपनय मां निज-भृत्य-पार्श्वम् ॥**

**श्रीधरः : **यस्माद् एवं, **तस्माद् आशिषो** भोगान् । **ज्ञस्** तत्-परिपाकं विद्वान् **अहम् ऐन्द्रियम् **इन्द्रियैर् भोग्यं ब्रह्मणो भोगम् अभिव्याप्य किम् अपि **नेच्छामि** । ते **कालात्मनो विक्रमेण विलुलितान्** विध्वस्तान् अणिमादीन् अपि ॥२४॥

**सनातनः **[ह।भ।वि। १०.२९३] : यस्माल् लोक-प्रार्थ्याः स्वर्गिणाम् **आयुर्**-आदयो **विभवा** मत्-पितृ-क्रोध-भ्रू-क्षेपेणैव विनष्टाः, **तस्माद् आशिषो** भोगान्, **ऐन्द्रियम्** इन्द्रियैर् भोग्यं, ब्रह्मणो भोगम् अभिव्याप्य किम् अपि **नेच्छामि** । यतो **ज्ञस्** तत्-परिपाकं विद्वान्, नश्वरत्वाद् इत्य् अर्थः । ते **कालात्मना** काल-रूप-स्वरूपेण **उरु-विक्रमेण विलुलितान्** अणिमादीन् अपि । 

यद् वा, कालात्मना अविलुलितान् अस्पृष्टान् अर्थान् सालोक्य-सारूप्य-सामीप्य-सायुज्य-लक्षणान् अपि नेच्छामि । तर्हि किम् इच्छसि ? इत्य् अत आह—उपनयेति । परम-फल-रूपस् त्वद्-भक्त-सङ्गमो यत्र कुत्रापि भूयात्, तत्र मम स्थानाद्य्-आग्रहो नास्तीति भावः ॥२४॥

**क्रम-सन्दर्भः- **[भक्ताः] कालातीतास् ते परम-भक्तानाम् अपि परम-पुरुषार्थ-सामीप्याश् चेत्य् आह—तस्माद् इति । स्पष्टम् ॥२४॥ [भगवत्-सन्दर्भः६६]

**विश्वनाथः : **ततः किम् ? अत आह—तस्माद् इति । यस्मान् मत्-पिता तादृशैश्वर्य-सम्पत्तिमान् अपि निरस्तः, **तस्माद् अहम् आशिषो** भोगान् **ज्ञस्** तत्-परिपाकं विद्वान् **ऐन्द्रियम्** इन्द्रियैर् भोग्यम् **आविरिञ्च्याद्** ब्रह्मणो भोग्यम् अप्य् अभिव्याप्य किम् अपि **नेच्छामि** । ते **काल**-स्वरूपेण **विलुलितान्** विध्वस्तान् अणिमादीन् अपि । **निज-भृत्य-पार्श्वम्** इति तद् एव सर्वोत्तमं जानामीति भावः ॥२४॥

—ओ)०(ओ—

**॥ ७.९.२५ ॥**

**कुत्राशिषः श्रुति-सुखा मृगतृष्णि-रूपाः**

**क्वेदं कलेवरम् अशेष-रुजां विरोहः ।**

**निर्विद्यते न तु जनो यद् अपीति विद्वान्**

**कामानलं मधु-लवैः शमयन् दुरापैः ॥**

**श्रीधरः : **किं च, वर्तमान-कालेऽपि न भोगार्हा इत्य् आह—कुत्रेति । **श्रुतिः** श्रवणं, तद् एव **सुखं** यासु ताः । **मृग-तृष्णिकावन्** मिथ्या-भूताश् **चाशिषः क्व **? **अशेषाणां रुजां** रोगाणां **विरोह** उद्भव-स्थानं **क्व चेदं कलेवरम्** ? 

एवं चेत्, सर्वोऽपि जनः किं न विरज्यते ? तत्राह—**यद् अपि** यद्यपि **इति** एवं **विद्वान्** अयं **जनः**, तथापि **न निर्विद्यते**, विरक्तो न भवति । कुतः ? **काम** एव **अनलः**, तम् । **मधु**-तुल्यैः सुख-**लवैर्** दुःसाध्यैर् अपि **शमयन्** । कामाग्नि-शमन-व्यग्रस्य निर्वेदावकाशो नास्तीत्य् अर्थः । यद् वा, अचिन्त्यम् इदं त्वन्-माया-चेष्टितम् इति भावः ॥२५॥

**क्रम-सन्दर्भः : **पुनः स्वस्यातिदैन्यं दर्शयितुं सामान्यतो जीवानां दैन्यं दर्शयति—कुत्रेति । **मधु**-रूपकं तेनाग्नेः प्रत्युत वृद्धेः ॥२५॥

**विश्वनाथः : **तर्हि किम् ? इति भोगैश्वर्यं सर्व एव लोको वाञ्छतीति चेत् सर्वोऽप्य् अनभिज्ञ एवेत्य् आह—कुत्रेति । **मृगतृष्णी-रूपाः** मृगतृष्णा यथा दृष्टि-सुख-रूपास् तथैव **आशिषो** राज्याद्या अपि **श्रुति-सुख**-मात्राः स्पर्धासूया-राग-द्वेषापाय-चिन्तादिभिर् वस्तुतः सुख-लेशस्याप्य् अभावात् । अस्तु वा सुखं तस्य भोगासामर्थ्यान् महद् एव दुःखम् इत्य् आह—**क्वेदम्** इति । **यद्** यतो **विद्वान्** अपि जन इति विचार्यापि **न निर्विद्यते** ततो मूर्खः किम् उत ? इति भावः । कीदृशः ? **काम-**रूपम् **अनलं** **मधु-लवैः** सुख-लेशैः **शमयन्न्** इति, न हि मधु-लवैर् अनलः शाम्यति, प्रत्युत दीप्यते एव । **दुरापैर्** इति ते च सुख-लेशा दुःखैर् एवोपार्ज्यन्ते ॥२५॥

—ओ)०(ओ—

**॥ ७.९.२६ ॥**

**क्वाहं रजः-प्रभव ईश तमोऽधिकेऽस्मिन्**

**जातः सुरेतर-कुले क्व तवानुकम्पा ।**

**न ब्रह्मणो न तु भवस्य न वै रमाया**

**यन् मेऽर्पितः शिरसि पद्म-करः प्रसादः ॥**

**मध्वः :** रमादीनाम् इदानीं नार्पितः । रमादीनाम् अधिकोदयोऽपि सेवाधिकत्वाद् एव।


    श्री-ब्रह्म-ब्राह्मीवीन्द्रादि-त्रिक-तत्-स्त्री-पुरु-ष्टुताः ।


    तद् अन्ये च क्रमाद् एव सदा मुक्तौ स्मृताव् अपि ॥


    हरि-भक्तौ च तज्-ज्ञाने सुखे च नियमेन तु ।


    परतः स्वतः कर्मतो वा न कथञ्चित् तद् अन्यथा ॥ इति ब्रह्म-तर्के ॥२६॥

**श्रीधरः-** तर्हि त्वं कथं निर्विण्णोऽसि ? अनर्हेऽपि मयि प्रवृत्तया त्वत्-कृपयैवेत्य् आशयेनाह—क्वेति । रजसैव प्रभवो जन्म यस्य सः । सप्तम्य्-अन्तं वा कुल-विशेषणम् । तमोऽधिकं यस्मिंस् तस्मिन्न् असुराणां कुले जातोऽहं क्व ? क्व च तवानुकम्पा ? ताम् एवाह—ब्रह्मादीनां शिरसि यो नैवार्पितः स पद्मवत् सकल-सन्ताप-हरः करः प्रसादः पुरुषार्थ-रूपो मे शिरस्य् अर्पित इति यत् । यद् ययानुकम्पयेति वा ॥२६॥

**क्रम-सन्दर्भः : **अथ स्वस्यापि दैन्यं दर्शयन् तत्-कृपया निरुपाधित्व-प्राबल्यं च दर्शयति—क्वाहम् इति । न च ब्रह्मण इति तदानीन्तन-वृत्तान्तापेक्षया ॥२६॥

**विश्वनाथः : **किं च, यद्यपि मादृशो नास्ति कोऽप्य् अधमस्, तद् अपि त्वं मां सर्वोत्तमम् अकरोः । तत् ते कृपा-माहात्म्यं किं वर्णयामि ? इत्य् आह—क्वाहम् इति । यद् यः पद्म-करो मम शिरस्य् अर्पितः सन् ब्रह्मण इत्य् आदि ॥२६॥

—ओ)०(ओ—

**॥ ७.९.२७ ॥**

**नैषा परावर-मतिर् भवतो ननु स्याज्**

**जन्तोर् यथात्म-सुहृदो जगतस् तथापि ।**

**संसेवया सुर-तरोर् इव ते प्रसादः**

**सेवानुरूपम् उदयो न परावरत्वम् ॥**

**श्रीधरः :** न च त्वयीदम् अतिचित्रम् इत्य् आह—नैषेति । एते ब्रह्मादय उत्तमाः, अयम् असुरो नीच इत्य् एषा परावर-मतिर् जन्तोः प्राकृतस्य यथा तथा भवतो नैव स्यात् । अत्र हेतुः—जगत आत्मनः सुहृदश् च । तर्हि सर्वत्र मत्-प्रसाद एवं-रूपश् च किं न स्यात् ? तत्राह—संसेवया तव प्रसादो भवति । तत्र च सेवानुरूपं तत्-तद्-इच्छानुसारेण धर्मादीनाम् उदयो भवति । एवं सत्य् अपि वैषम्याभावे दृष्टान्तः—सुरतरुर् यथा सेवकस्यैव सङ्कल्पानुसारेण फलं ददाति, न च विषमस्, तद्वत् । न परावरत्वम् अत्र कारणम् इति शेषः ॥२७॥

**क्रम-सन्दर्भः : **यत् तु भवान् भक्तान् अनुगृह्णाति, तच् च यद्यपि चित्रं, तथापि दृष्टान्त-सद्-भावात् नातिचित्रम् । मय्य् अनुग्रहस् तु तद्-अभावाद् अतीव चित्रम् एव । अहो कृपायाः प्राबल्यम् इति पूर्वार्थम् एवोत्कर्षयितुम् आह—नैषेति ॥२७॥

**विश्वनाथः : **न च त्वं स्वरूपया उत्तमाधमौ गणयसीत्य् आह—नैष्येति । एते च ब्रह्मादय उत्तमा अयम् असुरो नीच इत्य् एषा परावर-मतिर् जन्तोः प्राकृतस्य यथा तथा भवतो नैव स्यात् । तत्र हेतुः—जगत आत्मनः सुहृदश् च । तर्हि सर्वत्रैव समये मत्-प्रसादोऽस्तु ? तत्राह—संसेवया यथा सुर-तरुर् आश्रितस्यैव सङ्कल्पानुसारेण, फलं ददद् अपि न विषमस् तथैव त्वम् अपि, तत्रापि सेवानुरूप उदयः सेवा-तारतम्येनैव कृपया उदय-तारतम्यं, न तु परावरत्वम् उत्कृष्टत्वम् एव कृपोदय-तारतम्यस्य कारणम् इत्य् अर्थः ॥२७॥

—ओ)०(ओ—

**॥ ७.९.२८ ॥**

**एवं जनं निपतितं प्रभवाहि-कूपे**

**कामाभिकामम् अनु यः प्रपतन् प्रसङ्गात् ।**

**कृत्वात्मसात् सुरर्षिणा भगवन् गृहीतः**

**सोऽहं कथं नु विसृजे तव भृत्य-सेवाम् ॥**

**श्रीधरः :** एतच् च त्वद्-भृत्य-कृपया मया प्राप्तम् इति त्वद्-भृत्य-पार्श्वम् एव मां नयेत्य् आद्शयेनाह—एवम् इति । यथा त्वयानुकम्पितोऽस्म्य् एवं नारदेनात्मसात् कृत्वा पूर्वम् अनुगृहीतः, सोऽहं कथं नु त्वद्-भृत्य-सेवां विसृजामि । कथम्भूतोऽनुगृहीतोऽस्मि । प्रभव एवाहि-युक्तः कूपस् तस्मिन् कामान् अभितः कामयमानं जनं निपतितम् अनु तत्-प्रसङ्गात् प्रपतन् योऽहम् । तद् एवं त्वद्-भृत्यस्य नारदस्यानुग्रहेण त्वयात्यन्तम् अनुकम्पितोऽस्म्य् अयम् एव च मम परमोऽनुग्रहो न पुनर् इदम् अतितुच्छं मत्-प्राण-रक्षणादि ॥२८॥

**क्रम-सन्दर्भः : **अथैतादृश्याः कृपायाः कारणं स्मरन्न् अपि तद् एवाभीष्टं प्रार्थयते—एवम् इति । एवं त्वत्-कृपा-योग्यं यथा स्यात् तथानुगृहीतो यः, सोऽहं दृष्ट-भगवद्-भृत्य-कृपातिशयत्वात् कथं विसृजे, त्यक्तुं शक्नोमि ? नैवेत्य् अर्थः ॥२८॥

**विश्वनाथः :** ननु मत्-संसेवया त्वयि मम सम्यक्-प्रसाद इत्य् अत्र सुरतरु-दृष्टान्तेन मद्-वैषम्यं पर्यहार्षीः । किन्तु संसेवायाः किं कारणम् ? तद् ब्रूहीति तत्राह—एवम् उत्कृष्ट-निकृष्ट-भावेन जनं सर्वम् एव कामाभिकामयमानं प्रभव एवाहि-युक्त-कूपस् तत्र निपतितम् अनु तत्-प्रसङ्गात् प्रपतन्न् एवाहं सुरर्षिणा श्री-नारदेन आत्मसात् कृत्वा अयं जीवो मदीयो भवत्व् इति मयि स्व-स्वत्त्वम् आरोप्य गृहीतः । बलात् स्व-पाणिनैव गृहीत्वा ततः सकाशात् स्वान्तिकं नीत्वा तन्-मन्त्र-राजम् उपदिश्य स्व-सेवकी-कृतः इति भावः । सोऽहं संसार-कूप-पतित एव सम्प्रत्य् अहं प्रह्लादस् त्वद्-भक्तो यत्-प्रसादाद् अभवत्, तस्य तव भृत्यस्य श्रीमद्-गुरोः सेवां कथं विसृजामि त्यजामि, यथा कर्मि-ज्ञानि-योगिनः फल-प्राप्तौ साधनं त्यजन्ति तथेत्य् अर्थः । भक्ति-मार्गे हि साधनस्यापि फली-भावात् भगवन्तं प्राप्तानाम् अपि ध्रुवादीनां साधु-सङ्गादि-साधन-स्पृहा, यथा—


    भक्तिं मुहुः प्रवहतां त्वयि मे प्रसङ्गो


    भूयाद् अनन्त महताम् अमलाशयानाम् [भा।पु। ४.९.११] इति ।


    ध्यायंश् चराम्य् अनुगृहाण यथा स्मृतिः स्यात् [भा।पु। १०.६९.१८] इति च ।

अत एव विचार्यैव मया प्रार्थितं, नय मां निज-भृत्य-पार्श्वं [भा।पु। ७.९.२४] इति ॥२८॥

—ओ)०(ओ—

**॥ ७.९.२९ ॥**

**मत्-प्राण-रक्षणम् अनन्त पितुर् वधश् च**

**मन्ये स्व-भृत्य-ऋषि-वाक्यम् ऋतं विधातुम् ।**

**खड्गं प्रगृह्य यद् अवोचद् असद्-विधित्सुस्**

**त्वाम् ईश्वरो मद्-अपरोऽवतु कं हरामि ॥**

**श्रीधरः : **न चेदं त्वया मद्-अनुग्रहार्थं कृतं किं त्व् अन्यार्थम् इत्य् आह—भो अनन्त, यद् एतन् मत्-प्राण-रक्षणं मां हन्तुम् उद्यतस्य मत्-पितुर् वधश् च तद् उभयं स्व-भृत्य-ऋषि-वाक्यम् ऋतं सत्यं विधातुम् इत्य् अहं मन्ये । कुतः ? यद् यस्माद् असद् अयुक्तं विधित्सुः खङ्गं प्रगृह्यावोचत् । किम् ? मद् अपरो मद्-व्यतिरिक्तश् चेद् ईश्वरोऽस्ति तर्हि त्वाम् इदानीम् अवतु तव कं शिरोऽहं हरामीति । पाठान्तरेऽप्य् अयम् एवार्थः । यद् यदावोचत् तदा मत्-प्राण-रक्षणम् इति वान्वयः । एतच् च, सत्यं विधातुं निज-भृत्य-भाषितम् [भा।पु। ७.८.१७] इत्य् अत्रैव बहुधा व्यख्यातम् ॥२९॥

**क्रम-सन्दर्भः : **मत्-प्राण-रक्षणादिकं च तथैवेत्य् आह—मत्-प्राणेति ॥२९॥

**विश्वनाथः : **अतस् तव भक्त-वश्यत्वाद् भक्त-कृपानुगामिन्य् एव लोकेषु तव कृपा दृष्टा, न तु त्वं स्व-भक्तम् अनाश्रितान् कंश्चिद् अपि कृपयसीति न ते क्वापि वैषम्यं मय्य् अपि तव स्व-भक्तानुरोधेनैव सर्व एवानुग्रह इत्य् आह—मद् इति । स्व-भृत्य-ऋषिर् यो नारदस् तस्य वाक्यं सत्यं कर्तुम् इत्य् अहं मन्ये । मन्-मात्रा मद्-अर्थं प्रार्थितेन श्री-नारदेन त्वत्-पुत्रस्य विद्वेषक-नाशादिना कल्याणं भविष्यतीति वर-दानात् । यद् उक्तं—


    ऋषिं पर्यचरत् तत्र भक्त्या परमया सती ।


    अन्तर्वत्नी स्व-गर्भस्य क्षेमायेच्छा-प्रसूतये ॥


    ऋषिः कारुणिकस् तस्याः प्रादाद् उभयम् ईश्वरः ।


    धर्मस्य तत्त्वं ज्ञानं च माम् अप्य् उद्दिश्य निर्मलम् ॥ [भा।पु। ७.७.१४-५] इति ।

यद् यस्माद् असत् मद्-धिंसनं विधित्सुः कं शिरो हरामीति । तथा हि—दिग्-गजादिभ्यो यथा मद्-रक्षणं तथा तद्-धस्तान् न सम्भवतीति तद्-वधश् च त्वया कृत इति । एवं भगवतः सर्वत्र साम्येऽपि भक्त-वश्यत्वं विशिष्यत इति प्रह्लादेन ज्ञापितम् ॥२९॥

—ओ)०(ओ—

**॥ ७.९.३० ॥**

**एकस् त्वम् एव जगद् एतम् अमुष्य यत् त्वम्**

**आद्य्-अन्तयोः पृथग् अवस्यसि मध्यतश् च ।**

**सृष्ट्वा गुण-व्यतिकरं निज-माययेदं**

**नानेव तैर् अवसितस् तद् अनुप्रविष्टः ॥**

**श्रीधरः : **न चेदं पक्ष-पातेन रक्षणं दैत्य-हननं च त्वयि स्वाभाविकं किन्तु माया-गुणोपाधिकम्, सर्वात्मके त्वयि स्वतस् तद् अयोगाद् इत्य् आह—एक इति । एतच् च जगत् त्वम् एवैकः । यद् यतः अमुष्यादाव् अन्ते च पृथग् अवस्यसि विरामं करोषि । सन् मात्रतया कारणत्वेनावधित्वेन च वर्तस इत्य् अर्थः । अतो मध्यतश् च त्वम् एव । कुतस् तर्हि भेद-प्रतीतिस् तत्राह—निज-मायया गुण-परिणामात्मकम् इदं जगत् सृष्ट्वा तद् अनुप्रविष्टस् त्वं तैर् गुणैर् हेतु-भूतैर् नानेव रक्षक इव हन्तेव चावसितः प्रतीतः । तद् उक्तं स्कन्धोपक्रमे—


    निर्गुणोऽपि ह्य् अजोऽव्यक्तो भगवान् प्रकृतेः परः । 


    स्व-माया-गुणम् आविश्य बाध्य-बाधकतां गतः ॥ [भा।पु। ७.१.६] इत्य्-आदिना ॥३०॥

**क्रम-सन्दर्भः : **अथ रसान्तरेण तत्-क्रोध-शमनम् । तथा हि—कथम् अयं वराकस् तव क्रोध-विषयो यत एकः इत्य् आदि । तथापि पूर्वेण सङ्गतिर् दृश्यते । तथा हि तद् एवं भक्तानुग्रह-सम्बन्धेन साक्षाद् एवावतीर्यास्मद्-विध-रक्षणं करोषीति स्थिते यत् त्वम् अन्तर्यामितया सामान्यतो विश्व-रक्षणम् । तच् च त्वयैव क्रियमाणम् अपि न साक्षात् । किन्त्व् अन्यद् वारैवेति दर्शयंस् तद्-अनुषङ्गतः सृष्ट्य्-आदि-लीलाम् आह—एक इति ॥३०॥

**विश्वनाथः : **एवं गुणातीतानां मादृश-भक्तानां गुणातीतेन त्वया भक्त-वत्सलेन पालनं गुणातीतम् एव । गुण-मयस्य जगतस् तु सृष्टि-पालन-संहारा उदासीनेनैव त्वया गुण-मया एवेति वदंस् तस्य जगतस् त्वत्-कारणकत्वात् त्वन्-मयत्वम् एवेत्य् आह—एक इति । यद् यस्माद् अमुष्य आदाव् अन्ते मध्ये च अमुष्यात् पृथग्-भूतोऽपि त्वम् एव अवस्यसि अवसीयसे विवेकिभिः प्रतीयसे इत्य् अर्थः । कुतस् तर्हि तथा न प्रतीतिः ? तत्राह—निज-मायया गुण-परिणामात्मकम् इदं जगत् सृष्ट्वेति निर्गुणस्य तव माया-शक्तेः स्वरूप-शक्तित्वाभावाद् इति भावः । तद्-अनुप्रविष्टस् त्वं तैर् गुणैर् हेतु-भूतैर् नानेव हन्तेव पालक इव उत्पादक इव अवसितः । वस्तुतस् तु तमो-गुण एव हन्ता सत्त्व-गुण एव पालकः रजो-गुण एव स्रष्टा तेष्व् एवौदासीन्येन त्वत्-प्रवेशाद् एव त्वं हन्तेत्य्-आदि व्यपदेशः ॥३०॥

—ओ)०(ओ—

**॥ ७.९.३१ ॥**

**त्वम् वा इदं सद् असद् ईश भवांस् ततोऽन्यो**

**माया यद् आत्म-पर-बुद्धिर् इयं ह्य् अपार्था ।**

**यद् यस्य जन्म निधनं स्थितिर् ईक्षणं च**

**तद् वैतद् एव वसुकालवद् अष्टि-तर्वोः ॥**

**मध्वः :** यथा वृक्षश् च वृक्ष-दाहश् च दैवकालाधीअत्वाद् दैव कालश् चेत्य् उच्यते । एवं त्वद्-अधीनत्वात् सर्वस्य सर्वं त्वम् इत्य् उच्यते । स्वतस् तद्-भिन्नोऽपि । अहं चान्यश् च परमेश्वर एवेत्य् अपार्थो भ्रान्ति । तद्-अधीनत्वाद् एव सह इत्य् उच्यते । न स्वरूपत्वाद् इत्य् अर्थः ॥३१॥

**श्रीधरः : **ननु यद्य् एतज् जगद् अहम् एव तर्हि जगतो वैषम्येण मम वैषम्यम् अपि किं न स्यात् ? इत्य् अत आह—त्वं वै त्वम् एवेदं सद्-असत्-कार्य-कारणात्मकं जगन् न तु त्वत्तः पृथक् । भवांस् तु ततोऽन्यः । आद्य्-अन्तयोः पृथग् अवस्थानात् । यद् यस्माद् एवम् अतोऽयम् आत्मीयोऽयं पर इति य बुद्धिः सापार्था मायैव । कार्य-कारणाभेदं दृष्टान्तेन साधयति । यद् यतो यस्य जन्म ईक्षणं प्रकाशश् च । यस्मिन् निधनं च स्थितिश् च तद् वै तद् एव । अष्टिर् बीजं कारणं तरुः कार्यं तयोर् यथा वसु-काल-मात्रत्वम् । 

अयम् अर्थः—काल-शब्देन नीलत्वाद्य्-असाधारण-गुण-योगात् पृथ्वी । वसु-शब्देन वस्तु-मात्रं भूत-सूक्ष्मम् । तत्र तरोर् यथा पृथ्वी-मय-बीज-मात्रत्वं तस्य च यथा भूत-सूक्ष्म-मात्रत्वम् एवं सर्वम् अपि कार्य-कारणात्मकं जगत्-परम-कारणात्मकम् एवेति। तथा च पारमर्षं सूत्रम्, तद् अनन्यत्वम् आरम्भण-शब्दादिभ्यः [वे।सू। २.१.१४] इति । श्रुतिश् च, वाचारम्भणं विकारो नामधेयं मृत्तिकेत्य् एव सत्यम् [छा।उ। ६.१.४] इति ॥३१॥

**क्रम-सन्दर्भः : **तत्र तस्य वैलक्षण्यं स्थापयति—त्वं वा इति ॥३१॥

**विश्वनाथः : **ननु जगतो मायिकत्वेऽपि मायाया मच्-छक्तित्वाज् जगतो वैषम्ये ममापि वैषम्यं किं न स्यात् ? इत्य् अत आह—त्वं वै त्वम् इदं सद्-असत्-कार्य-कारणात्मकं जगत् प्राधानिकत्वात् सत्यम् एव, न तु त्वत्तः पृथक् । ततोऽस्माज् जगतस् तु भवान् अन्यः पृथग् एव आद्य्-अन्तयोः पृथग्-अवस्थानात् । यद् यत् तु तस्मिन्न् एव जगति आत्मायं ममात्मीयः परः अयं मम शत्रुर् इति बुद्धिः । सा माया अविद्या जीवस्याविद्या-कल्पितैवेत्य् अर्थः । अपार्था सा तु मिथ्या-भूतैवेत्य् अर्थः । कार्यस्य कारणाभेदम् अपि साधयन् दृष्टान्तेन परम-कारणस्य भगवतो वैषम्यम् अपि निराकरोति । यद् यतो यस्य जन्म ईक्षणं च प्रकाशश् च यस्मिन् निधनं स्थितिश् च तद् वै तद् एव । अष्टिर् बीजं कारणं तरुः कार्यं, तयोर् यथा वसु-कालवद् वसुत्व-कालत्वे यथेत्य् अर्थः ।

वसु-शब्देन वस्तु-मात्रं भूत-सूक्ष्मम् उच्यते । काल-शब्देन नीलत्वासाधारण-गुण-योगात् पृथ्वी, काल-शब्दोऽत्र नील-गुण-वाची । ततश् च कारण-कार्यात्मकयोर् अष्टि-तर्वोर् द्वयोर् एव यथा पृथिवीत्वं गन्धत्वं च । 

अयम् अर्थः—यथा वसु-मात्रत्वं कालस्य काल-मात्रत्वं पृथिवी-मात्रत्वम् अष्टेर् अष्टि-मात्रत्वं तरोः एवम् एवेश्वर-मात्रत्वं प्रधानस्य प्रधान-मात्रत्वं महद्-आदि-मात्रत्वं देव-तिर्यग्-आदि-मय-जगतः । एवं च तर्व्-आदि-सर्व-कार्य-कारणात्मक एको भवान् एव । तथा च पारमर्षं सूत्रम्, तद् अनन्यत्वम् आरम्भण-शब्दादिभ्यः [वे।सू। २.१.१४] इति । श्रुतिश् च, वाचारम्भणं विकारो नामधेयं मृत्तिकेत्य् एव सत्यम् [छा।उ। ६.१.४] इति तेन पार्थिव-पदार्थानां काष्ठ-पाषाणादीनां वैषम्येऽपि तत्-परम-कारणस्य गन्धस्य यथा न वैषम्यं, तथैव जगतो वैषम्येऽपि न भगवत इति ॥३१॥

—ओ)०(ओ—

**॥ ७.९.३२ ॥**

**न्यस्येदम् आत्मनि जगद् विलयाम्बु-मध्ये**

**शेषेऽऽत्मना निज-सुखानुभवो निरीहः ।**

**योगेन मीलित-दृग्-आत्म-निपीत-निद्रस्**

**तुर्ये स्थितो न तु तमो न गुणांश् च युङ्क्षे ॥**

**मध्वः :** तूर्य-स्थितः ॥३२॥

**श्रीधरः : **तत्र तावद् अन्ते पृथग् अवस्थानं दर्शयति—न्यस्येदम् इति । इदम् जगद् आत्मनैवात्मनि निक्षिप्य स्व-सुखम् एवानुभवन् निष्क्रियः सन् प्रलयोदक-मध्ये शयनं करोषि । तर्हि किं जीवस्येव ममापि तमो-वृत्ति-रूपा निद्रास्ति ? न हि न हि । योग एव तु बहिर् वृत्त्य्-अभाव-साम्यान् निद्रोच्यत इत्य् आह—योगेन मीलिते दृशौ येन । आत्मनः स्वरूप-प्रकाशेन निपीता निद्रा येन । यतस् तुर्येऽवस्थात्रयातीते स्वरूपे स्थितस् त्वं न तु सुप्त इवात्मना तमो युङ्क्षे योजयसि न पश्यसि न जाग्रत्-स्वप्नयोर् इव गुणान् विषयांश् चेत्य् अर्थः ॥३२॥

**क्रम-सन्दर्भः : **प्रसङ्गेन महा-भक्त-विरिञ्चाद्य्-अनुग्रहतः सृष्ट्य्-आदि-मयीं साक्षाल् लीलाम् एव विशेषतो वर्णयति—न्यस्येदम् इति सप्तभिः । आत्मनि गर्भोदक-शायि-रूपे । जगत् त्रैलोक्यम् । योगम् एवाह—तूर्ये स्व-तुरीय-तत्त्वे श्री-वासुदेवाख्ये स्थितस् त्वन्-मात्रत्वेनात्मन्य् उररीकृत-स्फूर्तिर् इत्य् अर्थः ॥३२॥

**विश्वनाथः : **आद्य्-अन्त-मध्यावस्थानेनोक्तं जगत्-कारणत्वं प्रपञ्चयति—न्यस्येति पञ्चभिः । इदं जगद् आत्मन्य् एव न्यस्य विलयानि विगत-लयान्य् अनश्वराणि अम्बूनि यस्य तस्य कारणार्णवस्य मध्ये शेषे स्वपिषि । आत्मना आत्म-स्वरूप-शक्त्यैव निज-सुखस्यानुभवो यस्य सः । निरीहः मायिक-लीलाम् अनिच्छुः । तर्हि किं जीवस्येव ममापि तमो-वृत्ति-रूपा निद्रास्ति ? न हि न हि । बहिर्-वृत्त्य्-अभाव-साम्यान् निद्रोच्यत इत्य् आह—योगेन मीलिते दृशौ येन । आत्मनः स्वरूप-प्रकाशेन निपीता निद्रा येन । यतस् तुरीयेऽवस्था-त्रयातिरिक्ते स्वरूपे स्थित एव, न तु तमः सुषुप्त इव युङ्क्षे योजयसि जीववत् स्वीकरोषि, नापि जाग्रत्-स्वप्नयोर् इव गुणान् विषयान् ॥३२॥

—ओ)०(ओ—

**॥ ७.९.३३ ॥**

**तस्यैव ते वपुर् इदं निज-काल-शक्त्या**

**सञ्चोदित-प्रकृति-धर्मण आत्म-गूढम् ।**

**अम्भस्य् अनन्त-शयनाद् विरमत्-समाधेर्**

**नाभेर् अभूत् स्व-कणिका-वटवन्-महाब्जम् ॥**

**मध्वः :**जगद्-आत्मकम् अब्जम् अपि भगवद्-वंशत्वाद् वपुः ।


    स्थावराणां तु सर्वेषां देवता याभिमानिनी ।


    विशेषाद् वट-बीजे च साश्वत्थे च व्यवस्थिता ॥ 

अदृश्या कणिका नाम ॥३३॥

**श्रीधरः : **इदानीं कारणत्वेनादाव् अपि पृथग् अवस्थानं दर्शयन् मध्यतश् च त्वम् एवेत्य् एतत् प्रपञ्चयति चतुर्भिः । यस् त्वम् अम्भसि शेषे, तस्यैव ते इदं जगद् वपुः स्वरूपं नान्यस्य, यतस् त्वं मध्यतोऽपि तस्य । कथं-भूतस्य ? निजया काल-शक्त्या सञ्चोदिताः प्रकृतेर् धर्माः सत्त्वादयो येन । स्वरूपत्वे हेतुः—अनन्त-शायनाच् छेष-पर्यङ्काद् विरमन् समाधिर् यस्य तस्य तव नाभेः सकाशाद् एकार्णवोदके महाब्जं लोक-पद्मम् अभूत् । कथं-भूतम् ? आत्मनि त्वय्य् एव गूढं सत् । स्व-कणिकातः सूक्ष्माद् वट-बीजान् महा-वट इव ॥३३॥

**क्रम-सन्दर्भः : **जात-मात्रेऽप्य् अङ्कुरेऽधिकरणे स्वांशेन वर्तमानम् अपि बीजं कथम् उपलभते? नैवेत्य् अर्थः । किन्तु तत्-तल एवोपलभते । तत् तु तस्यागम्यम् एवासीद् इति भावः॥३३॥

**विश्वनाथः : **ततश् च तस्यैव तव पुनः सृष्टारम्भे निज-काल-शक्त्या सञ्चोदिताः प्रकृतेर् धर्माः सत्त्वादयो येन तस्य आत्मनि त्वयि निगूढम् एव, इदं ब्रह्माण्ड-रूपं वपुः प्रकृतेः सकाशात् प्रकटम् अभूत् । ततश् चाम्भसि तद्-अण्ड-गर्भादे शयानस्य तव अनन्त-शयनात् विरमन् समाधिर् यस्य । तव नाभेः सकाशान् महाब्जम् अभूत् । स्व-कणिकातः सूक्ष्माद् वट-बीजान् महा-वट इव ॥३३॥

—ओ)०(ओ—

**॥ ७.९.३४ ॥**

**तत्-सम्भवः कविर् अतोऽन्यद् अपश्यमानस्**

**त्वां बीजम् आत्मनि ततं स बहिर् विचिन्त्य ।**

**नाविन्दद् अब्द-शतम् अप्सु निमज्जमानो**

**जातेऽङ्कुरे कथम् उहोपलभेत बीजम् ॥**

**मध्वः :** सा वृक्षान् व्यञ्जयत्य् अपि । अतो बीजम् इति प्रोक्ता सा जातेऽप्य् अङ्कुरे स्थिता ।


    एवं हरिः कारणेषु स्थितः कार्य-जन-रेणू ।


    कार्याण्य् अनुप्रविष्टः सन् प्रथमं नात्र दृश्यते ॥इति च ॥३४॥

**श्रीधरः : **तद् एवं कारणत्वेनानुगतः सन् मध्यतश् च त्वम् एव वर्तस इत्य् उक्तम् एतद् एव शुद्ध-सत्त्वस्य ब्रह्मणोऽनुभवेन स्फुटयितुं तस्य प्राक्तनीम् अवस्थाम् आह—तस्मिन्न् अब्जे संभवो यस्य । कविर् ब्रह्मा । अतः पद्माद् अन्यद् अपश्यन् बीजम् उपादान-कारण-भूतं त्वां स्वस्मिन् व्याप्तं सन्तम् अपि नाविन्दत् । युक्तं चैतद् ऊह अहो । अङ्कुरे जाते सति बीजं तद् अनुगतं कारणं पृथक् कथं नाम पुमान् पश्येत् ? ॥३४॥

**क्रम-सन्दर्भः : **जात-मात्रेऽप्य् अङ्कुरेऽधिकरणे स्वांशेन वर्तमानम् अपि बीजं कथम् उपलभेत ? नैवेत्य् अर्थः _।_ किन्तु तत्-तल एवोपलभेत । तत् तु तस्यागम्यम् एवासीद् इति भावः ॥३४॥

**विश्वनाथः : **तत्-सम्भवः तद्-अब्ज-जातः कविर् ब्रह्मा अतोऽब्जाद् अन्यद् अपश्यन् स्व-शक्त्यैवोपादान-कारणं त्वाम् आत्मनि स्वस्मिन् विततं व्याप्त्या सन्तम् अपि स्व-बहिर् एव वर्तमानं विचार्य अब्द-शतं व्याप्यान्विष्यन्न् अपि नाविन्दत् । युक्तं चैतत् । उ अहो । अङ्कुरे जाते सति तत्र स्वांशेन वर्तमानम् अपि बीजं तत्राङ्कुरेऽधिकरणे कथम् उपलभेत, किन्तु तत्-तले एव उपलभेतेत्य् अर्थः । कमल-शूर;नादीनाम् अङ्कुरेषूत्पद्योत्पद्ये नष्टेष्व् अपि बीज-नाशादृष्टेः । तत्-तलं तु तदानीं ब्रह्मणोऽगम्यम् एवासीद् इति भावः ॥३४॥

—ओ)०(ओ—

**॥ ७.९.३५ ॥**

**स त्व् आत्म-योनिर् अतिविस्मित आश्रितोऽब्जं**

**कालेन तीव्र-तपसा परिशुद्ध-भावः ।**

**त्वाम् आत्मनीश भुवि गन्धम् इवातिसूक्ष्मं**

**भूतेन्द्रियाशयमये विततं ददर्श ॥**

**श्रीधरः : **भवद्-उपासनया तु स्वस्मिन्न् एव दृष्टवान् इत्य् आह—स त्व् इति । परावृत्याब्जम् आस्थितः सन् । तीव्रेण तपसा ध्यानेन । अनेन सन्-मात्र-रूपेणोपादानतया दर्शनम् उक्तम्॥३५॥

**क्रम-सन्दर्भः : **ततश् च समाधिना प्रथमं तावत् तत्रैव ब्रह्माख्य-सन्-मात्रत्वेन तम् अनुभूतवान् इत्य् आह—स त्व् इति ॥३५॥

**विश्वनाथः : **आस्थितोऽन्वेषणान् निवृत्य अब्जम् एवाश्रितः सन्, तीव्र-तपसा त्वदीय-ध्यानेन आत्मनि स्व-देहे एव भुवि कार्य-भूतायां स्थितं कारण-गन्धम् इव त्वां ददर्श ॥३५॥

—ओ)०(ओ—

**॥ ७.९.३६ ॥**

**एवं सहस्र-वदनाङ्घ्रि-शिरः-करोरु-**

**नासाद्य-कर्ण-नयनाभरणायुधाढ्यम् ।**

**मायामयं सद्-उपलक्षित-सन्निवेशं**

**दृष्ट्वा महा-पुरुषम् आप मुदं विरिञ्चः ॥**

**मध्वः :** मायामयं ज्ञान-स्वरूपं, सद्-उपलक्षण-सन्निवेशम् आनन्द् आदि-लक्षण-समुदाय-रूपम् । 


    गन्धाख्या देवता यद्वत् पृथिवीं व्याप्य तिष्ठति ।


    एवं व्याप्तं जगद् विष्णुं ब्रह्मात्म-स्थं ददर्श ह ॥ इति च ॥३६॥

**श्रीधरः : **ईश्वरत्वेन च दृष्ट्वा कृतार्थोऽभवद् इत्य् आह—एवम् अनेन प्रकारेण सहस्रम् अपरिमितानि यानि वदनादीनि तैर् आढ्यं समृद्धम् । माया-मयं माया-प्रधानम् । सता प्रपञ्चेनोपलक्षितः सन्निवेशः पादादि-रचना यस्य ॥३६॥

**क्रम-सन्दर्भः : **ततश् च सच्-चिद्-आनन्द-रूपं तस्य विग्रहम् अपि दृष्टवान् इत्य् आह—एवम् इति । ननु कथं तल-स्थ-बीज-स्थानीयस्य तस्य तत्रैव दर्शनम् ? तत्राह—एवं समाधौ विततत्वानुभव-प्रकारेणैवेति तद्-विग्रहस्य मध्यम-परिमाणतया दृश्यमानत्वेऽपि विभुत्वानुभवाद् इति भावः । माया_-_मयं प्रचुर-तच्-छक्तिम् इति । प्रपञ्चाधिष्ठातृत्वात् ॥३६॥

**विश्वनाथः :** एवम् अनेन प्रकारेण सहस्रम् अपरिमितानि यानि वदनादीनि तैर् आढ्यं महा-पुरुषं चिद्-आनन्द-विग्रहं यतो माया-मयं स्वरूप-भूतया नित्य-शक्त्या मायाख्यया युतं, अतो माया-मयं विष्णुं प्रवदन्ति मनीषिणः इति श्रुतेः । यद् वा, मायया जीवस्याविद्यया आमयं रोगम् इव विनाशकं, सन् समुचितत्वेनोत्तमः, उप आधिक्येन लक्षितः सामुद्रक-लक्षणान्वितः सन्निवेशो नयन-ग्रीवादि-विन्यासो यस्य तम् । यद् वा, तम् एव कारण-कार्ययोर् ऐक्यात् सता प्रपञ्चेन पातालादिना उपलक्षितः सन्निवेशः पादादि-रचना यस्य तथाभूतं वैराजं माया-मयं दृष्ट्वेति सम्बन्धः ॥३६॥

—ओ)०(ओ—

**॥ ७.९.३७ ॥**

**तस्मै भवान् हय-शिरस् तनुवं हि बिभ्रद्**

**वेद-द्रुहाव् अतिबलौ मधु-कैटभाख्यौ ।**

**हत्वानयच् छ्रुति-गणांश् च रजस् तमश् च**

**सत्त्वं तव प्रियतमां तनुम् आमनन्ति ॥**

**श्रीधरः : **तदा च भवांस् तस्यानुग्रहं कृतवान् इत्य् आह—तस्मा इति । हयग्रीव-मूर्तिं बिभ्रत्सन् रजस्-तमो-रूपौ मधु-कैटभाख्यौ हत्वा तस्मै श्रुति-गणान् समर्पितवान् । तत्र हेतुः—सत्त्वम् इति ॥३७॥

**क्रम-सन्दर्भः : _न व्याख्यातम्।_**

**विश्वनाथः : **स्व-भक्तं तं च पुनः पुनर् अवतीर्य त्वम् अरक्षीर् इत्य् आह—तस्मै इति । हयग्रीव-मूर्तिं दधत् श्रुति-गणान् अनयत् तस्मै समर्पयामास । मधु-कैटभाख्यौ कीदृशौ रजस्-तमः-स्वाभावाव् इत्य् अर्थः । तयोर् हनने हेतुः—सत्त्वम् इति यद्यपि गुण-मात्र एवोदासीनस्य हरेः सत्त्व-गुणो न प्रियोऽपि, तद् अपि तत्-स्वरूप-भूते शुद्ध-सत्त्वे सत्त्व-गुणस्य प्रातिकूल्याभाव-दर्शनाद् एव प्रियतमत्वम् उत्प्रेक्षितम् । न तु वस्तुतः प्रियतमत्वम् अपि । किन्तु सात्त्विक-लोक-पक्षपातित्वम् एव तव तादृशोत्प्रेक्षायां हेतुः । अतः शिष्ट-पालनार्थम् एव तव दुष्ट-निग्रहो यत् तत् खलु गुणानाम् एव स्वभावो न तु वस्तुतस् त्वयि वैषम्यम् इति भावः ॥३७॥

—ओ)०(ओ—

**॥ ७.९.३८ ॥**

**इत्थं नृ-तिर्यग्-ऋषि-देव-झषावतारैर्**

**लोकान् विभावयसि हंसि जगत् प्रतीपान् ।**

**धर्मं महा-पुरुष पासि युगानुवृत्तं**

**छन्नः कलौ यद् अभवस् त्रि-युगोऽथ स त्वम् ॥**

**श्रीधरः :** एकस् त्वम् एवेत्य् आदिभिर् अष्टभिः श्लोकैर् यद् उक्तं पक्ष-पातेन रक्षणं तद्-विपक्ष-वधश् च सत्त्वौपाधिको, न तु स्वत इति तद् उपसंहरति—इत्थम् इति । विभावयसि पालयसि । हंसि घातयसि । कलौ तु तन् न करोषि । यतस् तदा त्वं छन्नोऽभवः । अतस् त्रिष्व् अपि युगेष्व् आविर्भावात् स एवंभूतस् त्वं त्रियुग इति प्रसिद्धः ॥३८॥

एकस् त्वम् एवेत्य्-आदिभिर् अष्टभिः श्लोकैर् यद् उक्तं पक्ष-पातेन रक्षणं तद् विपक्ष-वधश् च सत्त्वौपाधिको न तु स्वत इति तद् उपसंहरति, इत्थम् इति । विभावयसि पालयसि । हंसि घातयसि । कलौ तु तन् न करोषि । यतस् तदा त्वं छन्नोऽभवः । अतस् त्रिष्व् अपि युगेष्व् आविर्भवात् स एवं-भूतस् त्वं त्रि-युग इति प्रसिद्धः ।

**क्रम-सन्दर्भः : **तत्र तत्र साक्षाद् अवतीर्य तत्-पालनं तेनोपसंहरति—इत्थम् इति ॥३८॥

**विश्वनाथः-** यथा विरिञ्चस्य कृते हयग्रीवावतारस् तथैवान्येषाम् अपि भक्तानां कृते अन्येऽप्य् अवतारा इत्य् आह—इत्थम् इति । विभावयसि पालयसि, हंसि घातयसि । युगे युगे अनुरूपं वृत्तं चरित्रं यस्य सः यद् यस्मात् त्वं कलौ छन्नः अन्यदीय-रूप-भावाभ्यां रहिताच्छन्नः । अत एव त्वं त्रियुग इति प्रसिद्धः । सत्यादि-युग-त्रय एव स्वस्य प्रख्यापनात् न तु कलाव् इत्य् अर्थः । अत एवाग्रे तत्-प्रमाण-वचनम् अप्य् अर्थान्तराच्छन्नतयैव वक्ष्यते, नाना-तन्त्र-विधानेन कलाव् अपि तथा शृणु [भा।पु। ११.५.३१]


    कृष्ण-वर्णं त्विषाकृष्णं साङ्गोपाङ्गास्त्र-पार्षदम् ।


    यज्ञैः सङ्कीर्तन-प्रायैर् यजन्ति हि सु-मेधसः ॥ [भा।पु। ११.५.३२] इति ॥३८ ॥

—ओ)०(ओ—

**॥ ७.९.३९ ॥**

**नैतन् मनस् तव कथासु विकुण्ठ-नाथ**

**सम्प्रीयते दुरित-दुष्टम् असाधु तीव्रम् ।**

**कामातुरं हर्ष-शोक-भयैषणार्तं**

**तस्मिन् कथं तव गतिं विमृशामि दीनः ॥**

**श्रीधरः : **तद् एवं भगवतस् तत्त्वं निरूप्य स्वस्य च तद्-विचारायोग्यतां निवेदयन् प्रार्थयते—नैतद् इति त्रिभिः । **असाधु** बहिर्मुखम् । **तीव्रं** दुर्धरम् । **हर्ष-शोक-भयैर् एषणा**-त्रयेण **चार्तं** दुःखितम् अपि त्वत्-**कथासु न सम्प्रीयते** । **तस्मिन्न्** एवंभूते मनसि सति **कथं तव** तत्त्वं विचारयामि ?॥३९॥

**क्रम-सन्दर्भः : **तद् एवं तत्-कथाम् अनूद्य पूर्व-पूर्व-जन्म-भावम् अनुस्मृत्य तच् च दैन्येनास्मिन् जन्मन्य् आरोप्य तस्याम् अप्य् अतितृष्णया ताम् असेवमानम् इव मत्वा स्व-मनस् तिरस्करोति—नैतन् मन इति ॥३९॥

**विश्वनाथः-** तद् एवं मुहुर् अप्य् अवतीर्य त्वं स्वीय-रूप-गुण-लीलामृतं वर्षसि, तद् अप्य् अस्माकं पापिष्ठं मनस् तत्र न प्रीणाति, दुर्विषय-गर्त एव मुहुः पतति, किं कुर्मः ? इत्य् आह—नैतद् इति त्रिभिः । **तव** रूप-गुण-लीलादीनां **कथासु** । 

नन्व् अतिस्वाद्वीष्व् अपि कथासु किम् इति न प्रीयते ? तत्राह—**दुरित-दुष्टं** यथा पित्त-दुष्टा रसना सितास्व् इत्य् अर्थः । **तीव्रं** दुर्वारम् । **एषणा** धनादि-वासना । **तस्मिन्** मनसि **तव गतिं **तत्त्वं **कथं विमृशामि** ? 

यद्यपि महा-भागवतस्य प्रह्लादस्य मनो न प्राकृतम् एतादृशं तद् वीर्य-गायन-महामृत-मग्न-चित्तः [भा।पु। ७.९.४३] इत्य् अस्यैवाग्रिमोक्तेः, तद् अपि प्रेम्णा विविध-विचित्र-तरङ्गवत्त्वेनातिदैन्योदयाद् एव प्रेमि-लोकस्यैव मुक्तिर् न विरुध्यते ॥३९॥

—ओ)०(ओ—

**॥ ७.९.४० ॥**

**जिह्वैकतोऽच्युत विकर्षति मावितृप्ता**

**शिश्नोऽन्यतस् त्वग्-उदरं श्रवणं कुतश्चित् ।**

**घ्राणोऽन्यतश् चपल-दृक् क्व च कर्म-शक्तिर्**

**बह्व्यः सपत्न्य इव गेह-पतिं लुनन्ति ॥**

**श्रीधरः : **किं च, जिह्वा अवितृप्ता सती, भो अच्युत ! मा मां यतो मधुरादि-रसस् तत आकर्षति उदरं तु क्षुधा-सन्तप्तं सत् सद्य एव यत्किञ्चिद् आहार-मात्रं प्रति । चपला दृक् चक्षुः । कर्म-शक्तिः कर्मेन्द्रियाणि लुनन्ति त्रोटयन्ति ॥४०॥

**क्रम-सन्दर्भः : **तद् एवं स्व-दुःख-सादृश्येन जन-दुःखम् अनुस्मृत्य कृपा-परवशः स्व-दुःखम् अप्य् अनादृत्य तद्-अर्थम् एव निवेदयति—जिह्वैकत इति द्वाभ्याम् ॥४०॥

**विश्वनाथः-** मनसो दुष्टत्वेऽपि मत्-कीर्तनादिना जनः कृतार्थीभवतीति चेत् तत्राह—जिह्वा वाग्-इन्द्रियं रसनेन्द्रियं च अवितृप्ता सती भो अच्युत माम् आकर्षति । ग्राम्य-कटु-मिथ्यादि-प्रलापं प्रति मधुरादि-रसं प्रति चेति भावः । अयतस् ततोऽप्य् अन्यत्र कामिनीषु धर्म-धनोपार्जनादाव् अन्य-ताडनादौ वा शक्तिः सामर्थ्यं लुनन्ति त्रोटयन्त्य् अतस् तत्-कीर्तनादाव् अवकाशम् एव न प्राप्नोमीति भावः ॥४०॥

[अत्र यथा-श्लोकं भा। ११.९.२७-श-पद्यं द्रष्टव्यम् ।]

—ओ)०(ओ—

**॥ ७.९.४१ ॥**

**एवं स्व-कर्म-पतितं भव-वैतरण्याम्**

**अन्योन्य-जन्म-मरणाशन-भीत-भीतम् ।**

**पश्यन् जनं स्व-पर-विग्रह-वैर-मैत्रं**

**हन्तेति पारचर पीपृहि मूढम् अद्य ॥**

**श्रीधरः : **न केवलम् अहम् एक एवैवं कष्टां दशाम् आपन्नः, किन्तु महा-जनोऽप्य् एवम् एव क्लिश्यति । अतः सर्वं जनं पालयेति प्रार्थयते—एवम् इति । भवः संसार एव वैतरणी यम-द्वार-नदी, तस्याम् । अन्योऽन्यतो यानि जन्मादीनि, तेभ्योऽतिभीतम् । स्वेषां परेषां च विग्रहेषु यथा-यथं वैरं मैत्रं च यस्य । एवं मूढं जनं पश्यंस् त्वम्, हे **पारचर** ! तस्याः पारे स्थित नित्य-मुक्त ! हन्तेति अहो कष्टम् ! इत्य् एवम् अनुकम्प्याद्य पीपृहि वैतरणीम् उत्तार्य पालय ॥४१॥

**क्रम-सन्दर्भः : _न व्याख्यातम्।_**

**विश्वनाथः- **न केवलम् अहम् एक एव, अपि तु सांसारिकः सर्व एव जनः क्लिश्यतीति तद्-उद्धारं प्रार्थयते—एवम् इति । भव एव वैतरणी यम-द्वार-नदी तस्यां, स्वेषां परेषां च विग्रहे यथायथं वैरं मैत्रं च यस्य तम् । हे पारचर ! एवं-भूत-वैतरण्याः पार एव विरचित-क्रीड इति हेतोर् हन्त कृपया पीपृहि वैतरणीम् उत्तार्य पालय ॥४१॥

—ओ)०(ओ—

**॥ ७.९.४२ ॥**

**को न्व् अत्र तेऽखिल-गुरो भगवन् प्रयास**

**उत्तारणेऽस्य भव-सम्भव-लोप-हेतोः ।**

**मूढेषु वै महद्-अनुग्रह आर्त-बन्धो**

**किं तेन ते प्रिय-जनान् अनुसेवतां नः ॥**

**श्रीधरः : **एकेन मया कथं सर्वो जनस् तारणीय इति चेत् तत्राह—को न्व् इति । को नु ते अत्र सर्व-जनोत्तारणे प्रयासो न कोऽपि । कुतः ? अस्य विश्वस्य भव-संभव-लोपानाम् उत्पत्ति-स्थिति-संहाराणां हेतोः ततोऽपि किम् एतद् दुष्करम् इति भावः । उचितं चैतद् इत्य् आह—मूढेष्व् इति । त्वां च त्वदीयांश् च तारयिष्यामीमं दुराग्रहं मा कृथा इति चेत् तत्राह—तव ये प्रिय-जना भक्तास् तान् अनुसेवमानानां नोऽस्माकं तेनोत्तारणेन किम् ?

कोऽतिप्रयासोऽसुर-बालका हरेः

को न्व् अत्र तेऽखिल-गुरो भगवन् प्रयासः ।

प्रह्राद इत्थम् उपमन्त्र्य मिथो नराणाम्

ईशेन सख्यम् अकरोद् अपनीय मायाम् ॥४२॥

**क्रम-सन्दर्भः : _न व्याख्यातम्।_**

**विश्वनाथः : **एकेन मया कथं सर्वो जनस् तारणीय इति चेत्, तत्राह—को न्व् इति । अखिल-गुरो गुरु-रूप-धारिणा एकेनापि त्वया परः परार्धेनापि भवितुं समर्थेन सर्व एव जनो निस्तार्यताम् इति भावः । न चैतावत् सामर्थ्यं मे नास्तीति वाच्यम् इत्य् आह—अस्य विश्वस्य जन्म-स्थिति-संहार-कारणस्य यदि जन्मादेः कारणम् अभूस् तदा उद्धारस्यापि कारणं भवितुम् अर्हस्य् एवेति भावः । उचितम् एवैतद् इत्य् आह—मूढेष्व् एति । त्वां च त्वदीयांश् च तारयिष्यामि इदम् अतिदुराग्रहं मा कृथा इति चेत्, तत्राह—तव ये प्रिय-जना भक्तास् तान् अनुसेवमानानां नोऽस्माकं तेन त्वत्-कर्तृकोत्तारणेन किं त्वद्-भक्त-सेवा-प्रभावात् स्वयम् एव वयं तरिष्याम इति भावः ॥४२॥

—ओ)०(ओ—

**॥ ७.९.४३ ॥**

**नैवोद्विजे पर दुरत्यय-वैतरण्यास्**

**त्वद्-वीर्य-गायन-महामृत-मग्न-चित्तः ।**

**शोचे ततो विमुख-चेतस इन्द्रियार्थ-**

**माया-सुखाय भरम् उद्वहतो विमूढान् ॥**

**श्रीधरः : **वत्स प्रह्राद, त्वां तावत् तारयिष्यामि तावतैव कृतार्थः स्याः, किम् अनेन निर्बन्धेन ? इत्य् अत आह—नैवेति । हे पर सर्वोत्तम ! त्वद्-वीर्य-गायनम् एव महामृतं, तस्मिन् मग्नं चित्तं यस्य सोऽहं भव-वैतरण्या नैवोद्विजे, किन्तु विमूढान् शोचामि । तान् एवाह—ततो महामृताद् विमुखं चेतो येषाम् । प्रत्युत, इन्द्रियार्थ-निमित्तं यन् माया-सुखं तद्-अर्थं भरं कुटुम्बादि-भारम् उद्वहतः ॥४३॥

**क्रम-सन्दर्भः : **ननु, मत्-प्रिय-जन-सेविनाम् अपि भवाद् अनुत्तीर्णानां तद्-उद्वेगः स्याद् एवेत्य् आशङ्क्य नहि नहीति स्वं दृष्टान्तयति—नैवेति । त्वद्-वीर्याणां ये गायकास् तत्-प्रिय-जनाः तत्-सम्बन्धि यन् महामृतं, तद्-गान-रूपम् एव तत्र मग्नं चित्तं यस्य सोऽहं नैवोद्विजे । अत्र पूर्वं त्रस्तोऽस्म्य् अहम् [भा।पु। ७.९.१६] इत्य्-आदिकं यद् उक्तं, तत् खलु तद्-बहिर्-मुखं साङ्गा-रोचकत्वेन । सम्प्रति नैवोद्विज इत्य्-आदिकं तत् कथामृत-माधुर्याविष्टत्वेन मध्ये च नैतन् मन [भा।पु। ७.९.३९] इत्य्-आदिकम् अतितृष्णयेति विवेचनीयम् । भावानां विचित्र-गतित्वात् ॥४३॥

**विश्वनाथः : **किं च, अहं स्वार्थस् तु संसार-तरणं नैवार्थय इत्य् आह—नैवेति । हे पर, सर्व-श्रेष्ठ, वैतरण्याः सकाशान् नोद्विजे । तत्र हेतुः—त्वद्-वीर्येति, किन्तु विमूढान् शोचामि, इन्द्रियथार्थ-हेतुकं, यन् माया-मयं सुखं तद्-अर्थं भरं कुटुम्ब-भरणादि-भारम् उद्वहतः ॥४३॥

—ओ)०(ओ—

**॥ ७.९.४४ ॥**

**प्रायेण देव मुनयः स्व-विमुक्ति-कामा**

**मौनं चरन्ति विजने न परार्थ-निष्ठाः ।**

**नैतान् विहाय कृपणान् विमुमुक्ष एको**

**नान्यं त्वद् अस्य शरणं भ्रमतोऽनुपश्ये ॥**

**मध्वः :** प्रायेण देव-मुनयः ।


    आश्रितेषु कृपा कार्या विशेषात् तात्त्विकैः सुरैः ।


    मुनिभिश् च तथा कैश्चित् कैश्चित् कार्याखिलेष्व् अपि ॥


    तथापि तात्त्विक-सुर-कृपा विषयतां गताः ।


    अत एव विमुच्यन्ते तद् अन्येन कथञ्चन ॥ इति ॥४४॥

**श्रीधरः : **त्वं तावन् मुक्तिं गृहाण, तांस् तु तत्त्व-ज्ञा मुनय उपदेक्ष्यन्तीति चेत् तत्राह—प्रायेणेति । न विमुमुक्षे विमुक्तिं नेच्छामि । तर्ह्य् अन्यं कम् अपि प्रार्थय, माम् एव किम् इति निर्बध्नासि ? इति चेद्, अत आह—त्वत्तोऽन्यम् अस्य जनस्य शरणं न पश्यामि ॥४४॥

**क्रम-सन्दर्भः : **यथा श्री-भगवन्तं को न्व् अत्र [भा।पु। ७.९.४२] इत्य्-आदिकम् उवाच, तथैव मुनीन् अपि प्रत्याह—प्रायेणेति ॥४४॥

**विश्वनाथः : **त्वं तावन्-मुक्तिं गृहाण, त्वांस् तु तत्त्व-ज्ञा मुनयो मुक्ति-साधनम् उपदेक्ष्यन्तीति चेत्, तत्राह—प्रायेणेति । अहं तु न तथा बुभूषामीत्य् आह—नैतान् इति । त्वत्तोऽन्यम् अस्य जनस्य शरणं न पश्यामि ॥४४॥

—ओ)०(ओ—

**॥ ७.९.४५ ॥**

**यन् मैथुनादि-गृहमेधि-सुखं हि तुच्छं**

**कण्डूयनेन करयोर् इव दुःख-दुःखम् ।**

**तृप्यन्ति नेह कृपणा बहु-दुःख-भाजः**

**कण्डूतिवन् मनसिजं विषहेत धीरः ॥**

**श्रीधरः : **नन्व् एते स्त्री-संभोगादिना सुखिन एव न कृपणाः ? तत्राह—यद् इति । करयोः कण्डूयनेन सङ्घर्षणेनेव दुःखम् अनु दुःखं यस्मिन् । तर्हि दुःखत्वाद् एव ततो निर्विद्य मुच्येरंस् तत्राह—कृपणाः कामुका बहु-दुःख-भाजोऽपीह गृह-मेधि-सुखे न तृप्यन्त्य् अलम् इति न मन्यन्ते । कण्डूतिवत् कामस्य दुःसहत्वात् । ननु केचित् कण्डूतिम् अपि सहन्ते कामं च ? इत्य् अत्राह—त्वत्-प्रसादात् तु कश्चिद् धीर एव मनसिजं कामं विषहेत, न तु सर्वे । अत्रापि कण्डूतिवद् इति दृष्टान्तः ॥४५॥

**क्रम-सन्दर्भः : _न व्याख्यातम्।_**

**विश्वनाथः : **नन्व् एते स्त्री-सम्भोगादिभिः सुखिन एव न कृपणाः ? तत्राह—

यद् इति । करयोः कण्डूयनेन सङ्घर्षणेनेव दुःखम् अनु दुःखं यत्र तत् । तर्हि दुःखत्वाद् एव ततो निर्विद्य मुच्येरंस् तत्राह—कृपणाः कामुका बहु-दुःख-भाजोऽपीह गृह-मेधि-सुखे दुःख-रूपे न तृप्यन्ति, अलम् इति न मन्यन्ते । कण्डूतिवत् कण्डूताव् इवेत्य् अर्थः । ननु कश्चित् कश्चित् ततो निर्विघ्नोऽपि दृश्यते ? सत्यं, त्वत्-प्रसादाद् धीर एव मनसिजं कामं दुःख-स्वरूपम् एव विषहेत, न तु सर्वे ॥४५॥

—ओ)०(ओ—

**॥ ७.९.४६ ॥**

**मौन-व्रत-श्रुत-तपो-ऽध्ययन-स्व-धर्म-**

**व्याख्या-रहो-जप-समाधय आपवर्ग्याः ।**

**प्रायः परं पुरुष ते त्व् अजितेन्द्रियाणां**

**वार्ता भवन्त्य् उत न वात्र तु दाम्भिकानाम् ॥**

**श्रीधरः : **ननु मौनादिभिर् मोक्ष-साधनैः सुलभैव, तेषाम् अपि मुक्तिः ? तत्राह—मौनेति । हे **पुरुष** अन्तर्यामिन् ! ये **मौनादयो** दश **आपवर्ग्या** अपवर्ग-हेतवः प्रसिद्धाः। **रहो** विविक्त-वासः । ते तु **प्रायशोऽजितेन्द्रियाणाम्** इन्द्रिय-भोगायार्थार्थं विक्रीणतां **वार्ता** जीवनोपाया भवन्ति । **दाम्भिकानां** तु **वार्ता** अपि भवन्ति वा न वा । दम्भस्यानियत-फलत्वात् ॥४६॥

**क्रम-सन्दर्भः : _न व्याख्यातम्।_**

**भक्ति-सन्दर्भः (१६८): मौनादय एवाजितेन्द्रियाणां वार्ता **जीवनोपाया** भवन्ति । दाम्भिकानां तु वार्ता **अपि** भवन्ति न वा **दम्भस्यानियत-फलत्वाद् इत्य् अर्थः ॥४६॥

**विश्वनाथः : **ननु ब्राह्मणानां तावन्-मौनादिभिर् मोक्ष-साधनैः स्वत एव सिद्धैर् मोक्षोऽपि स्वत एव सिद्धः ? तत्राह—मौनेति । हे **पुरुष** ! अन्तर्यामिन् ! त्वां किं विज्ञापयामीति भावः । ये मौनादयो दश **आपवर्ग्या** अपवर्ग-हेतवः प्रसिद्धाः। **रहो** विविक्त-वासः । ते तु **प्रायशोऽजितेन्द्रियाणाम्** विषय-भोगार्थम् एव तान् विक्रीणतां **वार्ता** जीवनोपाया एव भवन्ति । **दाम्भिकानां** तु वार्ता अपि भवन्ति न वा, दम्भस्यानियत-फलत्वात् ॥४६॥

—ओ)०(ओ—

**॥ ७.९.४७ ॥**

**रूपे इमे सद्-असती तव वेद-सृष्टे**

**बीजाङ्कुराव् इव न चान्यद् अरूपकस्य ।**

**युक्ताः समक्षम् उभयत्र विचक्षन्ते त्वां**

**योगेन वह्निम् इव दारुषु नान्यतः स्यात् ॥**

**मध्वः : **कार्याकारण-रूपे तद्-वशत्वापेक्षया साक्षात् स्वरूपापेक्षया स्वरूपाद् अन्यद् रूपं न ॥४७॥

**श्रीधरः : **त्वज्-ज्ञानं भक्तिं विना स-कामैर् मौनादिभिर् न भवत्य् एवेत्य् आह—रूपे इति त्रिभिः । बीजाङ्कुराव् इव प्रवाहापन्ने इमे सद्-असती कार्य-कारणे एव ते रूपे उपलक्षण-भूते वेदेन सृष्टे प्रकाशिते, न च अन्यत् स्व-समवेतं गौरत्वादिकम् इव देव-दत्तादेः । कुतः ? अरूपकस्य प्राकृत-रूपादि-शून्यस्य, अतो युक्ताः संयता एव भक्ति-योगेन प्रत्यक्षं त्वाम् उभयत्र कार्ये कारणे चानुगतं पश्यन्ति मथनेन दारुषु वह्निम् इव। नान्यतः स्यात् त्वज्-ज्ञानम् इति शेषः । यद् वा, ज्ञान-प्रकारम् एवाह—एतद् उभयम् अन्यतः प्रधान-परमाण्व्-आदेर् न स्यात् । स ऐक्षत [बृ।आ।उ। १.२.५] इत्य्-आदि-श्रुतेः । अतस् त्वम् एव कारणत्वात् सर्वत्रानुस्यूत इति ॥४७॥

**क्रम-सन्दर्भः : _न व्याख्यातम्।_**

**विश्वनाथः : **त्वत्-प्राप्तिस् तु भक्ति-योगं विना मौनादिभिर् नैव भवतीत्य् आह—रूपे इति । इमे सद्-असती कार्य-कारणे बीजाङ्कुराव् इव प्रवाहापन्ने समष्टि-व्यष्टी तवैव रूपे । न चान्यत् समष्टि-व्यष्ट्य्-आत्मकं विश्वम् इदं त्वत्तो भिन्नं न भवति, अरूपकस्य प्राकृत-रूप-रहितस्य तव । अतो युक्ता विवेकिनः त्वाम् उभयत्र समष्टौ व्यष्टौ च विचिन्वते प्राप्तुम् अन्विष्यन्ति यतस् त्वं कारणत्वेनोभयत्र वर्तसे इति भावः । योगेन उपायेन भक्ति-योगेनैव न चान्यतो ज्ञानादिना, भक्त्याहम् एकया ग्राह्यः[भा।पु। ११.१४.११] इति त्वद्-उक्तेर् इति भावः । वह्नि-पक्षे, योगेन मन्थनेन, अत एव भक्त्येत्य् अस्य स्पष्ट-शब्दस्याप्रयोगः ॥४७॥

—ओ)०(ओ—

**॥ ७.९.४८ ॥**

**त्वं वायुर् अग्निर् अवनिर् वियद् अम्बु मात्राः**

**प्राणेन्द्रियाणि हृदयं चिद् अनुग्रहश् च ।**

**सर्वं त्वम् एव सगुणो विगुणश् च भूमन्**

**नान्यत् त्वद् अस्त्य् अपि मनो-वचसा निरुक्तम् ॥**

**श्रीधरः : **तद् एवाह—त्वं वायुर् इति । **हृदयं** मनः । **चिच्** चित्तम् । **अनुग्रहो**ऽहङ्कारो देवता-वर्गो वा । **स-गुणः** स्थूलः । **विगुणः** सूक्ष्मः । मनश् च वचश् च **मनो-वचस्** तेन **निरुक्तं** प्रकाशितं किम् अपि **त्वत्तोऽन्यन् नास्ति** ॥४८॥

**क्रम-सन्दर्भः : **त्वम् इति । **हृदयम्** अन्तर्-इन्द्रियं मनो-बुद्ध्य्-अहङ्कार-चित्तात्मकं । **चित्** शुद्धो जीवः । **अनुग्रहः **स्व-सम्मुखी-करण-शक्तिः । किं बहुना, **स-गुणो** मायिकः **विगुणश्** चामायिकः सर्वार्थस् त्वम् एवेति ॥४८॥ (परमात्म-सन्दर्भ ६७)

**विश्वनाथः :** उक्तम् अर्थं विवृणोति—त्वम् इति । **हृदयं** मनः । **चिच्** चित्तम् । **अनुग्रहो** ऽनुग्राहको देवता-वर्गः । **स-गुणः** स्थूलः । **विगुणः** सूक्ष्मः । मनश् च वचश् च **मनो-वचस्** तेन **निरुक्तं** प्रकाशितं किम् अपि **त्वत्तोऽन्यन् नास्ति** ॥४८॥

—ओ)०(ओ—

**॥ ७.९.४९ ॥**

**नैते गुणा न गुणिनो महद्-आदयो ये**

**सर्वे मनः-प्रभृतयः सह-देव-मर्त्याः ।**

**आद्य्-अन्तवन्त उरुगाय विदन्ति हि त्वाम्**

**एवं विमृश्य सुधियो विरमन्ति शब्दात् ॥**

**श्रीधरः : **अभक्तास् तु स्वस्मिन्न् अनुगतम् अपि त्वां न जानन्तीत्य् आह—नैत इति । **एते** गुणाद्य्-अभिमानिनो देवा **आद्य्-अन्त-वन्तो** जडोपाधित्वाद् अनाद्य्-अन्तं निरुपाधिं त्वां **न विदन्ति** । **हि** यस्मात् **सुधियो** विद्वांस **एवंविचार्यशब्दाद्** अध्ययनादि-व्यापाराद् **उपरमन्ति** । त्वाम् एव समाधिनोपासत इत्य् अर्थः । तथा च श्रुतिः, किम्-अर्था वयम् अध्येष्यामहे किम्-अर्था वयं यक्ष्यामहे[^३५]इति । नानुध्यायेद् बहून् शब्दान् वाचो-विग्लापनं हि तद् इति । स्मृतिश् च, 


    यदा ते मोह-कलिलं बुद्धिर् व्यतितरिष्यति । 


    तदा गन्तासि निर्वेदं श्रोतव्यस्य श्रुतस्य च ॥ [गीता २.५२] इत्य्-आदि ॥४९॥

**क्रम-सन्दर्भः : _न व्याख्यातम्।_**

**विश्वनाथः :** तज् ज्ञानं त्वद्-भक्त्यैव भवेन्, न तु शास्त्राध्ययन-बुद्धि-कौशलादिभिर् इत्य् आह—नेति । यद्य् **एते त्वांन विदन्ति**, तर्ह्य् एतैर् एव मनो-बुद्ध्य्-आदिभिः शास्त्राण्य् अध्ययनाध्यापनादिभिर् **विचार्य** जीवाः कथं ज्ञास्यन्ति ? इति **विमृष्यशब्दाद्** अध्ययनादि-व्यापाराद् **उपरमन्ति** । तथा च श्रुतिः— किम्-अर्था वयम् अध्येष्यामहे किम्-अर्था वयं यक्ष्यामहेइति । नानुध्यायेद् बहून् शब्दान् वाचो-विग्लापनं हि तद् इति । स्मृतिश् च, 


    यदा ते मोह-कलिलं बुद्धिर् व्यतितरिष्यति । 


    तदा गन्तासि निर्वेदं श्रोतव्यस्य श्रुतस्य च ॥ [गीता २.५२] इत्य्-आदि ॥४९॥

—ओ)०(ओ—

**॥ ७.९.५० ॥**

**तत् तेऽर्हत्तम नमः-स्तुति-कर्म-पूजाः**

**कर्म स्मृतिश् चरणयोः श्रवणं कथायाम् ।**

**संसेवया त्वयि विनेति षड्-अङ्गया किं**

**भक्तिं जनः परमहंस-गतौ लभेत ॥**

**श्रीधरः : **उपसंहरति—तद् इति । हे **अर्हत्तम** ! **नमः-स्तुति-कर्म-पूजाः** प्रणिपात-स्तुति-सर्व-कर्मार्पणानि, **कर्म** च परिचर्या, **चरणयोः स्मृतिश्** च, **कथायां श्रवणं **चेत्य् एवं षड्-अङ्गया **सम्यक्-सेवया विनापरमहंसानां गतौ** प्राप्ये **त्वयि जनःकथं भक्तिं लभेत** ? यस्माद् एवं भक्तिं विना न मोक्षो, न च भक्तिः संसेवया विना, अतः प्राक् प्रार्थितं त्वद्-दास्य-योगम् एव देहीति प्रकरणार्थः ॥५०॥

**क्रम-सन्दर्भः : कर्म** परिचर्या । **कर्म-स्मृतिर्** लीला-स्मरणम् । **चरणयोर्** इति सर्वत्रान्वितं भक्ति-व्यञ्जकम् । तस्मात् सर्व-कृतार्थता-मूल-तत्-प्रेम-भक्ति-सम्पादनीं **षड्-अङ्गांसंसेवाम्** एव सर्वेभ्योऽपि देहि । अहं च त्वद्-भक्त-कृपया साक्षाद्-अङ्घ्रि-मूल-प्राप्तौ त्वत्-साक्षाद्-दास्य-योगादौ वा कृतार्थताम् आपन्नोऽपि तेनैव कृतार्थतां मंस्य इति भावः । एवं च ब्रह्मादिषु प्रसादो यः प्रथमं प्रार्थितस् तस्यापि कैमुत्येन गमितत्वात् सर्व-प्रार्थना-वाक्यैक-वाक्यत्वे सिद्धे त्वद्-अनुगतानाम् अन्येषाम् अपि वाक्यानां तत् स्वतः-सिद्धम् ॥५०॥ [भक्ति-सन्दर्भ २०२]

**विश्वनाथः :** स्तुतिम् उपसंहरति—तद् इति । यस्माद् अध्ययनादिभिस् तज्-ज्ञानं न भवेत्, तस्मात् त्वज्-ज्ञानार्थम् आग्रहं परित्यज्य सर्व-पुरुषार्थ-सारस्य त्वत्-प्रेम्णः साधार्थम् एव यतेतेत्य् आह—हे **अर्हत्तम** ! **नमो** नमस्कारश् च, **स्तुति-कर्म** स्तव-करणं च, **पूजा** अर्चनं च ताः । **कर्म** परिचर्या, **चरणयोः स्मृतिश्** च, **कथायां श्रवणं** चेत्य् एवं षड्-अङ्गया **सेवया** भक्त्या **विना त्वयि किं भक्तिं** प्रेमाणं **लभेत**? नैव लभेतेत्य् अर्थः । **परमहंसानां** ज्ञानिनां **गतिर्** मुक्तिर् यस्मात्, तस्मात् तस्मिन्न् इति कथञ्चिद् भक्ति-मिश्र-ज्ञानेन मुक्तिम् एव लभेतेति भावः । तस्मात् सर्व-कृतार्थता-मूलत्वात् प्रेम-भक्ति-सम्पादिनीं षड्-अङ्गां संसेवाम् एव सर्वेभ्योऽपि देहि । सा दुर्लभा चेत्, मुक्तिम् एव दत्त्वा संसार-दुःखात् तावत् सर्वांस् त्रायस्व । अहं तु त्वद्-भक्त-सेवयैव कृतार्थीकृत एव वर्ते इति न काचिच् चिन्तेति भावः ॥५०॥

—ओ)०(ओ—

**॥ ७.९.५१ ॥**

**श्री-नारद उवाच—**

**एतावद् वर्णित-गुणो भक्त्या भक्तेन निर्गुणः ।**

**प्रह्रादं प्रणतं प्रीतो यत-मन्युर् अभाषत ॥**

**श्रीधरः : **एतावन्तो वर्णिता गुणा यस्य । यत-मन्युर् उपसंहृत-कोपः ॥५१॥

**क्रम-सन्दर्भः : **गुणाः कारुण्यादयस् तत्-तद्-दानादि क्रिया-शक्ति-रूपाश् च ॥५१॥

**विश्वनाथः :** गुणाः कारुण्यादयः निर्गुणः प्राकृत-गुण-रहितः । यत-मन्युः मद्-भक्ताय प्रह्लादायापि द्रुह्यतीति यो दुर्वारो मन्युर् अभूत्, स प्रह्लादस्यानन्द-दर्शनाद् उपशान्त इत्य् अर्थः ॥५१॥

—ओ)०(ओ—

**॥ ७.९.५२ ॥**

**श्री-भगवान् उवाच—**

**प्रह्राद भद्र भद्रं ते प्रीतोऽहं तेऽसुरोत्तम ।**

**वरं वृणीष्वाभिमतं काम-पूरोऽस्म्य् अहं नृणाम् ॥**

**श्रीधरः : **कामान् पूरयतीति तथा पुरुषार्थ-प्रवाहोऽस्मीत्य् अर्थः ॥५२॥

**क्रम-सन्दर्भः : **तद् एवं श्रीमत्-प्रह्लादस्य सर्व-जीव-गतां कृपाम् अनुमोदमानस् तस्याश् च पूर्वकं—य एतत् कीर्तयेत् [भा।पु। ७.१०.१४] इति पर्यन्तम् आशंसनं करिष्यन्न् अभीष्टान्तरम् अर्थयितुम् उत्साहयति—**अभिमतम्** अन्यम् अन्यम् अपि वरम् ॥५२॥

**विश्वनाथः :** **अभिमतं वृणीष्वेति** मयि भृत्य-वत्सले परमोदार-चूडामणौ कः सङ्कोच इति भावः । येषां कृते त्वं मां प्रार्थयसे, तेषाम् अपि नृणाम् अहं काम-पूरोऽस्मि, पुरुषार्थ-प्रवाह-रूप एव वर्ते । किं पुनर् एकां मुक्तिम् एव ददे इति भावः । तेन प्रह्लाद-बुद्धि-विषयी-कृतास् तात्-कालिका जीवा निस्तीर्णा एव, जीवानाम् आनन्त्यात् तद् अन्यैर् एव जीवैस् तद्-अनन्तरं ब्रह्माण्डम् अपूरीति ज्ञेयम् ॥५२॥

—ओ)०(ओ—

**॥ ७.९.५३ ॥**

**माम् अप्रीणत आयुष्मन् दर्शनं दुर्लभं हि मे ।**

**दृष्ट्वा मां न पुनर् जन्तुर् आत्मानं तप्तुम् अर्हति ॥**

**श्रीधरः, विश्वनाथः **: **अप्रीणतः** अप्रीणयतः । **तप्तुम्** अपूर्ण-कामत्वेन शोचितुम् ॥५३॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ७.९.५४ ॥**

**प्रीणन्ति ह्य् अथ मां धीराः सर्व-भावेन साधवः ।**

**श्रेयस्-कामा महा-भाग सर्वासाम् आशिषां पतिम् ॥**

**श्रीधरः : प्रीणन्ति** तोषयन्ति ॥५४॥

**क्रम-सन्दर्भः : **अथ अत एवाभिमत-वरेच्छात एव ॥५४॥

**विश्वनाथः : प्रीणन्ति** प्रीणयन्ति, मां प्रति तुष्यन्तीति वा । **सर्व-भावेन** दास्य-सख्यादिना ॥५४॥

—ओ)०(ओ—

**॥ ७.९.५५ ॥**

**श्री-नारद उवाच—**

**एवं प्रलोभ्यमानोऽपि वरैर् लोक-प्रलोभनैः ।**

**एकान्तित्वाद् भगवति नैच्छत् तान् असुरोत्तमः ॥**

**श्रीधरः :** **एकान्तित्वान्** निरुपाधि-भक्तत्वात् ॥५५॥

**क्रम-सन्दर्भः : एवं** पूर्वोक्त-प्रकारेण । **वरैः** स्वयम् एव निर्दिष्टैः ॥५५॥

**विश्वनाथः :** **एकान्तित्वात्**, एकान्तिनो यस्य न कञ्चनार्थं वाञ्छन्ति [भा।पु। ८.३.२०] इति तल्-लक्षणात् ॥५५॥

इति सारार्थ-दर्शिन्यां हर्षिण्यां भक्त-चेतसाम् ।

सप्तमे नवमोऽध्यायः सङ्गतः सङ्गतः सताम् ॥*॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां सप्तम-स्कन्धे

प्रह्लादानुचरिते नवमोऽध्यायः ।

॥७.९॥

(७.१०)


### अथ दशमोऽध्यायः


## प्रह्लाद-चरितं पुर-विजयश् च 


### ॥ ७.१०.१ ॥

**श्री-नारद उवाच—**

**भक्ति-योगस्य तत् सर्वम् अन्तरायतयार्भकः ।**

**मन्यमानो हृषीकेशं स्मयमान उवाच ह ॥**

**श्रीधरः :**

दशमे त्व् अनुगृह्यामुं भक्तम् अन्तर्हिते हरौ ।

प्रसङ्गाद् धरिणा रुद्रे कृतोऽनुग्रह ईर्यते ॥

**तत् सर्वं** वर-जातम् ॥१॥

**क्रम-सन्दर्भः : _न व्याख्यातम्।_**

**विश्वनाथः :**

प्रह्लादाय वरं दत्त्वा दशमेऽन्तर्हिते हरौ ।

तस्यैवानुग्रहाद् ईशः पुरस् तिस्रो ददाह सः ॥

**तत् सर्वं** वर-जातम् । **स्मयमान** इति "मां बालकम् अज्ञं प्रलोभयन् प्रभुर् अयं मद्-बुद्धिं परीक्षते" इति विचारोत्थं स्थितम् ॥१॥

—ओ)०(ओ—

**॥ ७.१०.२ ॥**

**श्री-प्रह्राद उवाच—**

**मा मां प्रलोभयोत्पत्त्यासक्तं कामेषु तैर् वरैः ।**

**तत्-सङ्ग-भीतो निर्विण्णो मुमुक्षुस् त्वाम् उपाश्रितः ॥**

**श्रीधरः :** **उत्पत्त्या** स्व-भावेनैव **आसक्तं** **माम्** । **तेषां** कामानां **सङ्गाद् भीतः** ॥२॥

**क्रम-सन्दर्भः : मुमुक्षुस्** तान् कामान् त्यक्तुम् इच्छुः ॥२॥

**विश्वनाथः :** **उत्पत्त्या** स्वभावेनैव **वरैर्** वर-दानैस् **तेषां** कामानां **सङ्गाद् भीतः** । अत एव **मुमुक्षुस्** तान् मोक्तुम् इच्छुः ॥२॥

—ओ)०(ओ—

**॥ ७.१०.३ ॥ **

**भृत्य-लक्षण-जिज्ञासुर् भक्तं कामेष्व् अचोदयत् ।**

**भवान् संसार-बीजेषु हृदय-ग्रन्थिषु प्रभो ॥**

**श्रीधरः :** ननु किम् अहं भक्तं प्रलोभयामि ? नहि, किन्तु वरं वृणीष्वेति वदतस् तवाभिप्रायोऽन्य एवेत्य् आह—भृत्य-लक्षणेति । **हृदयस्य ग्रन्थिवद्** बन्धकेषु ॥३॥

**क्रम-सन्दर्भः : **भृत्येति सार्धकम् । **भृत्यस्य लक्षणं** साधरण-धर्मं **जिज्ञासुर्** लोकेषु ज्ञापयितुम् इच्छुर् इत्य् अर्थः ॥३॥

**विश्वनाथः :** ननु किम् अहं भक्तं प्रलोभयामि ? नहि नहि ! स्वभक्तस्य सर्वोत्कृष्टां निष्ठां लोके ख्यापयसीत्य् आह—भृत्येति । मया दीयमानान् वरान् कथं न गृह्णासि ? इत्य् उक्ते मद्-**भृत्य** एव मद्-भृत्यस्य लक्षणं कथयिष्यतीत्य् अभिप्रायस् तवावगम्यत इति भावः । **प्रभुर्** इति सर्वज्ञस्य तव जिज्ञासा नोपपद्यते इत्य् अतः सर्वान् ज्ञापयितुम् एवेति भावः । **अखिल-गुरो** [_परवर्ति-चरणे_] सर्व-हितोपदेष्टुस् तव ब्रह्म-रुद्रादीनाम् इवेति भावः ॥३॥

—ओ)०(ओ—

**॥ ७.१०.४ ॥ **

**नान्यथा तेऽखिल-गुरो घटेत करुणात्मनः ।**

**यस् त आशिष आशास्ते न स भृत्यः स वै वणिक् ॥**

**श्रीधरः :अन्यथा** अनर्थ-साधने प्रवर्तनं **न घटेत** इत्य् अर्थः । कथम् एवं भृत्य-लक्षण-ज्ञानं स्यात् ? तत्राह—य इति । **ते** त्वत्तः ॥४॥

**क्रम-सन्दर्भः : **यस् त्व् इत्य् अर्धकम् ॥४॥

**विश्वनाथः :** तद् ब्रूहि भृत्य-लक्षणम् इति चेत् स्वामि-भृत्ययोर् उभयोर् अपि लक्षणं ब्रवीमीत्य् आह—य इति । **ते** त्वत्तः । **वणिग्** इति तुभ्यं किञ्चित् पत्र-पुष्प-नैवेद्यादिकं दत्त्वा हस्त्य्-अश्व-रथादिमतीं सम्पत्तिं ब्रह्मेन्द्रादि-पदं वा जिघृक्षतीति भावः ॥४॥

—ओ)०(ओ—

**॥ ७.१०.५ ॥ **

**आशासानो न वै भृत्यः स्वामिन्य् आशिष आत्मनः ।**

**न स्वामी भृत्यतः स्वाम्यम् इच्छन् यो राति चाशिषः ॥**

**श्रीधरः : **ननु कामनयापि सेव्य-सेवकयोः स्वामि-भृत्य-भावः प्रसिद्धः ? सत्यम् । सोपाधिकोऽसौ, न तु तात्त्विक इत्य् आह—**स्वामिन्य् आत्मन आशिषो**ऽपेक्षमानो **नैव भृत्यः** । भृत्य-हेतुकम् **आत्मनः स्वाम्यम् इच्छन् यो** भृत्याय **ददाति**, **स** च **नैव स्वामी** ॥५॥

**क्रम-सन्दर्भः : _न व्याख्यातम्।_**

**विश्वनाथः :** उक्तम् एवार्थं पुष्यति—आशासान इति । भृत्य-हेतुकम् आत्मनः स्वाम्यम् ऐश्वर्यम् इच्छन् यो भृत्याय ददाति, स च नैव स्वामि ॥५॥

—ओ)०(ओ—

**॥ ७.१०.६ ॥ **

**अहं त्व् अकामस् त्वद्-भक्तस् त्वं च स्वाम्य् अनपाश्रयः ।**

**नान्यथेहावयोर् अर्थो राज-सेवकयोर् इव ॥**

**श्रीधरः : **आवयोस् तु तात्त्विकोऽसाव् इत्य् आह—**अहं त्व्** इति । **अनपाश्रयो** निरभिसन्धिः । **अन्यथा** कामाद्य्-अभिसन्धिना **अर्थः** प्रयोजनं **नास्ति** ॥६॥

**क्रम-सन्दर्भः : **व्यतिरेके दृष्टान्तः—**राज-सेवकयोर्** इति ॥६॥

**विश्वनाथः : आवयोस्** तु स्वामि-भृत्य-भावस् तात्त्विक इत्य् आह—अहं त्व् इति । **अनपाश्रयः** सेवकाधीनम् अपकृष्टम् ऐश्वर्यं नाश्रयसे इत्य् अर्थः । **अन्यथा** स्व-कामिताभिसन्धिना तेनाभिसन्धिकः स्वामि-भृत्य-भावो लोके प्रसिद्धोऽपि सोपाधित्वाद् विगीत एवेति द्योतितम्॥६॥

—ओ)०(ओ—

**॥ ७.१०.७ ॥ **

**यदि दास्यसि मे कामान् वरांस् त्वं वरदर्षभ ।**

**कामानां हृद्य् असंरोहं भवतस् तु वृणे वरम् ॥**

**श्रीधरः : **ननु तथापि परमोदारस्य मम सन्तोषार्थं किम् अपि वृणीष्व ? इति चेत्, अत आह—यदीति । कामाङ्कुराणाम् असंरोहम् अनुत्पत्तिम् । भवतः सकाशात् ॥७॥

**क्रम-सन्दर्भः : _न व्याख्यातम्।_**

**विश्वनाथः :** ननु तथापि मम परमोदारस्य सुखार्थं किम् अपि वृण्व् इति चेद् अत आह—असंरोहं मम हृदि कामा नोत्पद्यन्ताम् इत्य् अर्थः ॥७॥

—ओ)०(ओ—

**॥ ७.१०.८ ॥ **

**इन्द्रियाणि मनः प्राण आत्मा धर्मो धृतिर् मतिः ।**

**ह्रीः श्रीस् तेजः स्मृतिः सत्यं यस्य नश्यन्ति जन्मना ॥**

**श्रीधरः : **ननु कामोत्पत्तौ सत्यां को दोषस् तत्राह—इन्द्रियादीनि यस्य जन्मना नश्यन्ति । आत्मा देहः ॥८॥

**क्रम-सन्दर्भः : _न व्याख्यातम्।_**

**विश्वनाथः :** यस्य कामस्य इन्द्रियादीनां तन्-माधुर्याग्रहणम् एव कुपथ-गामिता सैव नाशः ॥८॥

—ओ)०(ओ—

**॥ ७.१०.९ ॥ **

**विमुञ्चति यदा कामान् मानवो मनसि स्थितान् ।**

**तर्ह्य् एव पुण्डरीकाक्ष भगवत्त्वाय कल्पते ॥**

**श्रीधरः : **कामाभावे गुणम् आह—विमुञ्चतीति । भगवत्त्वाय त्वत्-समानैश्वर्याय । तथा च श्रुतिः—


    यदा सर्वे प्रमुच्यन्ते कामा येऽस्य हृदि श्रिताः । 


    अथ मर्त्योऽमृतो भवत्य् अत्र ब्रह्म समश्नुते ॥ [क।उ। २.३.१४] इति ॥९॥

**क्रम-सन्दर्भः : _न व्याख्यातम्।_**

**विश्वनाथः :** ननु यदि कामं न कामयसे, तर्हि वद मे तव दास्य-योगम् इति ब्रुवन् कथं मद्-दास्यं कामयसे ? तत्राह—विमुञ्चतीति । मनसि स्थितान् स्थायि-भावतया वर्तमानान् कामान् अप्राकृतांस् त्वद्-दास्य-सख्यादीन् अपि यदा विशेषेण मुञ्चति भगवत्त्वाय सायुज्याय, तच् च सायुज्यं मे नाभीष्टाम् । 


    तुष्टे च तत्र किम् अलभ्यम् अनन्त आद्ये]


    किं तैर् गुण-व्यतिकराद् इह ये स्व-सिद्धाः ।


    धर्मादयः किम् अगुणेन च काङ्क्षितेन 


    सारं जुषां चरनयोर् उपगायतां नः ॥ [भा।पु। ७.६.२५]

इति मद्-उक्तेर् एवातो भवद्-दास्य-रूपम् अप्राकृतं कामम् अहं वृणे एव । भगवत्त्वाय भगवत्-समानैश्वर्यायैति श्री-स्वामि-चरणाः ॥९॥

—ओ)०(ओ—

**॥ ७.१०.१० ॥ **

**ॐ नमो भगवते तुभ्यं पुरुषाय महात्मने ।**

**हरयेऽद्भुत-सिंहाय ब्रह्मणे परमात्मने ॥**

**श्रीधरः : **निर्दोषान् कामान् दातुम् इच्छन्तं प्रत्याख्यास्यन् नमस्यति—नम इति ॥१०॥

**क्रम-सन्दर्भः : _न व्याख्यातम्।_**

**विश्वनाथः :** ननु मत्-सायुज्यम् आत्माराम-मुनिभिर् अप्य् आदरणीयं किम् उतासुर-बालकोऽपि भूत्वा तत्र कटाक्षयसीति भगवद्-वाचा पराजितंमन्यः प्रणमति—ॐ नम इति ॥१०॥

—ओ)०(ओ—

**॥ ७.१०.११ ॥**

**श्री-भगवान् उवाच—**

**नैकान्तिनो मे मयि जात्व् इहाशिष**

**आशासतेऽमुत्र च ये भवद्-विधाः ।**

**तथापि मन्वन्तरम् एतद् अत्र**

**दैत्येश्वराणाम् अनुभुङ्क्ष्व भोगान् ॥**

**श्रीधरः : **सत्यम् एकान्त-भक्तस् त्वं, तथापि मद्-आज्ञा करणीयेत्य् आह—नेति । **मे एकान्तिनः** कदाचिद् अपि **इहामुत्र** च **मय्य् आशिषो** न वाञ्छन्त्य् एव, **तथाप्य्** **एतन्** मन्वन्तर-मात्रं **भोगान् भुङ्क्ष्व** ॥११॥

**क्रम-सन्दर्भः : _न व्याख्यातम्।_**

**विश्वनाथः : **न केवलं तवैवायं स्वभावः, अपि तु सर्वेषाम् एव मद्-भक्तानाम् इत्य् आह—नेति । **एतन्** मन्वन्तर-मात्रं, न त्व् अधिकं ददामि, मा क्रुध्येति भावः ॥११॥

—ओ)०(ओ—

**॥ ७.१०.१२ ॥ **

**कथा मदीया जुषमाणः प्रियास् त्वम्**

**आवेश्य माम् आत्मनि सन्तम् एकम् ।**

**सर्वेषु भूतेष्व् अधियज्ञम् ईशं**

**यजस्व योगेन च कर्म हिन्वन् ॥**

**श्रीधरः : **ननु तर्हि बन्धः स्यात् ? इत्य् अत आह—कथा इति द्वाभ्याम् । **सर्वेषु भूतेषु सन्तम् एकम् ईशं** यज्ञाधिष्ठातारं **माम् आत्मन्य् आवेश्य यजस्व** । तर्ह्य् अनेनैवापि कर्मणा बन्धः स्यात् ? नेत्य् आह—**योगेन** मय्य् अर्पणेन **कर्म हिन्वंस्** त्यजन् यजस्व ॥१२॥

**क्रम-सन्दर्भः : **यांस् तु दृष्ट-श्रुतांस् त्वम् अधुना स्मरसि, तेषां क वार्ता ? इति तच्-छ्रवण-गतानाम् अपि कीर्त्य्-अर्थम् अभिप्रेतम् ॥१२॥

**कथा मदीया जुषमाणः प्रियास् त्वम्**

**आवेश्य माम् आत्मनि सन्तम् एकम् ।**

**सर्वेषु भूतेष्व् अधियज्ञम् ईशं**

**यजस्व योगेन च कर्म हिन्वन् ॥**

**विश्वनाथः :** ननु मां विषयान्ध-कूपे केनापराधेन क्षिपसि ? इत्य् अत आह—कथा इति । **अधियज्ञं** सर्व-यज्ञाधीश्वरं **मां** स्व-**योगेन** स्वीय-भक्ति-योगेनैव **यज** भजेत्य् अकृता अपि अश्वमेधादयो यज्ञाः कृता एव भविष्यन्तीत्य् **अधियज्ञ**-पदेन द्योत्यते । कर्म वैदिकं लौकिकं च हिन्वन्, मद्-भक्त्य्-अधिकारिणः कर्म-करणानौचित्यात् ॥१२॥

—ओ)०(ओ—

**॥ ७.१०.१३ ॥ **

**भोगेन पुण्यं कुशलेन पापं**

**कलेवरं काल-जवेन हित्वा ।**

**कीर्तिं विशुद्धां सुर-लोक-गीतां**

**विताय माम् एष्यसि मुक्त-बन्धः ॥**

**श्रीधरः : **किं च, भोगेन सुखानुभवेन प्रारब्धं पुण्यं हित्वा मुक्त-बन्धः सन् लोकानुग्रहार्थं कीर्तिं च विस्तार्य मां प्राप्स्यसि । कुशलेन पुण्याचरणेन पापं हित्वेति बिभीषा-मात्रम् । अन्यथा तस्य राज्येऽप्रवृत्तेः । न तु प्राचीनं पापम् अस्ति । तद्-अधिगम उत्तर-पूर्वाघयोर् अश्लेष-विनाशौ तद्-व्यपदेशात्[वे।सू। ४.१.१३] इति न्यायात् । तत् सुकृत-दुष्कृते विधुनुतः [कौ।उ। ४] इति श्रुतेश् च । 

न चेदं प्रारब्ध-पापाभिप्रायम्, तस्य भोगेनैव क्षयात्, कुशलेन हित्वेति वचनानुपपत्तेः । न चासाव् अविद्वान् इति वाच्यम्, भगवतैव कृतार्थत्वस्यानन्तरं वक्ष्यमाणत्वात् । अत एव योगेन कर्म हिन्वन्न् इतीदम् अपि लोक-सङ्ग्रहार्थे कर्मणि प्रवर्तितस्यानुद्वेग-मात्रायेति सर्वम् अनवद्यम् ॥१३॥

**क्रम-सन्दर्भः : **भोगेन पुण्यं प्रारब्धं कुशलेन मद्-भजनेन तत्-प्रतियोगितया पापं च प्रारब्धम् एव—श्वादोऽपि सद्यः सवनाय कल्पते [भा।पु। ३.३३.६] इति न्यायात्, भक्तिः पुनाति मन्-निष्ठा श्वपाकान् अपि सम्भवात् [भा।पु। ११.१४.२०] इति न्यायाच् च ॥१३॥

**विश्वनाथः :** भोग-हेतुकात् कर्म-बन्धात् तु नैव शङ्किष्ठास् तव पूर्व-जन्मन्य् एव सर्वं कर्म नष्टम् एवेत्य् आह—भोगेन सुखानुभवेन प्रारब्धं पुण्यं कुशलेन सुकृताचरणेन पापं कलेवरं पूर्व-देहं च हित्वा एषि मां सम्प्रति प्राप्नोषि । असि मुख-बन्ध इति अस्मिन् जन्मनि तु मुख-बन्धो जीवन्-मुक्त एव वर्तसे इत्य् अर्थः । एवं प्रह्लादस्यांशेन साधन-सिद्धत्वं नित्य-सिद्धत्वं च नारदादिवज् ज्ञेयम् ॥१३॥

—ओ)०(ओ—

**॥ ७.१०.१४ ॥ **

**य एतत् कीर्तयेन् मह्यं त्वया गीतम् इदं नरः ।**

**त्वां च मां च स्मरन् काले कर्म-बन्धात् प्रमुच्यते ॥**

**श्रीधरः : **किं च, य इति । त्वां च मां चेदं मच्-चरित्रं च स्मरन्न् एतत् स्तोत्रं यः कीर्तयेत्, सोऽपि कर्म-बन्धाद् विमुच्यते, कुतस् तव बन्ध-शङ्का ? इत्य् अर्थः ॥१४॥

**क्रम-सन्दर्भः : _न व्याख्यातम्।_**

**विश्वनाथः : **तव कर्म-बन्धाभावे कैमुत्यं शृण्व् इत्य् आह—य इति । मह्यं मां प्रसादयितुम् ॥१४॥

—ओ)०(ओ—

**॥ ७.१०.१५ ॥**

**श्री-प्रह्राद उवाच—**

**वरं वरय एतत् ते वरदेशान् महेश्वर ।**

**यद् अनिन्दत् पिता मे त्वाम् अविद्वांस् तेज ऐश्वरम् ॥**

**श्रीधरः : **ईश्वराज्ञया प्राप्त-कर्माधिकारः सन् पितुर् निष्कृतिं प्रार्थयते त्रिभिः । वरं वरणीयम् एतद् अपरं वृणे । ते त्वत्तः ॥१५॥

**क्रम-सन्दर्भः : **वरं वरय इत्य् अर्धकम् । अनेन श्री-प्रह्लादस्य स्व-पित्रोर् जय-विजयत्वादि ज्ञानं नासीद् इति गम्यते यद् इति सार्ध-युग्मकम् ॥१५॥

**विश्वनाथः :** किं च पूर्वं संसारिणां नॄणां मोक्षाय श्रीमच्-चरणेषु प्रार्थितं, सम्प्रति यद्य् एतादृशं सौभाग्यं मह्यम् अदास् तर्ह्य् एकस्य महापराधिनोऽपि निस्ताराय प्रार्थये इत्य् आह—वरम् इति त्रिभिः । वरये वृणे ॥१५॥

—ओ)०(ओ—

**॥ ७.१०.१६ ॥ **

**विद्धामर्षाशयः साक्षात् सर्व-लोक-गुरुं प्रभुम् ।**

**भ्रातृ-हेति मृषा-दृष्टिस् त्वद्-भक्ते मयि चाघवान् ॥**

**श्रीधरः : **विद्धोऽमर्षेण क्रोधेनाशयो यस्य ॥१६॥

**क्रम-सन्दर्भः : _न व्याख्यातम्।_**

**विश्वनाथः : **विद्धोऽमर्षेण यस्य सः ॥१६॥

—ओ)०(ओ—

**॥ ७.१०.१७ ॥ **

**तस्मात् पिता मे पूयेत दुरन्ताद् दुस्तराद् अघात् ।**

**पूतस् तेऽपाङ्ग-संदृष्टस् तदा कृपण-वत्सल ॥**

**श्रीधरः : **तेऽपाङ्गेन सन्दृष्टोऽतः पूत एव, तथापि भो कृपण-वत्सल, कार्पण्येन प्रार्थय इत्य् अर्थः ॥१७॥

**क्रम-सन्दर्भः : _न व्याख्यातम्।_**

**विश्वनाथः : **यद्यप्य् अपाङ्गेन दृष्टः पूत एव, तद् अपि श्री-मुखात् प्रसाद-वाचं श्रोतुं कार्पण्यात् प्रार्थय इति भावः ॥१७॥

—ओ)०(ओ—

**॥ ७.१०.१८ ॥**

**श्री-भगवान् उवाच—**

**त्रिः-सप्तभिः पिता पूतः पितृभिः सह तेऽनघ ।**

**यत् साधोऽस्य कुले जातो भवान् वै कुल-पावनः ॥**

**मध्वः :** जन्मान्तर-पितृभिस् त्रिसप्ततिः ॥१८॥

**श्रीधरः : **यद्य् अपि कश्यपो मरीचिर् ब्रह्मा चेति तत् पितुस् त्रय एव पूर्व-जास् तत्रापि त्रिः-सप्तभिः सहेति प्राक् कल्प-गत-पित्रभिप्रायेणोक्तम् । यद् यस्मात् ॥१८॥ 

**क्रम-सन्दर्भः : **त्रिःसप्तभिर् इति । यदि सप्त-त्रय-सङ्ख्यास् तव पितरः सम्भवन्ति तदा तैर् अपि सह पूतः स्याद् इत्य् अर्थः । प्राक्-कल्प-गतत्वे यद् इति हेतु-वाक्यं न सङ्गच्छते । श्री-प्रह्लादस्यात्र् जन्मना सह सर्वपि तॄणाम् असम्बन्धात् स्वत एव सम्बन्धाच् च हिरण्यकशिपोश् च पूर्व-जन्माभावात् ॥१८॥

**विश्वनाथः :** त्रिः-सप्तभिर् इत्य् अस्मिन् जन्मन्य् अयं तव पिता पूत इति किं वक्तव्यं तव त्रि-सप्त-जन्मसु ये त्रिसप्त-सङ्ख्याः पितरोऽभूवन् तेऽपि पूता इत्य् अर्थः । पितॄन् पुनासीत्य् एतद् अपि कियत् यतस् त्वं कुल-पावनः पितृ-मात्रादि-कुलम् अपि ते पूतम् ॥१८॥

—ओ)०(ओ—

**॥ ७.१०.१९ ॥ **

**यत्र यत्र च मद्-भक्ताः प्रशान्ताः सम-दर्शिनः ।**

**साधवः समुदाचारास् ते पूयन्तेऽपि कीकटाः ॥**

**श्रीधरः : **सम्यग् उत्तम आचारो येषां ते कीकटा अपि देशास् तत् तुल्य-वंशश् च पूयन्ते शुद्धा भवन्ति ॥१९॥

**क्रम-सन्दर्भः : _न व्याख्यातम्।_**

**विश्वनाथः :** मद्-भक्तः स्व-सङ्गिनं देशम् अपि पुनाति किम् उत पित्रादीन् इत्य् आह—यत्रेति । पूयन्ति पूयन्ते पूता भवन्तीत्य् अर्थः ॥१९॥

—ओ)०(ओ—

**॥ ७.१०.२० ॥ **

**सर्वात्मना न हिंसन्ति भूत-ग्रामेषु किञ्चन ।**

**उच्चावचेषु दैत्येन्द्र मद्-भाव-विगत-स्पृहाः ॥**

**श्रीधरः : **ननु त्वद्-भक्तानाम् अयं महिमेति न चित्रम्, अहं तु तादृशो न भवामीति चेत् तत्राह—सर्वात्मनेति द्वाभ्याम् । मद्-भावेन मद्-भक्त्या विगता स्पृहा येषाम् ॥२०॥

**क्रम-सन्दर्भः : **सर्वात्मनेति युग्मकम् ॥२०॥

**विश्वनाथः :** ननु त्वद्-भक्तानाम् अयं महिमा न चित्रम्, अहं तु तादृशो न भवामीति चेत् तत्राह—सर्वेति ॥२०॥

—ओ)०(ओ—

**॥ ७.१०.२१ ॥ **

**भवन्ति पुरुषा लोके मद्-भक्तास् त्वाम् अनुव्रताः ।**

**भवान् मे खलु भक्तानां सर्वेषां प्रतिरूप-धृक् ॥**

**श्रीधरः : **त्वाम् अनुगता ये केचित् पुरुषास् तेऽप्य् एवं लक्षणाः सन्तो मद्-भक्ता भवन्त्य् अतो भवान् मे भक्तानां सर्वेषां प्रतिरूप-धृग् उपमानास्पदम् । श्रेष्ठः खल्व् इत्य् अर्थः ॥२१॥

**क्रम-सन्दर्भः : _न व्याख्यातम्।_**

**विश्वनाथः : **ये पुरुषास् त्वाम् अनुव्रता भवन्ति तेऽपि मद्-भक्ता भवन्ति कीदृशाः ? मम भावेन प्रेम्णैव विगत-विषय-स्पृहाः सर्वात्मना अहिंसकाश् च भवन्ति, अतस् तव महिमा केन निरुच्यताम् इति भावः । यतो भवान् मे भक्तानां प्रतिरूप-धृक् उपमानास्पदं तेषु श्रेष्ठत्वाद् इति भावः

—ओ)०(ओ—

**॥ ७.१०.२२ ॥ **

**कुरु त्वं प्रेत-कृत्यानि पितुः पूतस्य सर्वशः ।**

**मद्-अङ्ग-स्पर्शनेनाङ्ग लोकान् यास्यति सुप्रजाः ॥**

**मध्वः :**मधु-कैटभौ भक्त्य्-अभावा दूरौ भगवतो मृतौ ।


    तम एव क्रमाद् आप्तौ भक्त्या चेद् यो हरिं ययौ ॥२२॥

**श्रीधरः : **मद्-अङ्ग-स्पर्शनेन सर्वशः पूतस्य ते पितुः पाप-शङ्कैव नास्ति । केवलं पुत्र-कृत्यानि प्रेत-कार्याणि कुरु ॥२२॥

**क्रम-सन्दर्भः : **कुर्व् इति । अस्य भवता सुप्रजस्त्वं भगवत्-प्रार्थनया भवद्-अपराध-खण्डनम् उत्तम-लोक-प्रापणं च करिष्यतीत्य् अर्थः ॥२२॥

**विश्वनाथः :** मद्-अङ्ग-स्पर्शनेनैव सर्वशः पूतस्य ते पितुः पाप-शङ्कैव नास्ति, तद् अपि प्रेत-कार्याणि प्रेतस्येव कृत्यानि कुरु केवलं व्यवहार-रक्षार्थम् इत्य् अर्थः ॥२२॥

—ओ)०(ओ—

**॥ ७.१०.२३ ॥ **

**पित्र्यं च स्थानम् आतिष्ठ यथोक्तं ब्रह्मवादिभिः ।**

**मय्य् आवेश्य मनस् तात कुरु कर्माणि मत्-परः ॥**

**श्रीधरः : **ब्रह्म-वादिभिर् वेद-वादिभिः । उक्तम् अनतिक्रम्य मत्-परः सन् कर्माणि कुरु ॥२३॥

**क्रम-सन्दर्भः : _न व्याख्यातम्।_**

**विश्वनाथः :** यद्यपि मद्-भक्तस्य तव नास्ति कर्माधिकारस् तद् अपि मद्-अज्ञयैव व्यवहार-रक्षार्थं कर्माणि कुरु—मत्-पर इति । कर्मसु श्रद्धा-शून्य इत्य् अतः कर्मणां करणम् अप्य् अकरण एव पर्यवस्यतीति मा शुच इति भावः ॥२३॥

—ओ)०(ओ—

**॥ ७.१०.२४-२५ ॥**

**श्री-नारद उवाच—**

**प्रह्रादोऽपि तथा चक्रे पितुर् यत् साम्परायिकम् ।**

**यथाह भगवान् राजन्न् अभिषिक्तो द्विजातिभिः ॥**

**प्रसाद-सुमुखं दृष्ट्वा ब्रह्मा नरहरिं हरिम् ।**

**स्तुत्वा वाग्भिः पवित्राभिः प्राह देवादिभिर् वृतः ॥**

_न कतमेनापि व्याख्यातम्।_

—ओ)०(ओ—

**॥ ७.१०.२६ ॥**

**श्री-ब्रह्मोवाच—**

**देव-देवाखिलाध्यक्ष भूत-भावन पूर्वज ।**

**दिष्ट्या ते निहतः पापो लोक-सन्तापनोऽसुरः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** भूत-भावनाः ब्रह्म-मरीचादयः पूर्वजाः प्रथम-जाता यस्मात् ॥२६॥

—ओ)०(ओ—

**॥ ७.१०.२७ ॥ **

**योऽसौ लब्ध-वरो मत्तो न वध्यो मम सृष्टिभिः ।**

**तपो-योग-बलोन्नद्धः समस्त-निगमान् अहन् ॥**

**श्रीधरः : **मम सृष्टिभिर् मया सृष्टैर् भूतैः । समस्तान् निगमान् धर्मान् इत्य् अर्थः । अहन् हतवान् । स त्वया हतः एतद् दिष्ट्या भद्रम् ॥२७॥ 

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१०.२८ ॥ **

**दिष्ट्या तत्-तनयः साधुर् महा-भागवतोऽर्भकः ।**

**त्वया विमोचितो मृत्योर् दिष्ट्या त्वां समितोऽधुना ॥**

**श्रीधरः : **समितः सम्यक् प्राप्तः ॥२८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१०.२९ ॥ **

**एतद् वपुस् ते भगवन् ध्यायतः परमात्मनः ।**

**सर्वतो गोप्तृ सन्त्रासान् मृत्योर् अपि जिघांसतः ॥**

**श्रीधरः : **सर्वतः सन्त्रासात् । गोत्रासात् । गोप्तृ रक्षकम् ॥२९॥

**क्रम-सन्दर्भः : _न व्याख्यातम्।_**

**विश्वनाथः :** मृत्योः सकाशाद् अपि गोप्तृ ॥२९॥

—ओ)०(ओ—

**॥ ७.१०.३० ॥**

**श्री-भगवान् उवाच—**

**मैवं विभोऽसुराणां ते प्रदेयः पद्म-सम्भव ।**

**वरः क्रूर-निसर्गाणाम् अहीनाम् अमृतं यथा ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** एवं वरो वरः, अतिबृहत्तमो वरः ॥३०॥

—ओ)०(ओ—

**॥ ७.१०.३१-३३ ॥**

**श्री-नारद उवाच—**

**इत्य् उक्त्वा भगवान् राजंस् ततश् चान्तर्दधे हरिः ।**

**अदृश्यः सर्व-भूतानां पूजितः परमेष्ठिना ॥**

**ततः सम्पूज्य शिरसा ववन्दे परमेष्ठिनम् ।**

**भवं प्रजापतीन् देवान् प्रह्रादो भगवत्-कलाः ॥**

**ततः काव्यादिभिः सार्धं मुनिभिः कमलासनः ।**

**दैत्यानां दानवानां च प्रह्रादम् अकरोत् पतिम् ॥**

_न कतमेनापि व्याख्यातम्।_

—ओ)०(ओ—

**॥ ७.१०.३४ ॥ **

**प्रतिनन्द्य ततो देवाः प्रयुज्य परमाशिषः ।**

**स्व-धामानि ययू राजन् ब्रह्माद्याः प्रतिपूजिताः ॥**

**श्रीधरः : **एवं वरस् त्वया न प्रदेयः । क्रूरो निसर्गः स्वभावो येषाम् । अमृतं क्षीरम् ॥३४॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.१०.३५ ॥ **

**एवं च पार्षदौ विष्णोः पुत्रत्वं प्रापितौ दितेः ।**

**हृदि स्थितेन हरिणा वैर-भावेन तौ हतौ ॥**

_न कतमेनापि व्याख्यातम्।_

—ओ)०(ओ—

**॥ ७.१०.३६ ॥ **

**पुनश् च विप्र-शापेन राक्षसौ तौ बभूवतुः ।**

**कुम्भकर्ण-दश-ग्रीवौ हतौ तौ राम-विक्रमैः ॥**

**श्रीधरः : **शिशुपाल-दन्तवक्त्रयोर् द्विषतोः श्री-कृष्ण-सायुज्यं कथम् ? इति यत् पृष्टं, तद् एव तयोः पूर्व-जन्म-कथनादिभिर् उपपादितम् उपसंहरति, एवम् इति सप्तभिः । देतिः पुत्रत्वं प्रापितौ । विप्र-शापेनेत्य् उत्तरस्यानुषङ्गः ॥३६॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.१०.३७ ॥ **

**शयानौ युधि निर्भिन्न- हृदयौ राम-शायकैः ।**

**तच्-चित्तौ जहतुर् देहं यथा प्राक्तन-जन्मनि ॥**

**श्रीधरः : **तच् चित्तौ श्री-रामे चित्तं ययोस् तौ ॥३७॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.१०.३८ ॥ **

**ताव् इहाथ पुनर् जातौ शिशुपाल-करूष-जौ ।**

**हरौ वैरानुबन्धेन पश्यतस् ते समीयतुः ॥**

**एनः पूर्व-कृतं यत् तद् राजानः कृष्ण-वैरिणः ।**

**जहुस् तेऽन्ते तद्-आत्मानः कीटः पेशस्कृतो यथा ॥**

**मध्वः :** तद् आत्मानस् तत्राधिष्ठास् तु मद्-भक्ताः वैरोपसर्जनेनानुबन्धेनेत्य् अन्वयः ॥३८-३९॥

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** एनोऽपराधः कृष्ण-निन्दादिनेत्य् अर्थः । पूर्व-कृतं यं पापं तद् अपि तद्-ध्यानेन तद् आत्मानः सन्तो जहुः । तद्-आत्मत्वे दृष्टान्तः—कीटः पेशस्कृतः कीट-विशेषस्य ध्यानेन यथा तद् आत्मा भवतीति ॥३८-३९॥

—ओ)०(ओ—

**॥ ७.१०.४० ॥ **

**यथा यथा भगवतो भक्त्या परमयाभिदा ।**

**नृपाश् चैद्यादयः सात्म्यं हरेस् तच्-चिन्तया ययुः ॥**

**मध्वः :**पौण्ड्रके नरके चैव शाल्वे कंसे च रुक्मिणि ।


    अविष्टास् तु हरेर् भक्तास् तद्-भक्त्या हरिम् आपिरे ।


    असुरास् तु स्वयं ते तु महा-तमसि पातिताः ॥ इति च ॥४०॥

**श्रीधरः : _न व्याख्यातम्।_**

**क्रम-सन्दर्भः : **यथेति । यथा यथा भगवतः परया भक्त्या अन्ये सारूप्यं ययुस् तथा चैद्यादयो नृपा अपि परमया तच्-चिन्तया तद्-ध्यानावेशेन ययुः अभिदा व्यवधान-शून्यया निरन्तरयेत्य् अपि भक्ति-चिन्तयोः विशेषणं तत्र चैद्य-कारूषकयोः सारूप्याविर्भाव एव तत्-प्राप्तिर् इति गम्यम् ॥४०॥

**विश्वनाथः :** भक्त्या यथा यथा अभिदा अभेदेन ज्ञानि-भक्ता हरेः सात्म्यं ययुः । तथा चैद्यादयोऽपि तच्-चिन्तया तद् ययुः । भक्त्या कीदृश्या ? तदीय-ज्ञान-वैराग्यादिभ्योऽपि परमया, अग्रेऽप्य् एवं, निभृत-मरुन्-मनः [भा।पु। १०.८७.२१] इत्य् अत्र, तद्-अरयोऽपि ययुः स्मरणात् इति वक्ष्यते ॥४०॥

—ओ)०(ओ—

**॥ ७.१०.४१ ॥ **

**आख्यातं सर्वम् एतत् ते यन् मां त्वं परिपृष्टवान् ।**

**दमघोष-सुतादीनां हरेः सात्म्यम् अपि द्विषाम् ॥**

_न कतमेनापि व्याख्यातम्।_

—ओ)०(ओ—

**॥ ७.१०.४२ ॥ **

**एषा ब्रह्मण्य-देवस्य कृष्णस्य च महात्मनः ।**

**अवतार-कथा पुण्या वधो यत्रादि-दैत्ययोः ॥**

**श्रीधरः : **प्रह्राद-चरितार्थम् उपसंहरति—एषेति चतुर्भिः । अवतारः श्री-नृसिंह-रूपस् तस्य कथा आख्यातेति शेषः ॥४२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१०.४३ ॥ **

**प्रह्रादस्यानुचरितं महा-भागवतस्य च ।**

**भक्तिर् ज्ञानं विरक्तिश् च याथार्थ्यं चास्य वै हरेः ॥**

**श्रीधरः : **प्रह्रादस्यानुचरितम् इत्य्-आदेः समाम्नातम् इति तृतीयेनान्वयः । अस्येत्य् अनेनोक्तं सर्ग-स्थित्य्-अप्ययानाम् ईशस्य हरेर् याथात्म्यं तत्त्वम्, अनेन कृतं हरेर् गुण-कर्मानुवर्णनं चेत्य् अर्थः ॥४३॥

**क्रम-सन्दर्भः : **प्रह्लादस्येति त्रिकम् अस्य श्री-कृष्णाख्यस्य हरेर् याथात्म्यं तत् तद् यथावन् माहात्म्यं सर्वावतारित्वात् । टीकायाम् अस्येति पाठम् उत्थाप्य व्याचष्टे, अनेन प्रह्लादेनोक्तम् इत्य् आदिकं गम्यम् ॥४३॥

**विश्वनाथः : **अनुचरितम् आख्यातम् इति पूर्वेण समाम्नातम् इति परेण वान्वयः । हरेर् याथात्म्यं हरेः स्वरूपम् अनतिक्रम्य स्वार्थए ष्यञ् ॥४३॥

—ओ)०(ओ—

**॥ ७.१०.४४ ॥ **

**सर्ग-स्थित्य्-अप्ययेशस्य गुण-कर्मानुवर्णनम् ।**

**परावरेषां स्थानानां कालेन व्यत्ययो महान् ॥**

**मध्वः :** भगवान् येन गम्यते इत्य् अनेन भागवत-धर्मेणैव भगवान् गम्यते, न द्वेषादिनेत्य् उपसंह्रीयते । आवृत्तानुकथनं च तद्-अर्थत्वेनैव । ज्ञानस्य विशेषायाथात्म्यादयः ।


    भक्ति-ज्ञानं विरक्तिश् च नरकः चरणारविन्दादिकः ।


    धर्मो भागवतः प्रोक्तस् तद्-भक्तेषु तथा नव ॥ इति तन्त्र-सारे ॥४४॥

**श्रीधरः : **परावरेषां देव-दैत्यादीनां यानि स्थानानि तेषां व्यत्ययो विपर्यासः ॥४४॥

**क्रम-सन्दर्भः : _न व्याख्यातम्।_**

**विश्वनाथः : **सर्गेति सृष्ट्यादयोऽपि उक्ताः । परावरेषां देव-दैत्यादीनां यानि स्थानानि तेषां व्यत्ययो विनाशः ॥४४॥

—ओ)०(ओ—

**॥ ७.१०.४५ ॥ **

**धर्मो भागवतानां च भगवान् येन गम्यते ।**

**आख्यानेऽस्मिन् समाम्नातम् आध्यात्मिकम् अशेषतः ॥**

**श्रीधरः : **आध्यात्मिकम् आत्मानात्म-विवेकादि ॥४५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१०.४६ ॥ **

**य एतत् पुण्यम् आख्यानं विष्णोर् वीर्योपबृंहितम् ।**

**कीर्तयेच् छ्रद्धया श्रुत्वा कर्म-पाशैर् विमुच्यते ॥**

**श्रीधरः : **एतच् छ्रवणादि-फलम् आह—य इति द्वाभ्याम् । एतच् छ्रुत्वा यः कीर्तयेत् ॥४६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१०.४७ ॥ **

**एतद् य आदि-पुरुषस्य मृगेन्द्र-लीलां **

**दैत्येन्द्र-यूथप-वधं प्रयतः पठेत ।**

**दैत्यात्मजस्य च सतां प्रवरस्य पुण्यं**

**श्रुत्वानुभावम् अकुतो-भयम् एति लोकम् ॥**

**श्रीधरः : **एतद् एतां मृगेन्द्रस्य लीलाम् । ताम् एवाह—दैत्येन्द्रस्य यूथपानां च वधम्। यः शुचिः सन् पठेत । पुण्यम् अनुभावं प्रभावं मति-निश्चयं वा । लोकं वैकुण्ठम् ॥४७॥

**क्रम-सन्दर्भः : _न व्याख्यातम्।_**

**विश्वनाथः : **एतद् एताम् । मृगेन्द्रस्य सिंहस्य, पक्षे नृसिंह-लीलां, ऋद्धस्य राज-मातङ्गा इतिवत् समास आर्षः । लीलाम् आह—दैत्येन्द्र एव यूथपो हस्ती तस्य । दैत्येन्द्राणां यूथपस्य हिरण्यकशिपोश् च वधम् ॥४७॥

—ओ)०(ओ—

**॥ ७.१०.४८ ॥ **

**यूयं नृ-लोके बत भूरि-भागा**

**लोकं पुनाना मुनयोऽभियन्ति ।**

**येषां गृहान् आवसतीति साक्षाद्**

**गूढं परं ब्रह्म मनुष्य-लिङ्गम् ॥**

**श्रीधरः- **अहो प्रह्लादस्य भाग्यं येन देवो दृष्टः । वयं तु मन्द-भाग्याः इति विषीदन्तं राजानं प्रत्य् आह—यूयम् इति त्रिभिः । **येषां** युष्माकं **गृहान्मुनयोऽभियन्ति** सर्वतः समायान्ति । तत् कस्य हेतोः ? येषु गृहेषु नराकारं **गूढं** सच् छ्री-कृष्णाख्यं **परं ब्रह्म साक्षाद् वसतीति** ॥४८॥

**क्रम-सन्दर्भः : **अहो प्रह्लादस्य भाग्यम् इति स-विस्मयं तं राजानं प्रत्य् आह—यूयम् इति त्रिभिः । **मनुष्य-लिङ्गम्** इति तद्-आकारे तद्-आविर्भावस्यापि न तादृशत्वम् इति व्यञ्जितम् ॥४८॥ [कृष्ण-सन्दर्भ ५९]

**विश्वनाथः :** अहो प्रह्लादस्य भाग्यम्—येन देवो दृष्टः । वयं तु मन्द-भाग्या इति विषीदन्तं राजानं प्रति यूयं प्रह्लादात्, प्रह्लाद-गुरोर् मत्तोऽप्य् अन्येभ्योऽपि भक्तेभ्यो युष्मत्-पूर्वजेभ्यो यदु-पुरूवरः-प्रभृतिभ्योऽपि वशिष्ट-मरीचि-कश्यपादि-ऋसिभ्योऽपि, ब्रह्म-रुद्राभ्याम् अपि, भूरि-सौभाग्यवन्त इत्य् आह नारदः—यूयम् इति । **यूयंनृणां** जीवानां **लोक**-मध्ये **भूरि-भागाः** । **येषां** युष्माकं **गृहान्लोकं** स्व-दर्शनादिना पवित्रीकुर्वन्तोऽपि **मुनयोऽभि** सर्वतो-भावेन स्वं कृतार्थीकर्तुं **गच्छन्ति** । यतो **गूढं** सर्वतोऽपि रहस्यं यन् **मनुष्य-लिङ्गं** नराकृति **परं ब्रह्म** । तत् सम्यक् प्रकारेण युष्माभिर् अनाहूतम् अप्य् आसक्ति-पूर्वकं येषां गृहेषु **साक्षाद् वसति** । न हि प्रह्लादादीनां गृहेषु नराकृति परं ब्रह्म साक्षाद् वसति । न च तद्-दर्शने कृतार्थी-भवितुं मुनयो गच्छन्तीति भावः ॥४३॥

—ओ)०(ओ—

**॥ ७.१०.४९ ॥ **

**स वा अयं ब्रह्म महद्-विमृग्य-**

**कैवल्य-निर्वाण-सुखानुभूतिः ।**

**प्रियः सुहृद् वः खलु मातुलेय**

**आत्मार्हणीयो विधि-कृद् गुरुश् च ॥**

**मध्वः :** निर्वाण-सुखम् अशरीर-सुखम् । एतद्-बाणम् अवष्ठभ्य इति श्रुतेः ॥४९॥

**श्रीधरः : **ननु कृष्णोऽस्माकं मातुलेयः कथं ब्रह्मेत्य् उच्यते ? तत्राह—स वा इति । सोऽयं ब्रह्मैव । कथं-भूतः ? महद्भिर् विमृग्यं यत् कैवल्य-निर्वाण-सुखं निरुपाधिः परमानन्दः, तद्-अनुभूति-रूपो वो युष्माकं खलु प्रियः सुहृद् इत्य्-आदि-रूपो भवति । विधि-कृद् आज्ञानुवर्ती ॥४९॥

**क्रम-सन्दर्भः : _न व्याख्यातम्।_**

**विश्वनाथः :** न च परं ब्रह्मैव नराकृतिः कृष्णोऽभूद् इति वाच्यं, किन्तु कृष्ण एव परं ब्रह्म भवतीत्य् आह—सोऽयं प्रसिद्धो नराकृतिः कृष्ण एव ब्रह्म । कीदृशम् ? **महद्भिर् विमृग्यं** यत् **कैवल्य-निर्वाण-सुखं** निरुपाधिः परमानन्दस् तस्य **अनुभूतिर्** अनुभव-रूपम् इत्य् अर्थः । कृष्णस् तु भगवान् स्वयम् इतिवद् अनुवादाविधेय-भावेन व्याख्येयम् अत्र प्रमाणं, ब्रह्मणो हि प्रतिष्ठाहम् [गीता १४.२७]इति गीतोपनिषद् एव एतावद्-अर्थस्य निश्चायिकेति वै-शब्दार्थः । न केवलं स युष्मद्-गृहे वसति-मात्रं किन्तु **प्रियः** सन्न् इति युष्माकं तेनानन्दनीयत्वं, **सुहृद्** इति हिते प्रवर्तणियत्वं, **मातुलेय** इति सम्बन्ध-विशेषेणानुगम्यत्वम्, **आत्मेति** स्वीय-शरीर-भावेनाभिमन्तव्यत्वम्, **अर्हणीय** इति कृपया प्रतिपाल्यत्वम्, **विधि-कृत्** किङ्कर इति सारथ्यादिनोपास्यत्वं, **गुरुर् **इत्य् अनुशासनीयत्वम् इति । न च प्रह्लादादीनां गृहेषु स गुरु-किङ्करादि-भावेन तिष्ठतीति भावः ॥४९॥

—ओ)०(ओ—

**॥ ७.१०.५० ॥ **

**न यस्य साक्षाद् भव-पद्मजादिभी**

**रूपं धिया वस्तुतयोपवर्णितम् ।**

**मौनेन भक्त्योपशमेन पूजितः**

**प्रसीदताम् एष स सात्वतां पतिः ॥**

**श्रीधरः : **ननु परं ब्रह्म चेत् कथं द्व्य्-अष्ट-सहस्र-स्त्रीषु रतिः ? कथं वाधर्माद्य्-आचरणं तस्य ? इत्य् अत आह—नेति । **यस्य रूपं** तत्त्वं **भवादिभिर्** अपि **धिया** स्व-बुद्ध्या **वस्तुतया** इदम् इत्थम् इति **साक्षान् नोपवर्णितं,** स युष्माकं स्वयम् एव प्रसन्नः । अस्माकं तु मौनादि-साधनैस् तत्-प्रसादः प्रार्थनीय एवेत्य् आह—मौनेनेति । **स एषसात्वतां पतिर्** नः **प्रसीदतु** । न हि प्रह्रादस्य गृहेषु परं ब्रह्म वसति, न च तद्-दर्शनाय मुनयस् तद् गृहान् अभियन्ति, न च तस्य ब्रह्म मातुलेयादि-रूपेण वर्तते, न च स्वयम् एव प्रसन्नम् अतो यूयम् एव ततोऽप्य् अस्मत्तोऽपि भूरि-भागा इति भावः ॥५०॥

**क्रम-सन्दर्भः : **ननु कश्चिद् अस्यैतद्-रूपम् अप्य् अवस्तुत्वेन मन्यते ? तत्राह—न यस्येति । **यस्य साक्षात्** प्रत्यक्षम् अपि **रूपं** परम-विद्वद्भिर् **भव-पद्मजादिभिस्** तु **अवस्तुतया** अपरमार्थतया **नोपवर्णितं**, किन्तु परमार्थतया निर्णीतम् इत्य् अर्थः । त्वं ब्रह्म परमं साक्षात् [भा।पु। ११.१६.१] इत्य् अनेन, यन्-मित्रं परमानन्दं [भा।पु। १०.१४.३२] इत्य्-आदिना, मल्लानाम् अशनिर् नृणां नरवरः [भा।पु। १०.४३.१७] इत्यादौ, विराड् अविदुषां तत्त्वं परं योगिनाम् इत्य् अनेन च ॥५०॥ [कृष्ण-सन्दर्भ ५९]

**विश्वनाथः :** नन्व् एवं साक्षात् परं ब्रह्म प्रतिष्ठा-भूतस्यास्य ग्राम्याणाम् अस्मादृशानां कैङ्कर्यादौ किं कारणम् इति चेत् ? सत्यं, अस्य महैश्वर्यस्य प्रेम-वश्यतायाश् च तत्त्वं विज्ञातुं कोऽहं वराकः यतः ब्रह्माद्या अपि न जानन्तीत्य् आह—न यस्येति । **रूपं** तत्त्वं **वस्तुतया** याथार्थ्येन **इदम्** इत्थम् इति **साक्षान् नोपवर्णितं**, **धियेति** तत्र बुद्धेः प्रवेशाभावाद् एवेति भावः । मौनेनेत्य् अस्मद्-आदयो यत् प्रसादं मौनादिभिः साधनैः प्रार्थयन्ते, स कृष्णो युष्मत्-प्रसादं कैङ्कर्यादिना प्रार्थयत इति युष्मद्-आद्य्-अस्मद्-आद्योर् एतद् एवान्तरम् इति भावः ॥५०॥

—ओ)०(ओ—

**॥ ७.१०.५१ ॥ **

**स एष भगवान् राजन् व्यतनोद् विहतं यशः ।**

**पुरा रुद्रस्य देवस्य मयेनानन्त-मायिना ॥**

**मध्वः :**तद्-अधीनं वा सर्वं न वेति संशयं रुद्रस्याहनत् ।


    अल्पकेनैव मयेन रुद्रस्य प्रतिकारं कृत्वा ॥


    कस्मिन् कर्मणि मयो विपरीतं चकार ।


    सापेक्षं न तु दोषाय यत्र सिद्धम् अपेक्षितम् ॥ इति शब्द-निर्णये ॥५१॥

**श्रीधरः : **नन्व् अन्यैर् दुष्करं त्रि-पुर-भेदादिकं श्री-रुद्रः कृतवान् स एवं-भूत ईश्वरोऽप्य् अस्य तत्त्वं न जानातीति कथम् इत्य् अपेक्षायां तस्याप्य् एतत् साहाय्यादेवासौ प्रभावो न केवलस्येति वक्तुम् आख्यानम् उपक्षिपति—स एष इति ॥५१॥

**क्रम-सन्दर्भः : _न व्याख्यातम्।_**

**विश्वनाथः :** ननु पद्मजो न जानातु भवन्त्व् ईश्वर एव, सत्यं तस्यापैश्वर्यम् एतद् दत्तम् एवेति वक्तुम् आख्यानम् आरभते—स एष इति ॥५९॥

—ओ)०(ओ—

**॥ ७.१०.५२ ॥**

**राजोवाच—**

**कस्मिन् कर्मणि देवस्य मयोऽहन् जगद्-ईशितुः ।**

**यथा चोपचिता कीर्तिः कृष्णेनानेन कथ्यताम् ॥**

**श्रीधरः : **राजा युधिष्ठिर उवाच—जगद् ईशितुर् देवस्य कीर्तिं कस्मिन् कर्मणि मयो हतवान् ॥५२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१०.५३ ॥**

**श्री-नारद उवाच—**

**निर्जिता असुरा देवैर् युध्य् अनेनोपबृंहितैः ।**

**मायिनां परमाचार्यं मयं शरणम् आययुः ॥**

**श्रीधरः : **अनेन श्री-कृष्णेनोपबृंहितैः संवर्धितैः ॥५३॥

**क्रम-सन्दर्भः : _न व्याख्यातम्।_**

**विश्वनाथः : **अनेन कृष्णेन ॥५३॥

—ओ)०(ओ—

**॥ ७.१०.५४ ॥ **

**स निर्माय पुरस् तिस्रो हैमी-रौप्यायसीर् विभुः ।**

**दुर्लक्ष्यापाय-संयोगा दुर्वितर्क्य-परिच्छदाः ॥**

**श्रीधरः : **हैमी च रौप्य चायसी चेति तिस्रः पुरो निर्माय तेभ्यो ददाव् इति शेषः । दुर्लक्ष्याव् अपाय-संयोगौ गमनागमने यासाम् । दुर्वितर्क्याः परिच्छदा यासु ॥५४॥

**क्रम-सन्दर्भः : _न व्याख्यातम्।_**

**विश्वनाथः :** दुर्लक्ष्म्यौ अपाय-संयोगौ गमनागमने यासां ताः । निर्मायासुरेभ्यो ददाव् इति शेषः ॥५४॥

—ओ)०(ओ—

**॥ ७.१०.५५ ॥ **

**ताभिस् तेऽसुर-सेनान्यो लोकांस् त्रीन् सेश्वरान् नृप ।**

**स्मरन्तो नाशयां चक्रुः पूर्व-वैरम् अलक्षिताः ॥**

**श्रीधरः : **सेनान्यः सेनापतयः । पूर्व-वैरं स्मरन्तः ॥५५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१०.५६ ॥ **

**ततस् ते सेश्वरा लोका उपासाद्येश्वरं नताः ।**

**त्राहि नस् तावकान् देव विनष्टांस् त्रिपुरालयैः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **ईश्वरं रुद्रम् ॥५६॥

—ओ)०(ओ—

**॥ ७.१०.५७ ॥ **

**अथानुगृह्य भगवान् मा भैष्टेति सुरान् विभुः ।**

**शरं धनुषि सन्धाय पुरेष्व् अस्त्रं व्यमुञ्चत ॥**

**श्रीधरः : **अस्त्रम् अभिमन्त्रितं शरं पुरेषु व्यमुञ्चत ॥५७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१०.५८ ॥ **

**ततोऽग्नि-वर्णा इषव उत्पेतुः सूर्य-मण्डलात् ।**

**यथा मयूख-सन्दोहा नादृश्यन्त पुरो यतः ॥**

**श्रीधरः : **ततः शरात् । सूर्य-मण्डलान् मयूख-सन्दोहा रश्मि-समूहा इव । यतो येभ्यः ॥५८॥

**क्रम-सन्दर्भः : _न व्याख्यातम्।_**

**विश्वनाथः :** यथेति सूर्य-मण्डलाद् इत्य् अस्मात् पूर्वं योज्यम् । यतो येभ्य इषुभ्यो हेतुभ्यः ॥५८॥

—ओ)०(ओ—

**॥ ७.१०.५९ ॥ **

**तैः स्पृष्टा व्यसवः सर्वे निपेतुः स्म पुरौकसः ।**

**तान् आनीय महा-योगी मयः कूप-रसेऽक्षिपत् ॥**

**श्रीधरः : **कूप-रसे स्वयं निर्मित-कूपामृते ॥५९॥

**क्रम-सन्दर्भः : _न व्याख्यातम्।_**

**विश्वनाथः :** कूप-रसे स्व-निर्मित-कूप-रसामृते ॥५९॥

—ओ)०(ओ—

**॥ ७.१०.६० ॥ **

**सिद्धामृत-रस-स्पृष्टा वज्र-सारा महौजसः ।**

**उत्तस्थुर् मेघ-दलना वैद्युता इव वह्नयः ॥**

**श्रीधरः : **वज्र-साराः वज्र-वद् दृढाङ्गाः । महौजसो महा-बलाः । मेघ-दलना मेघ-भेदिनो विद्युद्-रूपा वह्नय इव ॥६०॥

**क्रम-सन्दर्भः : _न व्याख्यातम्।_**

**विश्वनाथः :** मेघ-दलना मेघ-भेदिनो विद्युद्-रूपा वह्नय इव मेघस्था विद्युतो यथा मेघ-कान्ति-तिरस्कारिण इत्य् अर्थः ॥६०॥

—ओ)०(ओ—

**॥ ७.१०.६१ ॥ **

**विलोक्य भग्न-सङ्कल्पं विमनस्कं वृष-ध्वजम् ।**

**तदायं भगवान् विष्णुस् तत्रोपायम् अकल्पयत् ॥**

_न कतमेनापि व्याख्यातम्।_

—ओ)०(ओ—

**॥ ७.१०.६२ ॥ **

**वत्सश् चासीत् तदा ब्रह्मा स्वयं विष्णुर् अयं हि गौः ।**

**प्रविश्य त्रिपुरं काले रस-कूपामृतं पपौ ॥**

**श्रीधरः, विश्वनाथः : **काले मध्याह्ने ॥६२॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ७.१०.६३ ॥ **

**तेऽसुरा ह्य् अपि पश्यन्तो न न्यषेधन् विमोहिताः ।**

**तद् विज्ञाय महा-योगी रस-पालान् इदं जगौ ।**

**स्मयन् विशोकः शोकार्तान् स्मरन् दैव-गतिं च ताम् ॥**

_न कतमेनापि व्याख्यातम्।_

—ओ)०(ओ—

**॥ ७.१०.६४ ॥ **

**देवोऽसुरो नरोऽन्यो वा नेश्वरोऽस्तीह कश्चन ।**

**आत्मनोऽन्यस्य वा दिष्टं दैवेनापोहितुं द्वयोः ॥**

**मध्वः :** विष्णुम् आदिष्टं व्यपोहितुं देवोऽसुरोऽन्यो वा न समर्थः ॥६४॥

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** आत्मनो वा अन्यस्य वा द्वयोर् अपि वा दैवेनोपकल्पितं दिष्टम् अपोहितुं दूरीकर्तुम् इह कश्चिद् अपीश्वरः समर्थो नास्ति ॥६४॥

—ओ)०(ओ—

**॥ ७.१०.६५-६६ ॥ **

**अथासौ शक्तिभिः स्वाभिः शम्भोः प्राधानिकं व्यधात् ।**

**धर्म-ज्ञान-विरक्त्य्-ऋद्धि- तपो-विद्या-क्रियादिभिः ॥**

**रथं सूतं ध्वजं वाहान् धनुर् वर्म-शरादि यत् ।**

**सन्नद्धो रथम् आस्थाय शरं धनुर् उपाददे ॥**

**श्रीधरः : **आत्मनो वा अनुयस्य वा द्वयोर् अपि वा दैवेन दिष्टम् उपकल्पितम् अपोहितुं परिहर्तुम् इह कश्चिद् अपीश्वरः समर्थो नास्ति असौ श्री-कृष्णः । प्रधनं सङ्ग्रामस् तत्-साधनम् ॥६५॥

**क्रम-सन्दर्भः : _न व्याख्यातम्।_**

**विश्वनाथः :** असौ कृष्णः प्रधनं सङ्ग्रामस् तद्-अर्हं रथादिकं स्वाभिः शक्तिभिर् आविष्टं क्रमेण व्यधाद् इति । स्व-शक्तीनाम् अनश्वरत्वाज् जिष्णुत्वाच् च तद्-आविष्टानां रथादीनाम् अपि तादृशत्वम् । एतत् स्वीय-धर्मस्य भक्ति-योगस्यावेशो रथे भक्ति-योगाश्रितानां ज्ञानादीनां रथाश्रितेषु सुतादिषु ज्ञेयः ॥६६॥

—ओ)०(ओ—

**॥ ७.१०.६७ ॥ **

**शरं धनुषि सन्धाय मुहूर्तेऽभिजितीश्वरः ॥**

**ददाह तेन दुर्भेद्या हरोऽथ त्रिपुरो नृप ।**

**श्रीधरः, विश्वनाथः : **अभिजिति मध्याह्ने ॥६७॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ७.१०.६८ ॥ **

**दिवि दुन्दुभयो नेदुर् विमान-शत-सङ्कुलाः ।**

**देवर्षि-पितृ-सिद्धेशा जयेति कुसुमोत्करैः ।**

**अवाकिरन् जगुर् हृष्टा ननृतुश् चाप्सरो-गणाः ॥**

**श्रीधरः : **विमान-शतानि सङ्कुलानि सङ्कीर्णानि येषां ते देवादयः ॥६८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१०.६९ ॥ **

**एवं दग्ध्वा पुरस् तिस्रो भगवान् पुर-हा नृप ।**

**ब्रह्मादिभिः स्तूयमानः स्वं धाम प्रत्यपद्यत ॥**

_न कतमेनापि व्याख्यातम्।_

—ओ)०(ओ—

**॥ ७.१०.७० ॥ **

**एवं विधान्य् अस्य हरेः स्व-मायया**

**विडम्बमानस्य नृ-लोकम् आत्मनः ।**

**वीर्याणि गीतान्य् ऋषिभिर् जगद्-गुरोर्**

**लोकं पुनानान्य् अपरं वदामि किम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** स्व-मायया विडम्बमानस्य अत एव मोह-वशात् नृलोकस् तं न भजत इति भावः ॥७०॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

सप्तमे दशमोऽध्यायः सङ्गतः सङ्गतः सताम् ॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यं संहितायां वैयासिक्यां सप्तम-स्कन्धे

प्रह्लाद-चरितं पुर-विजयश् च 

दशमोऽध्यायः ।

॥ ७.१० ॥

(७.११)


### अथैकादशोऽध्यायः


## सद्-आचार-निर्णयः

**॥ ७.११.१ ॥**[^३६]

**श्री-शुक उवाच—**

**श्रुत्वेहितं साधु सभा-सभाजितं**

**महत्तमाग्रण्य उरुक्रमात्मनः ।**

**युधिष्ठिरो दैत्य-पतेर् मुदान्वितः**

**पप्रच्छ भूयस् तनयं स्वयम्भुवः ॥**

**श्रीधरः :**

तद् एवं दशभिर् ज्ञान-भक्ति-योगाव् उदीरितौ ।

अथ पञ्चभिर् अध्यायैः कर्म-योगोऽनुवर्ण्यते ॥

एकादशे नृणां धर्माः साधारण्येन वर्णिताः ।

विशेषेण च वर्णानां मुख्यामुख्याश् च योषिताम् ॥

दैत्य-पतेः प्रह्रादस्य । साधूनां सभासु सभाजितं सत्-कृतम् ईहितं चरितं श्रुत्वा पुनर् नारदं पप्रच्छ । कथं-भूतस्येहितम् ? महत्तमानाम् अग्रण्यो मुख्यस्य । तत्र हेतुः—उरुक्रमे आत्मा मनो यस्य ॥१॥

**क्रम-सन्दर्भः : **हत-सन्देहत्वान् मुदा युतः । अत एव राज्यानुकूल-स्वैर-धर्म-कथाम् अकरोद् इत्य् आह—पप्रच्छेति ॥१॥

**विश्वनाथः : **

वासना भगवद्-भक्त-सङ्गात् साध्वी निरूपिता ।

दशभिः पञ्चभिश् चार्थः सत्-कर्म-प्रभवोच्यते ॥

नृणां साधारणान् धर्मान् विप्रादीनां विशेषतः ।

स्त्रीणां सङ्कर-जातीनां चोवाचैकादशे मुनिः ॥

तद् एवं निर्गुण-भक्ति-वासनायाः कारणत्वे महत्-कृपां दशभिर् अध्यायैर् उक्त्वा स-गुण-भक्ति-वासनायाः कारणं निष्काम-कर्म-योगं पञ्चभिर् अध्यायैर् वक्तुम् आरभते—श्रुत्वेति । साधूनां सभासु सभाजितं सत्-कृतम् । महत्तमानाम् अग्रण्यो मुख्यस्य प्रह्लादस्य ॥१॥

—ओ)०(ओ—

**॥ ७.११.२ ॥**

**श्री-युधिष्ठिर उवाच—**

**भगवन् श्रोतुम् इच्छामि नृणां धर्मं सनातनम् ।**

**वर्णाश्रमाचार-युतं यत् पुमान् विन्दते परम् ॥**

**श्रीधरः : **श्रवणेच्छायां हेतुः—यद् यतो धर्माद् अनुष्ठितात् परं ज्ञानं भक्तिं च विन्दते ॥२॥

**क्रम-सन्दर्भः :**ताम् अपि लोक-हितायैव परमार्थम् आश्रित्यैव श्री-नारदेन समम् एव वाकरोद् इत्य् आह—यत् पुमान् इति ॥२॥

**विश्वनाथः :** सनातनं फल-प्राप्ताव् अपि स्थास्नुं भक्ति-योगम् इत्य् अर्थः । वर्णाश्रमाचार-युतम् इति वर्णाश्रमाचार-धर्मं च श्रोतुम् इच्छामीत्य् अर्थः ॥२॥

—ओ)०(ओ—

**॥ ७.११.३ ॥**

**भवान् प्रजापतेः साक्षाद् आत्मजः परमेष्ठिनः ।**

**सुतानां सम्मतो ब्रह्मंस् तपो-योग-समाधिभिः ॥**

_न कतमेनापि व्याख्यातम्।_

—ओ)०(ओ—

**॥ ७.११.४ ॥**

**नारायण-परा विप्रा धर्मं गुह्यं परं विदुः ।**

**करुणाः साधवः शान्तास् त्वद्-विधा न तथापरे ॥**

**श्रीधरः : **ननु स्मृति-कारैर् धर्म उक्त एव तत्राह—नारायण-परा इति ॥४॥

**क्रम-सन्दर्भः :**ननु, मन्व्-आदयो नारायण-परा एव तत्राह—गुह्यम् इति । गुह्यत्वात् तेऽपि न प्रकाशयन्तीत्य् अर्थः ॥४॥

**विश्वनाथः :** नन्व् अन्ये मुनयः स्मार्ताः पृच्छ्यन्ताम् इत्य् अत आह—नारायणेति ॥४॥।

—ओ)०(ओ—

**॥ ७.११.५ ॥**

**श्री-नारद उवाच—**

**नत्वा भगवतेऽजाय लोकानां धर्म-सेतवे ।**

**वक्ष्ये सनातनं धर्मं नारायण-मुखाच् छ्रुतम् ॥**

**श्रीधरः : **अजाय श्री-नारायणाय । तस्यैव मुखाच् छ्रुतम् ॥५॥

**क्रम-सन्दर्भः :**धर्म-सेतव इति । धर्मोऽत्र ज्ञान-भक्ति-जनको धर्म-विशेषो ज्ञेयः ॥५॥

**विश्वनाथः :** अजाय श्री-कृष्णाय ॥५॥

—ओ)०(ओ—

**॥ ७.११.६ ॥**

**योऽवतीर्यात्मनोऽंशेन दाक्षायण्यां तु धर्मतः ।**

**लोकानां स्वस्तयेऽध्यास्ते तपो बदरिकाश्रमे ॥**

**श्रीधरः : **तन्-मुखाद् आत्मनः श्रवणं संभावयन् विशिनष्टि—य इति ॥६॥

**क्रम-सन्दर्भः :**आत्मवताम् अनुकम्पयातोऽव्यक्त-गतिश् चरतीति पञ्चम-स्कन्धात् आत्मनोशेन नरेण ॥६॥

**विश्वनाथः :_न व्याख्यातम्।_**

—ओ)०(ओ—

**॥ ७.११.७ ॥**

**धर्म-मूलं हि भगवान् सर्व-वेदमयो हरिः ।**

**स्मृतं च तद्-विदां राजन् येन चात्मा प्रसीदति ॥**

**श्रीधरः : **प्रथमं तावद् धर्मे प्रमाणम् आह—धर्मेति । धर्मस्य मूलं प्रमाणम् । स्मृतं च स्मृतिः तद्-विदां वेद-विदाम् । येन चात्मा मनः प्रसीदति तुष्यति च । तथा च याज्ञवल्क्यः—


    श्रुतिः स्मृतिः सद्-आचारः स्वस्य च प्रियम् आत्मनः । 


    सम्यक् सङ्कल्पजः कामो धर्म-मूलम् इदं स्मृतम् ॥ इति ।

मनुश् च—


    वेदोऽखिलो धर्म-मूलं स्मृति-शीले च तद्-विदाम् । 


    आचारश् चैव साधूनाम् आत्मनस् तुष्टिर् एव च ॥ [म। २.६] इति ॥७॥

**क्रम-सन्दर्भः :**तस्य प्रमाणं, आभ्यां तद्-बहिर्-मुख-धर्मस्य अपार्थत्वं भगवद्-धर्मस्यैवावश्यकत्वं चोक्तम् । अत एव वेदोऽखिलो धर्म-मूलम्[म। २.६] इत्य्-आदि-मनु-स्मृति-वाक्याद् अप्य् अत्र विशिष्टतयोपदिष्टम् । तच् च युक्तं, धर्मः प्रोज्झित-कैतवोऽत्र परमो निर्मत्सराणां सताम्[भा।पु। १.१.२] इत्य्-आद्य्-उक्तत्वात् । येनैव धर्मेण मनः प्रसीदतीत्य् अनेन ययात्मा सुप्रसीदति[भा।पु। १.२.८] इतिवत् सुशब्द-विशिष्टतया अनुक्तत्वात् तच्-छ्रवण-लक्षण-साक्षाद्-भक्तेर् एव प्रशस्तत्वं च बोधितं येन चात्मेत्य् आत्म-तोषोऽपि प्रमाणम् इत्य् अर्थः ॥७॥

**विश्वनाथः :** धर्मस्य मूलं कारणं प्रमाणं च हि निश्चितं भगवान् एव यतः सर्व-वेदेति । तद्-भक्त्या विना धर्मा नैव सिद्ध्यन्तीति भावः । स्मृतं स्मृतिः तद्-विदां सर्व-वेद-मय-भगवद्-विदाम् । तेन प्राथमिक-विष्णु-पूजा-विरहित-श्राद्धादि-सप्तमी-विद्ध-रोहिण्य्-अष्टमी-व्रतादि-विधायिकाः स्मृतयो व्यावृत्ताः, येन च आत्मा मनः प्रसीदतीति—


    स वै पुंसां परो धर्मो यतो भक्तिर् अधोक्षजे ।


    अहैतुक्य् अप्रतिहता ययात्मा सुप्रसीदति ॥ [भा।पु। १.२.६] 

इतिवत् सुशब्दाप्रयोगात् यथा केवलया भक्त्या न तथा धर्मादि-मिश्रया भक्ति-मिश्र-कर्मणा वा मनः प्रसीदतीति ज्ञापितं, भक्ति-रहितो धर्मस् त्व् अग्राह्य एव, तेन 


    श्रुतिः स्मृतिः सद्-आचारः स्वस्य च प्रियम् आत्मनः । 


    सम्यक् सङ्कल्पजः कामो धर्म-मूलम् इदं स्मृतम् ॥ इति याज्ञवल्क्योक्तेः ।

मनुश् च—


    वेदोऽखिलो धर्म-मूलं स्मृति-शीले च तद्-विदाम् । 


    आचारश् चैव साधूनाम् आत्मनस् तुष्टिर् एव च ॥ [म। २.६] इति मनूक्तेर् अपि 

सकाशात् धर्म-मूलं हि भगवान् इति नारदोक्तिर् एव श्रेयसी । यद् उक्तं नारसिंहे—


    सनकादयो निवृत्ताख्ये ते च धर्मे नियोजिताः ।


    प्रवृत्ताख्ये मरीच्य्-आद्या मुक्त्यैकं नारदं मुनिम् ॥इति ।

नारदस्यैव तेभ्य उभयेभ्यः श्रैष्ठ्यं सर्व-धर्म-सार-विज्ञत्वं च ध्वनितम् ॥७॥

—ओ)०(ओ—

**॥ ७.११.८ ॥**

**सत्यं दया तपः शौचं तितिक्षेक्षा शमो दमः ।**

**अहिंसा ब्रह्मचर्यं च त्यागः स्वाध्याय आर्जवम् ॥**

**श्रीधरः : **तत्र तावन् नर-मात्र-साधारण-धर्मम् आह—सत्यम् इति पञ्चभिः । तप एकादश्य्-उपवासादि । ईक्षा युक्तायुक्त-विवेकः । शमो मनसः संयमः । दमो बाह्येन्द्रियाणाम् । त्यागो दानम् । स्वाध्यायो यथोचित-जपः ॥८॥

**क्रम-सन्दर्भः :**सत्यम् इत्य्-आदि सार्ध-पञ्चकम् ॥८॥

**विश्वनाथः :** तत्र तावन् नर-मात्र-साधारणं सनातनं भक्ति-योगं धर्मम् आह—सत्यम् इति पञ्चभिः । तत्र सत्याद्या एकविंशतिर् भक्त्य्-उपकरणीभूताः । शास्त्राद्या नव तु साक्षाद् भक्तिर् एवेति ज्ञेयम् । तप एकादश्य्-उपवासादि । शमो मनसो निग्रहः । दमो बाह्येन्द्रियाणाम् । स्वाध्यायो यथोचित-जपः ॥८॥

—ओ)०(ओ—

**॥ ७.११.९ ॥**

**सन्तोषः समदृक्-सेवा ग्राम्येहोपरमः शनैः ।**

**नृणां विपर्ययेहेक्षा मौनम् आत्म-विमर्शनम् ॥**

**श्रीधरः : **सन्तोषो दैव-लब्धेनालं-बुद्धिः । सम-दृशां महतां सेवा । ग्राम्येहोपरमः प्रवृत्त-कर्मभ्यो निवृत्तिः । विपर्ययेहेक्षा निष्फल-क्रियाणाम् ईक्षणम् । मौनं वृथालाप-निवृत्तिः । आत्म-विमर्शनं देहादि-व्यतिरिक्तात्मानुसन्धणम् ॥९॥

**क्रम-सन्दर्भः :_न व्याख्यातम्।_**

**विश्वनाथः : **सम-दृशां महतां सेवा । विपर्ययेहा निष्फल-क्रियास् तासाम् पर्यालोचनम् । मौनं वृथा-वाक्य-निवृत्तिः । आत्म-विमर्शनम् आत्मनो देह-भिन्नत्व-भावना ॥९॥

—ओ)०(ओ—

**॥ ७.११.१० ॥**

**अन्नाद्यादेः संविभागो भूतेभ्यश् च यथार्हतः ।**

**तेष्व् आत्म-देवता-बुद्धिः सुतरां नृषु पाण्डव ॥**

**श्रीधरः : **आत्मेति देवतेति च बुद्धिः ॥१०॥

**क्रम-सन्दर्भः :_न व्याख्यातम्।_**

**विश्वनाथः :** अन्नाद्य्-आदेः अन्न-मोदनम् आद्यं मोदकादि तत्-तद्-आदेर् वस्त्र-स्रक्-चन्दनादेर् यथोचितं विभज्यैव ग्रहणम् आत्मवत् देवतावच् च बुद्धिर् भावना ॥१०॥

—ओ)०(ओ—

**॥ ७.११.११ ॥**

**श्रवणं कीर्तनं चास्य स्मरणं महतां गतेः ।**

**सेवेज्यावनतिर् दास्यं सख्यम् आत्म-समर्पणम् ॥**

**मध्वः :**अनाद्य्-अनन्त-कालेषु मुक्तौ संसार एव च ।


    मयि स्थितश् चोदयति ह्य् एको विष्णुः सदैव तु ॥


    इति सम्प्रीतिकं ज्ञानं विद्याद् आत्म-समर्पणम् ।


    जन्म-कर्मावदातानां क्रियाश् चाश्रम-चोदिताः ॥ इति तन्त्र-मालायाम् ॥११॥

**श्रीधरः : **अस्य श्री-कृष्णस्य श्रवणादयो नव । इज्यऽर्चनम् ॥११॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.११.१२ ॥**

**नृणाम् अयं परो धर्मः सर्वेषां समुदाहृतः ।**

**त्रिंशल्-लक्षणवान् राजन् सर्वात्मा येन तुष्यति ॥**

**श्रीधरः : **एवं त्रिंशल्-लक्षण-वान् ॥१२॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.११.१३ ॥**

**संस्कारा यत्राविच्छिन्नाः स द्विजोऽजो जगाद यम् ।**

**इज्याध्ययन-दानानि विहितानि द्विजन्मनाम् ।**

**जन्म-कर्मावदातानां क्रियाश् चाश्रम-चोदिताः ॥**

**श्रीधरः : **इदानीं वर्ण-धर्मान् वक्तुं द्विजानां लक्षणम् आह—संस्कारा मन्त्रवन्तो गर्भाधानादयो यस्मिन्न् अविच्छिन्नाः स द्विजः । तर्हि शूद्रस्यापि संस्काराविच्छेदे सति द्विजत्वं स्यात् तत्राह—अजो ब्रह्मा यम् एवं-भूत-संस्कार-युक्तं जगाद स द्विजः । शूद्रं तु न मन्त्र-वत् संस्कार-युक्तं जगाद न चोपनयन-वन् तम् अतो नासौ द्विजः । तथा च स्मृतिः, 


    विवाह-मात्र-संस्कारं शूद्रोऽपि लभतां सदा । 


    न केनचित् समसृजच् छन्दसा तं प्रजा-पतिः ॥ इति । 

श्रुतिश् च—गायत्र्या ब्राह्मणम् असृजत् । त्रि-ष्टुभा राजन्यम् । जगत्या वैश्यम् । न केनचिच् छूद्रम् इति । 

अतो विवाह-व्यतिरिक्त-संस्कारस्यानावश्यकत्वाद् उपनयनस्य तु सर्वथा निषेधान् न तस्य द्विजत्वम् इत्य् अर्थः । पाठान्तरे वैदिकादय इति गर्भाधानादय इत्य् अर्थः । त्रैवर्णिकानाम् आवश्यकान् धर्मान् आह—इज्येति । जन्मना विशुद्धेन कुलेन कर्मणा चाचारेणावदातानां शुद्धानाम् । दुष्कुलानां दुराचाराणां च नैतानि विहितानीत्य् अर्थः । ब्रह्मचर्य्-आद्य्-आश्रम-विहिताः क्रियाश् च । शूद्रस्य तु वर्ण-धर्मा एव, आश्रम-भेद-कृत-विशेषाभावात् ॥१३॥

**क्रम-सन्दर्भः :**संस्कारा इत्य् अर्धकम् । ननु, शूद्रस्यापि तेषु संस्कारेषु कृतेषु द्विजत्वं स्यात् ? तत्राह—अजो यं सृष्ट्वा द्विजे जगाद द्विजत्वेन निदिदेश तज्-जातिक एव संस्कारेषु लब्धेषु द्विजः स्याद् इत्य् अर्थः ॥१३॥

**विश्वनाथः :** इदानीं वर्ण-धर्मान् वक्तुं द्विजानां लक्षणम् आह—संस्कारा मन्त्रवन्तो गर्भाधानादयो यस्मिन् स द्विजः । विच्छिन्न-संस्कारो द्विज-बन्धुर् इत्य् अर्थः । अजो ब्रह्मा यं जगादेति ब्रह्म-सृष्ट्यारम्भत एव प्रवृत्तायां द्विज-जातौ विशुद्ध-मातापितृकम् जन्मैव मुख्य-लक्षणम् इत्य् अर्थः ॥१३॥

—ओ)०(ओ—

**॥ ७.११.१४ ॥**

**विप्रस्याध्ययनादीनि षड्-अन्यस्याप्रतिग्रहः ।**

**राज्ञो वृत्तिः प्रजा-गोप्तुर् अविप्राद् वा करादिभिः ॥**

**श्रीधरः : **ब्राह्मणादीनां चतुर्णाम् अपि वृत्ति-रूपान् धर्मान् आह—विप्रस्येति सार्धैः सप्तभिः । विप्रस्य षट् कर्माणि विहितानीत्य् अनुषङ्गः । तत्र त्व् अध्यापनं याजनं प्रतिग्रहश् च जीविका । यथाह मनुः—


    षण्णां तु कर्मणाम् अस्य त्रीणि कर्माणि जीविका । 


    याजनाध्यापने चैव विशुद्धाच् च प्रतिग्रहः ॥ [मनु १०.७]इति ।

अन्यस्य क्षत्रियस्य अप्रतिग्रह इति प्रतिग्रहातिरिक्तं याजनम् अध्यापनं चापद्य् अनुजानाति । वक्ष्यति चानन्तरम् एव, ऋते राजन्यम् इति । श्रूयते चाश्व-पतिकैकय-प्रभृतीनां क्षत्रियाणाम् उपदेष्टृत्वादि । प्रजा-पालनेऽधिकृतस्य क्षत्रियस्य वृत्त्य्-अन्तरम् आह—राज्ञ इति । आदि-शब्देन दण्ड-शुल्कादि ॥१४॥

**क्रम-सन्दर्भः :**अविप्राद् वेति वा-शब्दात् क्वचिद् विप्राद् अपीत्य् अर्थः । वपनं द्रविणादानम् इत्य् आदेः ॥१४॥

**विश्वनाथः :** ब्राह्मणादीनां चतुर्णां वृत्ति-रूपान् धर्मान् आह—विप्रस्येति सार्धैः सप्तभिः । षट् विहितानीत्य् अनुषङ्गः । तत्र तु अध्यापनं याजनं प्रतिग्रहश् च जीविका । तथा च मनुः—


    षण्णां तु कर्मणाम् अस्य त्रीणि कर्माणि जीविका । 


    याजनाध्यापने चैव विशुद्धाच् च प्रतिग्रहः ॥ [मनु १०.७]इति ।

अन्यस्य क्षत्रियस्य अप्रतिग्रह इति याजनाध्यापने आपद्-वृत्ती । प्रतिग्रहस् तस्यापद्य् अपि निषिद्धः । प्रजागोप्तुर् इति पाल्यमानाभिः प्रजाभिर् दत्तं प्रणत्य्-उपायनम् एव वृत्तिर् इत्य् अर्थः । विप्र-भिन्नात् लोकात् कर-दण्ड-शुक्लादिभिर् वा ॥१४॥

—ओ)०(ओ—

**॥ ७.११.१५ ॥**

**वैश्यस् तु वार्ता-वृत्तिः स्यान् नित्यं ब्रह्म-कुलानुगः ।**

**शूद्रस्य द्विज-शुश्रूषा वृत्तिश् च स्वामिनो भवेत् ॥**

**श्रीधरः : **वार्ता कृषि-वाणिज्यादि-लक्षणा वृत्तिर् यस्य । शूद्रस्य द्विजानां शुश्रूषा विहिता । स्वामिनो द्विजस्य तु शुश्रूषा वृत्तिश् च भवेत् ॥१५॥

**क्रम-सन्दर्भः :_न व्याख्यातम्।_**

**विश्वनाथः : **वार्ता कृषि-वाणिज्यादयो वृत्तिर् यस्य सः । द्विज-शुश्रूषा धर्मः । स्वामिनो द्विजस्य शुश्रूषा सेवा-वृत्तिश् च ॥१५॥

—ओ)०(ओ—

**॥ ७.११.१६ ॥**

**वार्ता विचित्रा शालीन- यायावर-शिलोञ्छनम् ।**

**विप्र-वृत्तिश् चतुर्धेयं श्रेयसी चोत्तरोत्तरा ॥**

**श्रीधरः : **विप्रस्य मुख्यानुकल्प-भेदेव वृत्त्य्-अन्तराण्य् आह—वार्तेति । वार्ता विचित्रा कृष्य्-आदि-रूपा । शालीनं धार्ष्ट्यं विनैव प्राप्तम् अयाचितम् । यायावरं प्रत्य् अहं धान्य-याच्ञा । शिलं शालि-क्षेत्रादौ स्वामि-त्यक्त-कणिशोपादानम् । उञ्छनम् आपणादि-पतित-कणोपादानम् । शिलोञ्छन-द्वयम् एकी-कृत्य चतुर्धेत्य् उक्तम् । श्रेयसी उत्तमा ॥१६॥

**क्रम-सन्दर्भः :_न व्याख्यातम्।_**

**विश्वनाथः : **विप्रस्य वृत्त्य्-अन्तराण्य् आह—वार्ता विचित्रा विविधा तत्र शालीनमयाचितम् । यायावरं प्रत्यहं धान्य-मात्र-याच्ञा । शिलं शालि-क्षेत्रादौ स्वामि-त्यक्त-कणिशोपादानम् । उञ्छनम् आपणादि-पतित-कणोपादानम् ॥१६॥

—ओ)०(ओ—

**॥ ७.११.१७ ॥**

**जघन्यो नोत्तमां वृत्तिम् अनापदि भजेन् नरः ।**

**ऋते राजन्यम् आपत्सु सर्वेषाम् अपि सर्वशः ॥**

**श्रीधरः : **वृत्तिष्व् एव व्यवस्थां दर्शयन्न् आपद्-वृत्तीर् आह—जघन्यो नीचः । उत्तमाम् अध्यापनादि-रूपाम् । ऋते राजन्यम् । क्षत्रियस् तु प्रतिग्रहाद् अन्यां भजेत् ॥१७॥

**क्रम-सन्दर्भः :_न व्याख्यातम्।_**

**विश्वनाथः :** आपद्-वृत्तीर् आह—जघन्यो नीचः उत्तमाम् अध्यापनादि-रूपम् । ऋते राजन्यं क्षत्रियस् तु प्रतिग्रहाद् अन्यां भजेत् ॥१७॥

—ओ)०(ओ—

**॥ ७.११.१८-२० ॥**

**ऋतामृताभ्यां जीवेत मृतेन प्रमृतेन वा ।**

**सत्यानृताभ्याम् अपि वा न श्व-वृत्त्या कदाचन ॥**

**ऋतम् उञ्छशिलं प्रोक्तम् अमृतं यद् अयाचितम् ।**

**मृतं तु नित्य-याच्ञा स्यात् प्रमृतं कर्षणं स्मृतम् ॥**

**सत्यानृतं च वाणिज्यं श्व-वृत्तिर् नीच-सेवनम् ।**

**वर्जयेत् तां सदा विप्रो राजन्यश् च जुगुप्सिताम् ।**

**सर्व-वेदमयो विप्रः सर्व-देवमयो नृपः ॥**

**श्रीधरः : **चतुर्-विधां पूर्वोक्तां विप्र-वृत्तिम् इतरेषाम् अपि दर्शयन्न् आह—ऋताम् ऋताभ्याम् इति ॥१८॥ श्लोकं व्याचष्टे—ऋतम् इति ॥१९॥ तयोस् तद्-वर्जने हेतुम् आह—सर्व-वेद-मय इति ॥२०॥

**क्रम-सन्दर्भः :_न व्याख्यातम्।_**

**विश्वनाथः :** विप्र-वृत्तीर् वैश्य-वृत्तीश् च काश्चित् सर्वेषाम् अप्य् आपद्य् अनुजानीते । ऋतामृताभ्याम् इति श्लोकम् इमं व्याचष्टे ऋतम् इति सार्धेन । तयोस् तद्-वर्जने हेतुम् आह—सर्वेति । तेन वैश्य-शूद्रयोर् नीच-सेवयाप्य् आपदि न तावान् दोष इति भावः ॥१८-२०॥

—ओ)०(ओ—

**॥ ७.११.२१ ॥**

**शमो दमस् तपः शौचं सन्तोषः क्षान्तिर् आर्जवम् ॥**

**ज्ञानं दयाच्युतात्मत्वं सत्यं च ब्रह्म-लक्षणम् ।**

**श्रीधरः : **वर्णणाम् अभिव्यञ्जक-रूपान् धर्मान् आह—शम इति चतुर्भिः । अच्युतात्मत्वं श्री-विष्णु-परत्वम् ॥२१॥

**क्रम-सन्दर्भः :_न व्याख्यातम्।_**

**विश्वनाथः : **वर्णणाम् अभिव्यञ्जकानि लक्षणान्य् आह—शम इति चतुर्भिः । अच्युतात्मत्वं विष्णु-मनस्कत्वम् ॥२१॥

—ओ)०(ओ—

**॥ ७.११.२२ ॥**

**शौर्यं वीर्यं धृतिस् तेजस् त्यागश् चात्मजयः क्षमा ।**

**ब्रह्मण्यता प्रसादश् च सत्यं च क्षत्र-लक्षणम् ॥**

**श्रीधरः : **शौर्यं युद्धोत्साहः । वीर्यं प्रभावः । तेजः प्रागल्भ्यम् । त्यागो दानम् । आत्मनो मनसो जयः ॥२२॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.११.२३ ॥**

**देव-गुर्व्-अच्युते भक्तिस् त्रि-वर्ग-परिपोषणम् ।**

**आस्तिक्यम् उद्यमो नित्यं नैपुण्यं वैश्य-लक्षणम् ॥**

_न कतमेनापि व्याख्यातम्।_

—ओ)०(ओ—

**॥ ७.११.२४ ॥**

**शूद्रस्य सन्नतिः शौचं सेवा स्वामिन्य् अमायया ।**

**अमन्त्र-यज्ञो ह्य् अस्तेयं सत्यं गो-विप्र-रक्षणम् ॥**

**श्रीधरः : **अमन्त्र-यज्ञो नमस्-कारेणैव पञ्च-यज्ञानुष्ठानम् । तथा च याज्ञवल्क्यः—नमस्-कारेण मन्त्रेण पञ्च-यज्ञान् न हापयेत् इति ॥२४॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.११.२५ ॥**

**स्त्रीणां च पति-देवानां तच्-छुश्रूषानुकूलता ।**

**तद्-बन्धुष्व् अनुवृत्तिश् च नित्यं तद्-व्रत-धारणम् ॥**

**श्रीधरः : **स्त्री-धर्मान् आह—स्त्रीणाम् इति पञ्चभिः । पतिर् एव देवो यासाम् । तस्य पत्युर् एव शुश्रूषा पाद-संवाहनादिभिः । तद्-अनुकूलता च हिताचरणम् । तस्य यद् व्रतं नियमस् तस्य धारणम् आचरणम् । एतच् चतुष्टयं पति-व्रतानं लक्षणं धर्मश् च ॥२५॥

**क्रम-सन्दर्भः :_न व्याख्यातम्।_**

**विश्वनाथः :** साध्वीनां लक्षणानि धर्मांश् चाह—स्त्रीणाम् इति पञ्चभिः । पतिर् एव देवः पूज्यो यासाम् ॥२५॥

—ओ)०(ओ—

**॥ ७.११.२६-२७ ॥**

**सम्मार्जनोपलेपाभ्यां गृह-मण्डन-वर्तनैः ।**

**स्वयं च मण्डिता नित्यं परिमृष्ट-परिच्छदा ॥**

**कामैर् उच्चावचैः साध्वी प्रश्रयेण दमेन च ।**

**वाक्यैः सत्यैः प्रियैः प्रेम्णा काले काले भजेत् पतिम् ॥**

**श्रीधरः : **किं च, सम्मार्जनोपलेपाभ्याम् इत्य्-आदेः पतिं भजेद् इत्य् उत्तरेणान्वयः । परिमृष्टा उद्वर्तनादिना निर्मली-कृताः परिच्छदा गृहोपकरणानि यया ॥२६॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.११.२८ ॥**

**सन्तुष्टालोलुपा दक्षा धर्म-ज्ञा प्रिय-सत्य-वाक् ।**

**अप्रमत्ता शुचिः स्निग्धा पतिं त्व् अपतितं भजेत् ॥**

**श्रीधरः : **किं च सन्तुष्टा यथालाभेन । तावन् मात्र-भोगेऽप्य् अलोलुपा । दक्षा अनलसा । प्रिया सत्या च वाग्यस्याः । सर्वत्राप्य् अप्रमत्तावहिता । अपतितं महा-पातक-शून्यम् । यथाह याज्ञवल्क्यः—आशुद्धेः सम्प्रतीक्ष्यो हि महा-पातक-दूषितः इति ॥२८॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ७.११.२९ ॥**

**या पतिं हरि-भावेन भजेत् श्रीर् इव तत्-परा ।**

**हर्य्-आत्मना हरेर् लोके पत्या श्रीर् इव मोदते ॥**

**मध्वः :**हरिर् अस्मिन् स्थित इति स्त्रीणां भर्तरि भावना ।


    शिष्याणां च गुरौ नित्यं शूद्राणां ब्राह्मणादिषु ।


    भृत्यानां स्वामिनि तथा हरि-भाव उदीरितः ॥ इति च ॥२९॥

**श्रीधरः : **तत्-परा सती भजेत् । श्रीर् हरिम् इव । हर्य्-आत्मना पत्या सह ॥२९॥

**क्रम-सन्दर्भः : _न व्याख्यातम्।_**

**विश्वनाथः :**हर्य्-आत्मना पत्या सह ॥२९॥

—ओ)०(ओ—

**॥ ७.११.३० ॥**

**वृत्तिः सङ्कर-जातीनां तत्-तत्-कुल-कृता भवेत् ।**

**अचौराणाम् अपापानाम् अन्त्यजान्तेवसायिनाम् ॥**

**श्रीधरः : **प्रतिलोमजानुलोमजानां वृत्तिम् आह—वृत्तिर् इति । तत्-तत्-कुल-कृता कुल-परम्परा-प्राप्ता परम्परा-प्राप्तम् अपि चौर्यं हिंसादिकं च प्रतिषेधति—अचौराणाम् अपापानां चेति । तत्-प्रदर्शनार्थं कांश्चित् प्रतिलोमज-विशेषान् आह—अन्त्यजेति । 


    रजकश् चर्म-कारश् च नटो बुरुड एव च । 


    कैवर्त-मेद-भिल्लाश् च सप्तैते अन्त्यजाः स्मृताः ॥ इति ।

अन्तेवसायिनस् तु चाण्डाल-पुल्कस-मातङ्गादयः । तेषां परम्परा-प्राप्तैव वस्त्र-निर्णेजनादि-वृत्तिर् इत्य् अर्थः ॥३०॥

**क्रम-सन्दर्भः : _न व्याख्यातम्।_**

**विश्वनाथः :** अनुलोमज-प्रतिलोमजानां वृत्तिम् आह—वृत्तिर् इति । कुल-कृता कुल-परम्परा-प्राप्ता यथा नापित-रजकादीनां मुण्डन-वस्त्र-निर्णेजनादिका । अपापानाम् इति कुल-परम्परा-प्राप्त-मदिरा-पान-विधवा-विवाहादि-पापवतां पापाभाव उक्तः । चौर्यं तु तेषाम् अपि प्रतिसिद्धम् इत्य् आह—अचौराणाम् इति । अचौरत्वे सत्य् एव वृत्तिः कुल-कृता विहिता पापाभावश् चोक्त इति भावः । तत्-प्रदर्शनार्थं कांश्चित् प्रतिलोमज-विशेषान् आह—अन्त्यजेति। 


    रजकश् चर्म-कारश् च नटो बुरुड एव च । 


    कैवर्त-मेद-भिल्लाश् च सप्तैते अन्त्यजाः स्मृताः ॥ इति ।

अन्तेवसायिनस् तु चण्डालादयः ॥३०॥

—ओ)०(ओ—

**॥ ७.११.३१ ॥**

**प्रायः स्व-भाव-विहितो नृणां धर्मो युगे युगे ।**

**वेद-दृग्भिः स्मृतो राजन् प्रेत्य चेह च शर्म-कृत् ॥**

**श्रीधरः : **श्रेष्ठाद् अपि पर-धर्मान् नीचोऽपि स्व-धर्म एव श्रेयान् इत्य् आह—प्राय इति । स्वभावेन सत्त्वादि-प्रकृत्या विहितो धर्मः शर्म-कृत् सुख-हेतुः स्मृतः । कैः ? वेद एव दृक् चक्षुर् येषां तैः । भगवता चोक्तम्—श्रेयान् स्व-धर्मो विगुणः पर-धर्मात् स्वनुष्ठितात् [गीता ३.३५] इति ॥३१॥

**क्रम-सन्दर्भः : _न व्याख्यातम्।_**

**विश्वनाथः :**श्रेष्ठाद् अपि पर-धर्मान् नीचोऽपि स्व-धर्म एव श्रेयान् इत्य् आह—प्राय इति । वेद-दृभिर् वेदज्ञैः शर्मकृत् सुख-हेतुः स्मृतः । भगवता चोक्तम्—श्रेयान् स्व-धर्मो विगुणः पर-धर्मात् स्वनुष्ठितात् [गीता ३.३५] इति । प्रायो ग्रहणात् दुर्जातीनां दुराचार-त्यागस् तु नाशर्मकृत् ॥३१॥

—ओ)०(ओ—

**॥ ७.११.३२ ॥**

**वृत्त्या स्व-भाव-कृतया वर्तमानः स्व-कर्म-कृत् ।**

**हित्वा स्व-भाव-जं कर्म शनैर् निर्गुणताम् इयात् ॥**

**श्रीधरः : **ननु स्वाभाविकस्य कर्मणो बन्ध-हेतुत्वात् कथं सुख-हेतुत्वं तत्राह—वृत्त्येति ।

**क्रम-सन्दर्भः : _न व्याख्यातम्।_**

**विश्वनाथः-** शनैर् बहु-जन्मान्तर एव । यद् उक्तं—स्व-धर्म-निष्ठः शत-जन्मभिः पुमान् विरिञ्चताम् एति इत्य् आदि ॥३२॥

—ओ)०(ओ— 

**॥ ७.११.३३-३४॥**

**उप्यमानं मुहुः क्षेत्रं स्वयं निर्वीर्यताम् इयात् ।**

**न कल्पते पुनः सूत्यै उप्तं बीजं च नश्यति ॥**

**एवं कामाशयं चित्तं कामानाम् अतिसेवया ।**

**विरज्येत यथा राजन्न् अग्निवत् काम-बिन्दुभिः ॥**

**श्रीधरः : **ननु काम्यानि कर्माणि कुर्वतस् तत्-फल-भोग-परस्य कथं नैर्गुण्यं स्यात् । तद् उक्तं प्रह्रादेन—औपस्थ्य-जैह्वं बहु-मन्यमानः कथं विरज्येत दुरन्त-मोहः [भा।पु। ७.६.१३] इत्य्-आदि । तत्राधिकारि-भेदेन व्यवस्थां सदृष्टान्ताम् आह—उप्यमानम् इति द्वाभ्याम् । पुनः सूत्यै सस्य-प्रसवाय ।

कामा आशेरते वासनारूपेण यस्मिंस् तत् । अयं भावः—उत्कट-वासनाविष्टस्य सहसैव काम-त्यागासंभवाद् वेदोक्त-नियमेन बहुशः कामान् भुञ्जान् अस्यैव नित्य-नैमित्तिकैर् विशुद्ध-चेतसस् तद् दोष-दर्शनेन ययाति-सौभरि-प्रमुखानाम् इव शनैर् विरागो भवति, यथा स-वीर्यं क्षेत्रं शनैर् निर्वीर्यं भवति, यथा च प्रज्वलितोऽग्निर् न घृत-बिन्दुभिः शाम्यति, महता तु घृत-पूरेण शाम्यत्य् एव तद्वत् । प्रह्राद-कृत-स्तुतौ कौमार एव निवृत्त्य्-उपदेशो मन्द-वासनानाम् अधिकारेण । तद् उक्तं तत्रैव—बाला न दूषित-धियो द्वन्द्वारामेरितेहितैः इति । अतः सर्वम् अनवद्यम् ॥३३-३४॥

**क्रम-सन्दर्भः : _न व्याख्यातम्।_**

**विश्वनाथः-** अत्युत्कट-वासना-विशिष्टानां तु वेदोक्त-नियमेन काम-त्यागासम्भवात् बहुशः कामान् निषिद्धेतरान् ययाति-सौभरि-प्रमुखानाम् इव भुञ्जानाम् अकुटिल-चित्तानां विरागः स्याद् इति स-दृष्टान्तम् आह उप्यमानम् इति द्वाभ्याम् । निर्वीर्यताम् एवाह—क्वचित् सूत्यै शस्य-प्रसवाय न कल्पते । क्वचित् उप्तम् एव बीजं नश्यति ज्वलति कामा आ सम्यग् एव शेरते वासना-रूपेण यत्र तत् । नाग्निवद् इति यथा प्रज्वलितोऽग्निर् न घृत-बिन्दुभिः शाम्यति, किन्तु महता घृत-पूरेण शाम्यत्य् एव तद्वत् ॥३३-३४॥

—ओ)०(ओ— 

**॥ ७.११.३५ ॥**

**यस्य यल् लक्षणं प्रोक्तं पुंसो वर्णाभिव्यञ्जकम् ।**

**यद् अन्यत्रापि दृश्येत तत् तेनैव विनिर्दिशेत् ॥**

**श्रीधरः : **शमादिभिर् एव ब्राह्मणादि-व्यवहारो मुख्यो न जाति-मात्राद् इत्य् आह—यस्येति । यद् यदि अन्यत्र वर्णान्तरेऽपि दृश्येन तद् वर्णान्तरं तेनैव लक्षण-निमित्तेनैव वर्णेन विनिर्दिशेत् । न तज् जाति-निमित्तेनेत्य् अर्थः ॥३५॥

**क्रम-सन्दर्भः :_न व्याख्यातम्।_**

**विश्वनाथः-** किं च, यस्य पुंसो वर्णाभिव्यञ्जकं मल्-लक्षणं वर्णं ब्राह्मणादि-जातिम् अभिव्यञ्जयति यत् तच् च सामान्यतो विहितम् एव शम-दमादिकं, न तु विशेषतो विहितं सन्धोपास्तादिकं यद्य् अन्यत्र जात्य्-अन्तरेऽपि दृश्यते तज्-जात्य्-अन्तरम् अपि तेनैव ब्राह्मणादि-शब्देनैव विनिर्दिशेद् इति ब्राह्मणादि-तुल्यादरं लक्षयति । न च पर-धर्मो भयावहः [गीता३.३५]इति वाच्यम् । शम-दमादीनां पर-धर्मत्वाभावाद् इति भावः ॥३५॥

इति सारार्थ-दर्शिन्यां हर्षिण्यां भक्त-चेतसाम् ।

एकादशः सप्तमस्य सङ्गतः सङ्गतः सताम् ॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यं संहितायां वैयासिक्यां सप्तम-स्कन्धे

सद्-आचार-निर्णयो नाम

एकादशोऽध्यायः ।

॥ ७.११ ॥

(७.१२)


### अथ द्वादशोऽध्यायः


## आश्रम-धर्मः

**॥ ७.१२.१ ॥**

**श्री-नारद उवाच—**

**ब्रह्मचारी गुरु-कुले वसन् दान्तो गुरोर् हितम् ।**

**आचरन् दासवन् नीचो गुरौ सुदृढ-सौहृदः ॥**

**श्रीधरः :**

द्वादशे वर्ण्यते धर्मो ब्रह्मचारि-वन-स्थयोः ।

चतुर्णाम् आश्रमाणां च साधारण्येन कश्चन ॥

वर्णादीनां धर्मा उक्ताः, इदानीम् आश्रम-धर्मा उच्यन्ते । तत्रास्मिन् द्वादशेऽध्याये ब्रह्मचारि-वानप्रस्थयोर् असाधारणश् चतुर्णां साधारणाश् चोच्यन्ते । त्रयोदशे यतेर् धर्माः । चतुर्दशे गृहस्थस्य । पञ्चदशे सर्व-धर्म-सार-सङ्ग्रहः । ब्रह्मचारी गुरुकुले वसन् गुर्व्-आदीन् उपासीतेत्य् उत्तरेणान्वयः ॥१॥

**क्रम-सन्दर्भः : _न व्याख्यातम्।_**

**विश्वनाथः : **

द्वादशे वर्णिनो धर्मो वनस्थस्यापि वर्ण्यते ।

साधारणश् चाश्रमाणां देह-त्याग-विधिस् तथा ॥

ब्रह्मचारी गुर्व्-आदीन् उपासीतेत्य् उत्तरेणान्वयः । ब्रह्म गायत्रीम् ॥१॥

—ओ)०(ओ—

**॥ ७.१२.२ ॥**

**सायं प्रातर् उपासीत गुर्व्-अग्न्य्-अर्क-सुरोत्तमान् ।**

**सन्ध्ये उभे च यत-वाग् जपन् ब्रह्म समाहितः ॥**

**श्रीधरः : **तान् आह—सायम् इति । ब्रह्म गायत्रीं जपन् सन्ध्या-त्रयम् उपासीत । उभे सन्ध्ये तु यत-वाक् सायम्-प्रातः सन्ध्या-काल-निमित्तं मौनं कुर्याद् इत्य् अर्थः[^३७] ॥२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१२.३ ॥**

**छन्दांस्य् अधीयीत गुरोर् आहूतश् चेत् सुयन्त्रितः ।**

**उपक्रमेऽवसाने च चरणौ शिरसा नमेत् ॥**

**श्रीधरः : **उपक्रमे आदाव् अवसाने अन्ते गुरोश् चरणौ नमेत् ॥३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१२.४ ॥**

**मेखलाजिन-वासांसि जटा-दण्ड-कमण्डलून् ।**

**बिभृयाद् उपवीतं च दर्भ-पाणिर् यथोदितम् ॥**

**श्रीधरः : **यथोदितम् इति । पालाशो दण्डो ब्राह्मणस्येत्य्-आदि-नियमम् अनतिक्रम्य । जटा-धारणं तु केश-प्रसाधनाभाव-मात्रम् ।

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१२.५ ॥**

**सायं प्रातश् चरेद् भैक्ष्यं गुरवे तन् निवेदयेत् ।**

**भुञ्जीत यद्य् अनुज्ञातो नो चेद् उपवसेत् क्वचित् ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **नो चेद् इति, गुरोर् अन्यत्र गमनादौ ॥५॥

—ओ)०(ओ—

**॥ ७.१२.६ ॥**

**सुशीलो मित-भुग् दक्षः श्रद्दधानो जितेन्द्रियः ।**

**यावद्-अर्थं व्यवहरेत् स्त्रीषु स्त्री-निर्जितेषु च ॥**

**श्रीधरः : **यवद्-अर्थं[^३८] यथोपयोगम् एव ॥६॥

**क्रम-सन्दर्भः : _न व्याख्यातम्।_**

**विश्वनाथः :**यवद्-अर्थं गुरु-सेवार्थं गुरु-गृहे, भिक्षार्थं गृहस्थ-गृहेषु च यथोपयोगम् एव ॥६॥

—ओ)०(ओ—

**॥ ७.१२.७ ॥**

**वर्जयेत् प्रमदा-गाथाम् अगृहस्थो बृहद्-व्रतः ।**

**इन्द्रियाणि प्रमाथीनि हरन्त्य् अपि यतेर् मनः ॥**

**श्रीधरः : **बृहद्-व्रतो ब्रह्मचर्य-वान् गृहस्थ-व्यतिरिक्तः सर्वोऽपि प्रमदा-गाथां वर्जयेत् । तत्र हेतुः, इन्द्रियाणि बलवन्ति संयतस्यापि मनो हरन्तीति ॥७॥

**क्रम-सन्दर्भः : _न व्याख्यातम्।_**

**विश्वनाथः :** अगृहस्थो गृहस्थ-भिन्नः सर्वोऽपि बृहद्-व्रतो ब्रह्मचरी ॥७॥

—ओ)०(ओ—

**॥ ७.१२.८ ॥**

**केश-प्रसाधनोन्मर्द- स्नपनाभ्यञ्जनादिकम् ।**

**गुरु-स्त्रीभिर् युवतिभिः कारयेन् नात्मनो युवा ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** कारयेद् इति । गुरु-पत्न्यो हि शिष्यम् अपि पुत्रम् इव वात्सल्येन पश्य्यन्यो यदि केश-प्रसाधनादिकं स्वेच्छयैव कुर्वन्ति, तद् अपि न कारयेद् इत्य् अर्थः ॥८॥

—ओ)०(ओ—

**॥ ७.१२.९ ॥**

**नन्व् अग्निः प्रमदा नाम घृत-कुम्भ-समः पुमान् ।**

**सुताम् अपि रहो जह्याद् अन्यदा यावद्-अर्थ-कृत् ॥**

**श्रीधरः : **न कारयेद् इत्य् अत्र हेतुः—नन्व् इति । रह एकान्ते । अन्यदा केश-प्रसाधनादि-व्यतिरिक्तावसरे अनेकान्तावसरे वा । यावद्-अर्थं तद् उक्तं कुर्यात् ॥९॥

**क्रम-सन्दर्भः : _न व्याख्यातम्।_**

**विश्वनाथः : **तत्र हेतुः—नन्व् अग्निर् इति । रहो रहसि एकान्ते । अन्यदा अन्यत्र अनैकान्तेऽपि यावद्-अर्थ-कृत्, यावतावस्थानेनार्थः प्रयोजनं सिद्ध्येत् तावद् एव स्थितिं कुर्याद् इत्य् अर्थः ॥९॥

—ओ)०(ओ—

**॥ ७.१२.१० ॥**

**कल्पयित्वात्मना यावद् आभासम् इदम् ईश्वरः ।**

**द्वैतं तावन् न विरमेत् ततो ह्य् अस्य विपर्ययः ॥**

**मध्वः : **बहुत्वेनैव वस्तूनां यथार्थ-ज्ञानम् उच्यते ।


    अद्वित-ज्ञानम् इत्य् एतद् द्वैत-ज्ञानं तद् अन्यथा ॥


    यथा ज्ञानं तथा वस्तु यथा वस्तु तथा मतिः ।


    नैव ज्ञानार्थयोर् भेदस् तत एकत्व-वेदनम् ॥ इति च ॥१०॥

**श्रीधरः : **ननु मिथ्यात्वाद् अतिकश्मलत्वाच् च स्वयं त्यक्त-प्रायं स्त्र्य्-आदि जह्याद् इति कोऽयम् अतिनिर्बन्धः ? तत्राह—कल्पयित्वेति । आत्मना स्वरूप-साक्षात्कारेणेदं देहेन्द्रियाद्य्-आभास-मात्रं कल्पयित्वा निश्चित्य यावद् असौ जीव ईश्वरः स्वतन्त्रो न भवेत्, तावद् द्वैतम् अयं पुमान् इयं स्त्रीत्य्-आदि-भेदो न विरमेत् । ततः किम् ? अत आह—ततो हि द्वैतात् विपर्ययो गुणाध्यासेन भोग्यता-बुद्धिः । अतो जह्याद् एवेत्य् अर्थः ॥१०॥

**क्रम-सन्दर्भः : _न व्याख्यातम्।_**

**विश्वनाथः :** ननु निवृत्ताभिमानस्य विजितेन्द्रियस्य ज्ञानिनो युवतयः किम् अपकर्तुं प्रभवेयुः ? तत्राह—कल्पयित्वेति । ईश्वरो ज्ञान-समर्थोऽपि इदं देह-दैहिक-विषयाभिमानादिकं बाधितानुवृत्ति-न्यायेनाभासं कल्प꣡ तत्त्व-ज्ञानेन विजितं नाम-मात्रेणैव स्थितम् अकिञ्चित्करं कृत्वापि यावद्-आत्मना मनसा सह वर्तते, तावद् द्वैतं “अहं पुमान्, इयं स्त्री, इदं मे प्रियम्” इति भेद-बुद्धिर् न विरमेत् । ततश् च विपर्ययः पूर्ववत् संसारावृत्तिः । 

यद् वा, ननु त्यक्त-सुत-भगिन्य्-आदि-बन्धु-वर्गस्य जितेन्द्रियस्य किम् अस्माद् भयम् ? तत्राह—कल्पयित्वेति । व्यवहारं यत्-प्रमाणकम् इदम् आभासम् इयं मे भगिन्य् एव इयं माता इयं सुतेत्य्-आदि-सम्बन्धाभासं कल्प्यते ईश्वरं तत्-तत्-कृत-स्नेहोत्थ-सुखेन ईशितस् तावत् तत्-प्रमाणकं द्वैतं भेदो न विरमेत् ।

नन्व् अस्य स्तोकत्वात् कल्पितत्वाच् च न काचिच् चिन्ता ? तत्राह—ततो हीति ॥१०॥

**गौडीय-भाष्य :** यावद् असौ जीवः आत्मना स्वरूप-साक्षात्कारेण इदं देहेन्द्रियादिकम् आभासम् आभास-मात्रं कल्प꣡ निश्चित्य ईश्वरः स्वतन्त्रः न भवेत्, तावद् द्वैतं, “अहं पुमान् इयं स्त्री” इति भेदो न विरमेत् । ततो हि द्वैत-दर्शनात् अस्य पुरुषस्य विपर्ययः गुणाध्यासेन भोग्यता-बुद्धिः भवेत्, अतः जह्याद् एवेत्य् अर्थः ॥१०॥

—ओ)०(ओ—

**॥ ७.१२.११ ॥**

**एतत् सर्वं गृहस्थस्य समाम्नातं यतेर् अपि ।**

**गुरु-वृत्तिर् विकल्पेन गृहस्थस्य र्तु-गामिनः ॥**

**मध्वः :** गुरोर् आज्ञानुरोधेन दूरस्थो वा गृही भवेत् इति च ॥११॥

**श्रीधरः :** एतत् सर्वं सुशीलम् इत्य् आद्य् उक्तम् । गृहस्थस्य विशेषम् आह—गुरु-वृत्तिर् इति ॥११॥

**क्रम-सन्दर्भः : **गुरु-वृत्तिर् इति गुर्व्-अनुवृत्तिः ॥११॥

**विश्वनाथः : **एतत् सर्वं सुशील इत्य् आद्य् उक्तम् । विकल्पेन कर्तव्या न कर्तव्या वेत्य् अर्थः ॥११॥

**गौडीय-भाष्य : **एतत् सर्वं सुशीलत्वादि गृहस्थस्य यतेर् अपि समाम्नातम् अनुष्ठानत्वेन वर्णितम् । ऋतु-गामिनः ऋतौ भार्याम् उपेयात् इत्य्-आदि-शास्त्रानुसारेण ऋताव् एव भार्याम् उपगच्छतो गृहस्थस्य गुरु-वृत्तिः, गुर्वी वृत्तिः ब्रह्मचर्यम् इत्य् अर्थः । गुरोर् अनुवर्तनं विकल्पेन ज्ञेया । पत्न्याः ऋतु-काले न स्यात्, अन्यदा स्याद् इत्य् अर्थः ॥११॥

—ओ)०(ओ—

**॥ ७.१२.१२ ॥**

**अञ्जनाभ्यञ्जनोन्मर्द- स्त्र्य्-अवलेखा-मिषं मधु ।**

**स्रग्-गन्ध-लेपालङ्कारांस् त्यजेयुर् ये बृहद्-व्रताः ॥**

**श्रीधरः : **अञ्जनादीनाम् आमिषान्तानां द्वन्द्वैक्यम् । अञ्जनं शरीरस्य । अभ्यञ्जनं शिरसः। स्त्रियं चावलेखां च चित्र-कर्म स्त्रीणां कुड्यादौ लेखनं वा तन् निरीक्षणं वा । अत्राभ्यङ्गादि स्वरूपतो निषिध्यते । पूर्वं तु कथञ्चिद् आपदि प्राप्तम् अपि स्त्री-कर्तृकं निषिद्धम् इति भेदः ॥१२॥

**क्रम-सन्दर्भः : **अञ्जनेत्य् अस्य टीकायां स्त्री-कर्तृकं निषिद्धम् इति विचार्यम् अभ्यञ्जनेनेति विशेषात् ॥१२॥

_।_

**विश्वनाथः :** अञ्जनं शरीरस्याभ्यञ्जनं शिरसः स्त्रियं च, अवलेखां चित्र-कर्म च, अत्राभ्यङ्गादिकं स्वरूपत एव निषिध्यते, पूर्वं तु कथञ्चिद् आपदि प्राप्तम् अपि स्त्री-कर्तृकं निषिद्धम् इति भेदः ॥१२॥

—ओ)०(ओ—

**॥ ७.१२.१३ ॥**

**उषित्वैवं गुरु-कुले द्विजोऽधीत्यावबुध्य च ।**

**त्रयीं साङ्गोपनिषदं यावद्-अर्थं यथा-बलम् ॥**

**श्रीधरः : **अङ्गैः शिक्षादिभिर् उपनिषड्भिश् च सहितां वेद-त्रयीम् अधीत्यावबुद्ध्य च तद् अर्थं च विचार्य । यावद् अर्थं स्वाधिकारानुसारेण ॥१३॥

**क्रम-सन्दर्भः : **उषित्वेति युग्मकम् ॥१३॥

**विश्वनाथः :_न व्याख्यातम्।_**

—ओ)०(ओ—

**॥ ७.१२.१४ ॥**

**दत्त्वा वरम् अनुज्ञातो गुरोः कामं यदीश्वरः ।**

**गृहं वनं वा प्रविशेत् प्रव्रजेत् तत्र वा वसेत् ॥**

**श्रीधरः : **यदीश्वरः शक्तस् तर्हि गुरोः कामम् अपेक्षितं वरं दत्त्वा यथाधिकारं गृहस्थाद्य्-आश्रमं स्वीकुर्यात् प्रव्रजेत् वातत्रैव वा वसेत् नैष्ठिकः स्याद् इत्य् अर्थः ॥१४॥

**क्रम-सन्दर्भः : _न व्याख्यातम्।_**

**विश्वनाथः :** यदीश्वरः शक्तस् तदा गुरोः कामम् अपेक्षितं वरं दत्त्वा गृहं प्रविशेत्, गृहस्थो भवेद् इत्य् अर्थः । तत्रैव वा वसेत् नैष्ठिक-ब्रह्मचारी स्यात् ॥१४॥

—ओ)०(ओ—

**॥ ७.१२.१५ ॥**

**अग्नौ गुराव् आत्मनि च सर्व-भूतेष्व् अधोक्षजम् ।**

**भूतैः स्व-धामभिः पश्येद् अप्रविष्टं प्रविष्टवत् ॥**

**मध्वः :**अप्रविष्टः सर्व-गतः प्रविष्टस् त्व् अनुरूपवान् ।


    एवं द्विरूपो भगवान् हरिर् एको जनार्दनः ॥ इति ॥१५॥

**श्रीधरः : **स्व-धामभिः स्वाश्रयैर् भूतैर् जीवैः सह तन् नियन्तृतया ॥१५॥

**क्रम-सन्दर्भः : _न व्याख्यातम्।_**

**विश्वनाथः :**स्व-धामभिः स्वाश्रयैर् जीवैः सह तन् नियन्तृतया ॥१५॥

—ओ)०(ओ—

**॥ ७.१२.१६ ॥**

**एवं विधो ब्रह्मचारी वानप्रस्थो यतिर् गृही ।**

**चरन् विदित-विज्ञानः परं ब्रह्माधिगच्छति ॥**

**श्रीधरः : **चरन्न् एवम् आचरन् । विदितं विज्ञानं विज्ञेस्यं येन सः ॥१६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१२.१७ ॥**

**वानप्रस्थस्य वक्ष्यामि नियमान् मुनि-सम्मतान् ।**

**यान् आस्थाय मुनिर् गच्छेद् ऋषि-लोकम् उहाञ्जसा ॥**

**श्रीधरः : **ऋषि-लोकं महर्-लोकम् ॥१७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१२.१८ ॥**

**न कृष्ट-पच्यम् अश्नीयाद् अकृष्टं चाप्य् अकालतः ।**

**अग्नि-पक्वम् अथामं वा अर्क-पक्वम् उताहरेत् ॥**

**श्रीधरः : **अकृष्टम् अकृष्ट-पच्यम् । अकालतः पाक-कालात् पूर्वम् एव निष्पन्नम् इत्य् अर्थः । अर्क-पक्वं फलादि । आहरेद् अश्नीयात् ॥१८॥

**क्रम-सन्दर्भः : _न व्याख्यातम्।_**

**विश्वनाथः : **अकालतः पाक-कालात् पूर्वम् एव पक्वम् इत्य् अर्थः ॥१८॥

—ओ)०(ओ—

**॥ ७.१२.१९ ॥**

**वन्यैश् चरु-पुरोडाशान् निर्वपेत् काल-चोदितान् ।**

**लब्धे नवे नवेऽन्नाद्ये पुराणं च परित्यजेत् ॥**

**श्रीधरः : **वन्यैर् नीवारादिभिश् चरु-पुरोडाशान् । काल-चोदितान् नित्यान् । पुराणं पूर्व-सञ्चितम् ॥१९॥

**क्रम-सन्दर्भः : _न व्याख्यातम्।_**

**विश्वनाथः : **वन्यैर् नीवारादिभिर् निर्वपेत् दद्यात् । काले चोदितान् विहितान् ॥१९॥

—ओ)०(ओ—

**॥ ७.१२.२० ॥**

**अग्न्य्-अर्थम् एव शरणम् उटजं वाद्रि-कन्दरम् ।**

**श्रयेत हिम-वाय्व्-अग्नि- वर्षार्कातप-षाट् स्वयम् ॥**

**श्रीधरः : **हिमादीन् सहत इति तथा ॥२०॥

**क्रम-सन्दर्भः : _न व्याख्यातम्।_**

**विश्वनाथः : **हिमादीन् सहत इति सः ॥२०॥

—ओ)०(ओ—

**॥ ७.१२.२१ ॥**

**केश-रोम-नख-श्मश्रु- मलानि जटिलो दधत् ।**

**कमण्डल्व्-अजिने दण्ड- वल्कलाग्नि-परिच्छदान् ॥**

**श्रीधरः : **केशादीन् मलं चाप्रक्षालनेन धारयन् । कमण्डल्व्-आदींश् च दधत् ॥२१॥

**क्रम-सन्दर्भः : _न व्याख्यातम्।_**

**विश्वनाथः :** मलानि दन्ताद्य्-अधावनोत्थानि ॥२१॥

—ओ)०(ओ—

**॥ ७.१२.२२ ॥**

**चरेद् वने द्वादशाब्दान् अष्टौ वा चतुरो मुनिः ।**

**द्वाव् एकं वा यथा बुद्धिर् न विपद्येत कृच्छ्रतः ॥**

**श्रीधरः : **कृच्छ्रतस् तपः-क्लेशाद् यथा बुद्धिर् न नश्येत्, तथा चरेत् ॥२२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१२.२३ ॥**

**यदाकल्पः स्व-क्रियायां व्याधिभिर् जरयाथवा ।**

**आन्वीक्षिक्यां वा विद्यायां कुर्याद् अनशनादिकम् ॥**

**श्रीधरः : **द्वादशाब्दाद्य्-अनन्तरम् अपि यदि स्व-धर्मानुष्ठाने शक्तः, तर्हि वन एव वसेत्। यदि तु ज्ञानाभ्यासे योग्यः, तर्हि सन्न्यसेद् इत्य् उत्तराध्याये वक्ष्यति । तद् उभय-रहितस्य तु यत् कृत्यं, तद् आह—यदाऽकल्पोऽसमर्थः । आन्वीक्षिक्यां विद्यायां ज्ञानाभ्यासे॥२३॥

**क्रम-सन्दर्भः : _न व्याख्यातम्।_**

**विश्वनाथः : **यदा द्वादशाब्दादि मध्य एव अकल्पः असमर्थः । आन्वीक्षिक्यां ज्ञानाभ्यासे ॥२३॥

—ओ)०(ओ—

**॥ ७.१२.२४ ॥**

**आत्मन्य् अग्नीन् समारोप्य सन्न्यस्याहं ममात्मताम् ।**

**कारणेषु न्यसेत् सम्यक् सङ्घातं तु यथार्हतः ॥**

**मध्वः :** कार्यस्याकारण-लय-ज्ञान-मात्रं विलापनम् इति च ॥२४॥

**श्रीधरः, विश्वनाथः :** अनशनादि करिष्यतः पूर्व-कृत्यम् आह—आत्मनीत्य्-आदि यावत्-समाप्ति । यथार्थतः यथा-योग्यम् । स्व-कारणेष्व् आकाशादिषु । सङ्घातं देहं न्यसेत् प्रविलापयेत् ॥२४॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ७.१२.२५ ॥**

**खे खानि वायौ निश्वासांस् तेजःसूष्माणम् आत्मवान् ।**

**अप्स्व् असृक्-श्लेष्म-पूयानि क्षितौ शेषं यथोद्भवम् ॥**

**श्रीधरः : **तद् एव विभज्य दर्शयति—खे आकाशे स्वानि देह-गत-च्छिद्राणि । आत्मवान् धिमान्। शेषम् अस्थि-मांसादि-कठिनांशम् ॥२५॥

**क्रम-सन्दर्भः : _न व्याख्यातम्।_**

**विश्वनाथः : **खानि देह-च्छिद्राणि । अभिनिवेशयेद् इत्य् उत्तरेणैव सर्वेषाम् अन्वयः । शेषम् अस्थि-मांसादि-कठिनांशम् ॥२५॥

—ओ)०(ओ—

**॥ ७.१२.२६-२८ ॥**

**वाचम् अग्नौ सवक्तव्याम् इन्द्रे शिल्पं कराव् अपि ।**

**पदानि गत्या वयसि रत्योपस्थं प्रजापतौ ॥**

**मृत्यौ पायुं विसर्गं च यथा-स्थानं विनिर्दिशेत् ।**

**दिक्षु श्रोत्रं स-नादेन स्पर्शेनाध्यात्मनि त्वचम् ॥**

**रूपाणि चक्षुषा राजन् ज्योतिष्य् अभिनिवेशयेत् ।**

**अप्सु प्रचेतसा जिह्वां घ्रेयैर् घ्राणं क्षितौ न्यसेत् ॥**

**श्रीधरः : **एवं स्थूल-शरीरस्य लयम् उक्त्वा लिङ्ग-शरीर-रूपस्याध्यात्मादि-त्रयस्य लयम् आह—वाचम् इत्य्-आदिना । तत्र यद्यपि यथोद्भवं लयस्य युक्तत्वाद् अध्यात्मादीनां स्व-स्व-कारणेषु राजसाहङ्कारादिषु लयो वाच्यः, तथापीह तेषां लय-भावनेयम् अद्वितीयात्म-प्रतिपत्ति-परेति, यथा-कथञ्चिल् लये भाव्ये देवतानां प्रवर्तकत्वेन प्राधान्याद् इन्द्रिय-तद्-विषययोर् देवतासु लयः कथ्यते । वक्तव्य-सहितां वाचम् अग्नौ न्यसेत् । एवं सर्वत्र । पदानि पादौ । वयसि विष्णौ ॥२६॥

सनादेन शब्देन सह । अध्यात्मनि वायौ । अध्यात्म-विद् इति पाथे वायाव् इति ज्ञातव्यम् ॥२७॥

ज्योतिष्य् आदित्ये । रस-गन्धयोस् त्व् इन्द्रियाद्य्-आकर्षकत्वेन प्राधान्य-विवक्षया देवता-सहितस्येन्द्रियस्य विषये लयम् आह—प्रचेतसा सह जिह्वां रसनम् अप्सु रस-रूपासु । घ्राण-शब्देनाश्विनोर् अप्य् उपलक्षणम् । अश्विभ्यां सह घ्राणं घ्रेयैर् गन्धैर् उपलक्षितायां क्षिताव् इत्य् अर्थः ॥२८॥

**क्रम-सन्दर्भः : _न व्याख्यातम्।_**

**विश्वनाथः : **स्थूल-शरीरस्य लयम् उक्त्वा लिङ्ग-शरीर-लयम् आह—वाचम् इति । तत्र इन्द्रियाणां तद्-विषयाणां च प्रवर्तकत्वेन देवतास्व् एवात्र लय उक्तः । वयसि विष्णौ ॥२६॥

यथा-स्थानं स्थानम् अनतिक्रम्य तत्-तत्-स्थानं स्पृष्ट्वा विनिर्दिशेत् । प्रथमम् इमां वाचम् अग्नौ विलापयामीति प्रयुञ्जीत । ततोऽभिनिवेशयेद् इत्य् अन्वयः । स ज्ञानी नादेन सहेत्य् अर्थः । अध्यात्मनि वायौ । ज्योतिषि सूर्ये । प्रकृष्टं चेतो यत्र स प्रेचेता मधुरादि-रसः, तेन सह जिह्वाम् अप्सु जलाधिष्ठातरि वरुणे । घ्रेयैर् विविध-गन्धैः सह घ्राणेन्द्रियं क्षितौ क्षीयते लीयतेऽत्रेति क्षितिः, तद्-अधिष्ठातृ-देवता तस्याम् अश्विनोर् इत्य् अर्थः ॥२७-२८॥

—ओ)०(ओ—

**॥ ७.१२.२९ ॥**

**मनो मनोरथैश्**[^३९]** चन्द्रे बुद्धिं बोध्यैः कवौ परे ।**

**कर्माण्य् अध्यात्मना रुद्रे यद्-अहं ममता-क्रिया ॥**

**सत्त्वेन चित्तं क्षेत्र-ज्ञे गुणैर् वैकारिकं परे ॥**

**मध्वः :** परः कविर् बृहस्पतिः ।


    चित्तं हिरण्यगर्भे तु विलाप्य परमात्मनि ।


    क्षेत्रज्ञान्ये लापयेच् च ततो नान्यत् स्मरेद् बुधः ॥ इति च ॥२९॥

**श्रीधरः : **परे कवौ ब्रह्मणि । अध्यात्मनाहङ्कारेण । अध्यात्मताम् इति पाठे कर्माण्य् अहङ्कारं चेत्य् अर्थः । कथं-भूते रुद्रे? यद् यस्माद् अहं ममता-पूर्विका क्रिया भवति, तस्मिन् । सत्त्वेन चेतनया । गुणैर् गुण-कार्यैः प्राग् अवशिष्टैर् देवैः सह । यद् वा, सत्त्वादिभिर् गुणैर् हेतु-भूतैः । वैकारिकं भोक्तृत्वादि-विकारवन्तं क्षेत्र-ज्ञं परे निर्विकारे ब्रह्मणि ॥२९॥

**क्रम-सन्दर्भः : _न व्याख्यातम्।_**

**विश्वनाथः : **मनोरथैर् मननीयैर् विषयैः, बोध्यैर् बुद्धि-विषयैः । परे कवौ ब्रह्मणि । अध्यात्मना अहङ्कारेण सह कर्माणि तद्-विषयान् रुद्रे, यद् यस्माद् अहं-ममता-पूर्विका क्रिया भवति, तस्मिन् रुद्रे । सत्त्वेन चेतनया सह क्षेत्रज्ञे चित्ताधिष्ठातरि वासुदेवे । गुण-कार्यत्वाभावात् तद्-इतरैर् इत्य् अर्थः । वैकारिकं जीवं परे ब्रह्मणि ॥२९॥

—ओ)०(ओ—

**॥ ७.१२.३० ॥**

**अप्सु क्षितिम् अपो ज्योतिष्य् अदो वायौ नभस्य् अमुम् ।**

**कूटस्थे तच् च महति तद् अव्यक्तेऽक्षरे च**[^४०]** तत् ॥**

**श्रीधरः : **ननु विकारवतः कथं परेऽविकारे लयः स्यात् ? विकार-हेतूनां सर्वोपाधीनां लय-द्वारेणेत्य् आह—अप्स्व् इति । अदो ज्योतिः । तच् च नभः कूट-स्थेऽहं-तत्त्वे । तच् च कूट-स्थं महति महत्-तत्त्वे । तद्-अव्यक्ते प्रधाने । तच् च अव्यक्तम् अक्षरे परमात्मनि ॥३०॥

**क्रम-सन्दर्भः : _न व्याख्यातम्।_**

**विश्वनाथः : **ननु तद् अपि कथम् अद्वय-ब्रह्म-ज्ञानं स्यात्, समष्टि-तत्त्वानां पृथिव्य्-आदीनां वर्तमानत्वात् ? इति चेत्, तेषाम् अपि यथोद्भवं लयं ज्ञातवत एवेत्य् आह—अप्स्व् इति । अदो ज्योतिः । अमुं वायुम् । तच् च नभः कूट-स्थेऽहङ्कारे । तं च कूट-स्थं महति महत्-तत्त्वे । तद् अव्यक्ते प्रधाने । तद् अक्षरे परमात्मनि ॥३०॥

—ओ)०(ओ—

**॥ ७.१२.३१ ॥**

**इत्य् अक्षरतयात्मानं चिन्-मात्रम् अवशेषितम् ।**

**ज्ञात्वाद्वयोऽथ विरमेद् दग्ध-योनिर् इवानलः ॥**

**मध्वः :** आत्मानं परमात्मानम् अद्वयस् ततोऽन्यत् स्मृति-वर्जितः । दग्ध-योनिर् यथानल इति कृत्याभाव-मात्रम् । न हरिं स्मरतः कृत्यं दग्धेन्धन-हुताशवत् ॥ इति च ॥३१॥

**श्रीधरः : **इति सर्वोपाधि-लयाद् धेतोर् अवशेषितं चिन्-मात्रम् आत्मानं क्षेत्र-ज्ञम् अक्षरतया ज्ञात्वाऽद्वयः सन् विरमेत् । दग्ध-काष्ठो यथाऽनलः ॥३१॥

**क्रम-सन्दर्भः, विश्वनाथः : _न व्याख्यातम्।_**

इति सारार्थ-दर्शिन्यां हर्षिण्यां भक्त-चेतसाम् ।

सप्तमे द्वादशोऽध्यायः सङ्गतः सङ्गतः सताम् ॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां सप्तम-स्कन्धे

आश्रम-धर्मो नाम

द्वादशोऽध्यायः ।

॥ ७.१२ ॥

(७.१३)


### अथ त्रयोदशोऽध्यायः


## यति-धर्मः 

**॥ ७.१३.१ ॥**

**श्री-नारद उवाच—**

**कल्पस् त्व् एवं परिव्रज्य देह-मात्रावशेषितः ।**

**ग्रामैक-रात्र-विधिना निरपेक्षश् चरेन् महीम् ॥**

**श्रीधरः :**

त्रयोदशे यतेर् धर्मः साधकस्योच्यते महान् ।

अवधूतेतिहासेन सिद्धावस्था च वर्ण्यते ॥*॥

एवं ध्यात्वाऽकल्पोऽनशनादिकं कुर्यात् । आन्वीक्षिक्यां **कल्पस्** त्व् एवं ध्यात्वा **परिव्रज्य** इति संबन्धः । कियद् अत्र त्याज्यम् ? देह-व्यतिरिक्तं सर्वम् इत्य् आह—**देह-मात्र-** इति । तस्य धर्मान् आह—**ग्रामैक-रात्र-** इति नवभिः ॥१॥

**क्रम-सन्दर्भः : _न व्याख्यातम्।_**

**विश्वनाथः :**

त्रयोदशे यतेर् धर्मस् तस्य चाजगरी परा ।

दशावधूत-प्रह्लाद-संवादेनैव वर्ण्यते ॥*॥

एवं ध्यात्वाऽकल्पश् चेद् अनशनादिकं कुर्यात् । आन्वीक्षिक्यां **कल्पस्** त्व् एवं ध्यात्वा **परिव्रज्य चरेद्** इति संबन्धः । तस्य धर्मान् आह—**ग्रामैक-रात्र-** इति नवभिः ॥१॥

—ओ)०(ओ—

**॥ ७.१३.२ ॥**

**बिभृयाद् यद्य् असौ वासः कौपीनाच्छादनं परम् ।**

**त्यक्तं न लिङ्गाद् दण्डादेर् अन्यत् किञ्चिद् अनापदि ॥**

**श्रीधरः : कौपीनं** गुह्यम् आच्छाद्यते । यावता तावन्-मात्रम् । **परं** केवलम् **अन्यद्** इति वा । **त्यक्तं** प्रेष्योच्चारणात् पूर्वम् एव ॥२॥

**क्रम-सन्दर्भः : _न व्याख्यातम्।_**

**विश्वनाथः : त्यक्तं** व्यवहारिक-जन-सङ्गं **न बिभृयात्** । **लिङ्ग-दण्डादिकाद् अन्यद्** वस्त्व् अपि न । अनापदीति **आपदि** तु देह-रक्षार्थं त्यक्तम् अपि धारयेत् ॥२॥

—ओ)०(ओ—

**॥ ७.१३.३ ॥ \
**

**एक एव चरेद् भिक्षुर् आत्मारामोऽनपाश्रयः ।**

**सर्व-भूत-सुहृच् छान्तो नारायण-परायणः ॥**

_न कतमेनापि व्याख्यातम्।_

—ओ)०(ओ—

**॥ ७.१३.४ ॥**

**पश्येद् आत्मन्य् अदो विश्वं परे सद्-असतोऽव्यये ।**

**आत्मानं च परं ब्रह्म सर्वत्र सद्-असन्-मये ॥**

**मध्वः :** **आत्मनि** परमात्मनि ॥४॥

**श्रीधरः, विश्वनाथः : सद्-असतः परे** कार्य-कारण-व्यतिरिक्ते ॥४॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ७.१३.५ ॥**

**सुप्ति-प्रबोधयोः सन्धाव् आत्मनो गतिम् आत्म-दृक् ।**

**पश्यन् बन्धं च मोक्षं च माया-मात्रं न वस्तुतः ॥**

**श्रीधरः : **नन्व् आत्मानं परं ब्रह्मेति कथं सामानाधिकरण्य-निर्देशः ? न हि बद्ध-मुक्तयोर् ऐक्यं सम्भवति । तत्राह—सुप्तेति । **सुषुप्तौ **हि तमसावृतम् आत्म-तत्त्वं जाग्रत्-स्वप्नयोस् तु विक्षिप्तं प्रकाशते । **सन्धौ** तु न तमो नापि विक्षेपः । अतस् तदा **आत्म-दृग्** आत्मानं लक्ष्यी-कृत्य स्थितः सन्न् **आत्मनो गतिं** तत्त्वं **पश्यन्** । अत एव **बन्धं मोक्षं च माया-मात्रं** पश्यन् आत्मानं परं ब्रह्म सर्वत्र पश्येद् [७.१३.४] इत्य् अन्वयः । तद् उक्तं योग-ग्रन्थे—


    निद्रादौ जागरस्यान्ते यो भाव उपजायते । 


    तं भावं भावयन् नित्यं मुच्यते नेतरो यतिः ॥ इति ॥५॥

**क्रम-सन्दर्भः : _न व्याख्यातम्।_**

**विश्वनाथः : सुप्ते** सुषुप्ते हि तमसावृतम् आत्म-तत्त्वं जाग्रत्-स्वप्नयोस् तु विक्षिप्तं प्रकाशते **सन्धौ **तु न तमो नापि विक्षेपः । अतस् तदा **आत्म-दृक्** आत्मानं लक्ष्यीकृत्य स्थितः सन्न् **आत्मनो गतिं** तत्त्वं **पश्यन्**, अत एव **बन्धं मोक्षं च माया-मात्रं** **पश्यन्** आत्मानं परं ब्रह्म सर्वत्र पश्येद् [७.१३.४] इत्य् अन्वयः । तद् उक्तम् योग-ग्रन्थ—


    निद्रादौ जागरस्यान्ते यो भाव उपजायते । 


    तं भावं भावयन् नित्यं मुच्यते नेतरो यतिः ॥ इति ॥५॥

—ओ)०(ओ—

**॥ ७.१३.६ ॥**

**नाभिनन्देद् ध्रुवं मृत्युम् अध्रुवं वास्य जीवितम् ।**

**कालं परं प्रतीक्षेत भूतानां प्रभवाप्ययम् ॥**

**श्रीधरः : अस्य** देहस्य । **प्रभवोऽप्ययश्** च यस्मात् तं **कालम्** ॥६॥

**क्रम-सन्दर्भः : _न व्याख्यातम्।_**

**विश्वनाथः-** **अस्य** देहस्य ॥६॥

—ओ)०(ओ—

**॥ ७.१३.७ ॥**

**नासच्-छास्त्रेषु सज्जेत नोपजीवेत जीविकाम् ।**

**वाद-वादांस् त्यजेत् तर्कान् पक्षं कञ्च न संश्रयेत् ॥**

**मध्वः-** अप्रयोजन-**पक्षं न संश्रयेत्** । 


    नाप्रयोजन-पक्षी स्यान् न वृथा शिष्य-बन्ध-कृत् ।


    न चोदासीनः शास्त्राणि न विरुद्धानि चाभ्यसेत् ॥


    न व्याख्ययोपजीवेत न निषिद्धान् समाचरेत् ।


    एवम्भूतो यतिर् याति तद् एक-शरणो हरिम् ॥ इति समाचारे ॥७-८॥

**श्रीधरः : असच्-छास्त्रेष्व् **अनात्म-परेषु । **जीविकां** नक्षत्र-विद्यादि-वृत्तिम् । **वाद-वादान्** जल्प-वितण्डादि-निष्ठान् । **कञ्च** कम् अपि **पक्षं** निर्बन्धेन **न** **संश्रयेत्** ॥७॥

**क्रम-सन्दर्भः : _न व्याख्यातम्।_**

**विश्वनाथः-** **कञ्च** कम् अपि **पक्षं न संश्रयेत्** ॥७॥

—ओ)०(ओ—

**॥ ७.१३.८ ॥**

**न शिष्यान् अनुबध्नीत ग्रन्थान् नैवाभ्यसेद् बहून् ।**

**न व्याख्याम् उपयुञ्जीत नारम्भान् आरभेत् क्वचित् ॥**

**श्रीधरः : शिष्यान् नानुबध्नीत** प्रलोभनादिना बलान् नापादयेत् । **आरम्भान्** मठादि-व्यापारान् ॥८॥

**क्रम-सन्दर्भः : _न व्याख्यातम्।_**

**विश्वनाथः-** **नानुबध्नीयात्** प्रलोभनादिना बलान् न कुर्याद् इत्य् अर्थः । **आरम्भान्** मठादि-व्यापारान् ॥८॥

—ओ)०(ओ—

**॥ ७.१३.९ ॥**

**न यतेर् आश्रमः प्रायो धर्म-हेतुर् महात्मनः ।**

**शान्तस्य सम-चित्तस्य बिभृयाद् उत वा त्यजेत् ॥**

**श्रीधरः : **परमहंसस्य विशेषम् आह—**न यतेर् आश्रमो धर्मार्थः** । कथं भूतस्य यतेः ? **महात्मनः **। तस्य लक्षणम्—**शान्तस्य** इत्य्-आदि । **प्राय** इत्य् अस्यायं भावः— ज्ञानोत्पत्ति-पर्यन्तं बहूदकादि-लिङ्गम् आश्रित्य, सत्त्व-शुद्ध्य्-अर्थं यमान् नियमांश् चाचरन्न् एव ज्ञानोत्पत्तौ यतेत । उत्पन्ने तु ज्ञाने न नियमैः कृत्यम् अस्ति । यमाश् च स्वत एव स्युः । अतस् तदा लिङ्गादिभिः प्रयोजनाभावाल् लोक-सङ्ग्रहार्थं [**बिभृयाद्**] धारयेद् **वा त्यजेद्** वेति ॥९॥

**क्रम-सन्दर्भः : _न व्याख्यातम्।_**

**विश्वनाथः : **सन्न्यासिनां मध्ये परमहंसस्य विशेषम् आह—यतेर् इति । **यतेर् आश्रमो न धर्म**-प्रयोजनकः । तस्य लक्षणं शान्तस्येत्य्-आदि । **प्राय** इत्य् अनेन कथञ्चित् कश्चिद् अपरिपक्व-ज्ञानं तु सत्त्व-शुद्ध्य्-अर्थं यम-नियम-धर्मांश् चाचरेद् अपि ज्ञान-परिपाके तु न नियमैः कृत्यम् अस्ति, यमाश् च स्वत एव स्युः । अतस् तदा लिङ्गादिभिः प्रयोजनाभावाल् लोक-सङ्ग्रहार्थं **धारयेत् त्यजेद् वा** इति ॥९॥

—ओ)०(ओ—

**॥ ७.१३.१० ॥**

**अव्यक्त-लिङ्गो व्यक्तार्थो मनीष्य् उन्मत्त-बालवत् ।**

**कविर् मूकवद् आत्मानं स दृष्ट्या दर्शयेन् नृणाम् ॥**

**श्रीधरः : **तस्यैव ज्ञान-दार्ढ्याभावे योग-भ्रंश-परिहारार्थम् आह । **न** बहिर् **व्यक्तं** **लिङ्गं** यस्य **व्यक्तोऽर्थः** प्रयोजनम् आत्मानुसन्धानं यस्य स **मनीष्य्** अप्य् **उन्मत्तवद् बालवच् च कविर् अपि मूकवद् आत्मानं नृणां दृष्ट्या दर्शयेत्** । ते यथोन्मत्तादि-रूपं मन्येरंस् तथा वर्तेत । स्व-दृष्ट्येति पाठे बाह्यानुसन्धानाभवेनेत्य् अर्थः ॥१०॥

**क्रम-सन्दर्भः : _न व्याख्यातम्।_**

**विश्वनाथः :** स च योग-भ्रंश-परिहारार्थम् एवं-भूतो भवेद् इत्य् आह—**न** बहिर् **व्यक्तं लिङ्गं** यस्य सः, **व्यक्तोऽर्थः** प्रयोजनम् आत्मानुसन्धानं यस्य सः ॥१०॥

—ओ)०(ओ—

**॥ ७.१३.११ ॥**

**अत्राप्य् उदाहरन्तीमम् इतिहासं पुरातनम् ।**

**प्रह्रादस्य च संवादं मुनेर् आजगरस्य च ॥**

**श्रीधरः : **परमहंस-धर्मम् एवेतिहासेन स्फुटयति—अत्रापीति यावद् अध्याय-समाप्ति। **अजगर**-व्रतस्य मुनेश् च ॥११॥

**क्रम-सन्दर्भः : _न व्याख्यातम्।_**

**विश्वनाथः :** **आजगरस्य** अजागर-वृत्तेः ॥११॥

—ओ)०(ओ—

**॥ ७.१३.१२ ॥**

**तं शयानं धरोपस्थे कावेर्यां सह्य-सानुनि ।**

**रजस्-वलैस् तनू-देशैर् निगूढामल-तेजसम् ॥**

**ददर्श लोकान् विचरन् लोक-तत्त्व-विवित्सया ।**

**वृतोऽमात्यैः कतिपयैः प्रह्रादो भगवत्-प्रियः ॥**

**श्रीधरः : **धरोपस्थे भू-पृष्ठे । सह्याद्रेस् तटे । रजोभिर् धूसरैस् तनू-देशैर् देहावयवैर् निगूढम् अमलं तेजो यस्य तम् ॥१२॥

**क्रम-सन्दर्भः : **तं शयानम् इति युग्मकम् । “तनू” इत्य् अत्र त्व् “अङ्ग” इति पाठो बहुत्र ॥१२॥

**विश्वनाथः :** सह्य-नाम्नः पर्वतस्य सानौ । तनु-देशैः तन्व्-अवयवैः ॥१२॥

—ओ)०(ओ—

**॥ ७.१३.१४-१५ ॥**

**कर्मणाकृतिभिर् वाचा लिङ्गैर् वर्णाश्रमादिभिः ।**

**न विदन्ति जना यं वै सोऽसाव् इति न वेति च ॥**

**तं नत्वाभ्यर्च्य विधिवत् पादयोः शिरसा स्पृशन् ।**

**विवित्सुर् इदम् अप्राक्षीन् महा-भागवतोऽसुरः ॥**

**श्रीधरः : **कर्मादिभिर् जना यं न विदुस् तं पादयोः शिरसा स्पृशन् नत्वा अप्राक्षीद् इत्य् उत्तरेणान्वयः ॥१४॥

**क्रम-सन्दर्भः : **कर्मणेति युग्मकम् ॥१४॥

**विश्वनाथः :** जनास् तज्-जन्म-भूमि-निवासिनोऽपि, विवित्सुः विविदिषुः । महा-भागवत इति महा-भागवतत्वाद् एव स्व-चित्त-कर्षण-लिङ्गेनैव तं महानुभावं निश्चित्यैवेति भावः ॥१४-१५॥

—ओ)०(ओ—

**॥ ७.१३.१६-१७ ॥**

**बिभर्षि कायं पीवानं सोद्यमो भोगवान् यथा ।**

**वित्तं चैवोद्यमवतां भोगो वित्तवताम् इह ॥**

**भोगिनां खलु देहोऽयं पीवा भवति नान्यथा ॥**

**श्रीधरः : **उद्यम-सहित इव भोगवान् इव पीवानं स्थूलं देहं धारयसि । तत्र हेतुं वदेति तृतीयेनान्वयः । उद्यमं विनैव मम भोगोऽस्तीति चेत् तत्राह—वित्तं चेति ॥१६॥

**क्रम-सन्दर्भः : **बिभर्षीत्य् अर्धकम् ॥१६॥

**विश्वनाथः :** पीवानं स्थूलम् । न च स्वभावेनैव मत्-कायः पीवेति वाच्यम् इत्य् आह—उद्यमवतां वित्तं, वित्तवतां भोगः, भोगवताम् एव देहः पीवेति पीवत्वस्यादि-कारणम् उद्यम एव, न तु स्वभाव इत्य् अर्थः ॥१६-१७॥

—ओ)०(ओ—

**॥ ७.१३.१८ ॥**

**न ते शयानस्य निरुद्यमस्य **

**ब्रह्मन् नु हार्थो यत एव भोगः ।**

**अभोगिनोऽयं तव विप्र देहः **

**पीवा यतस् तद् वद नः क्षमं चेत् ॥**

**श्रीधरः : **नु इति निश्चये । ह इति प्रसिद्धौ । तवार्थो नास्तीति प्रसिद्धम् एवेत्य् अर्थः । यतोऽर्थाद् एव । यतो हेतोः पीवा । क्षमं योग्यं चेत् ॥१८॥

**क्रम-सन्दर्भः : _न व्याख्यातम्।_**

**विश्वनाथः :** ननु पीनो देवदत्तो दिवा न भुङ्क्ते इतिवन् ममोद्यमादिकम् अनुमीयताम् इति चेत् तत्राह—नेति । नु इति निश्चये । ह स्पष्टम् । हे विप्रेति ब्रह्म-तेजसैव विप्रत्वस्यावगमात् ॥१८॥

—ओ)०(ओ—

**॥ ७.१३.१९ ॥**

**कविः कल्पो निपुण-दृक् चित्र-प्रिय-कथः समः ।**

**लोकस्य कुर्वतः कर्म शेषे तद्-वीक्षितापि वा ॥**

**श्रीधरः : **किं च, वित्तार्जनाद्य्-असमर्थोऽप्य् अयं जनस् तद् अर्थम् उद्यमं करोति, त्वं तु समर्थोऽपि किम् इति न करोषि ? इत्य् आह—**कविर्** विद्वान् । **कल्पो** दक्षः । **निपुण-दृक्** चतुरः । **चित्ताः प्रिया** लोक-रञ्जनाः **कथा** यस्य । तथापि **लोकस्य कर्म कुर्वतः** सतः **शेषे** । **तद् वीक्षितापि** तत् सर्वं पश्यन्न् अपि । पाठान्तरे न द्वेक्षि तत् कर्म न द्वेक्षि नैषि वा न च स्तौषीत्य् अर्थः ॥१९॥

**क्रम-सन्दर्भः : तद्-वीक्षितापि** इत्य् अत्र "त्वं न द्वेक्षे नौषि वा" इति पाठः, "न द्वेष्टि" इति गौड-पाठः ॥१९॥

**विश्वनाथः :** किम् एवं ते विचारेण इति चेत् त्वद्-देहे सामुद्रक-सल्लक्षण-दृष्ट्या कवित्व-कल्पत्वादिकम् अनुमाय त्वया स्वं कृतार्थीकर्तुं कम् अप्य् आलोपामृतम् इच्छामीत्य् आह—कविर् इति । कर्म कुर्वतः कर्मोद्यमवन्तं लोकम् अनादृत्य तम् अपश्यन्न् एव शेष शयनं करोषि तस्य वीक्षिता कौतुकेन तं पश्यन्न् एव वा ॥१९॥

—ओ)०(ओ—

**॥ ७.१३.२० ॥**

**श्री-नारद उवाच—**

**स इत्थं दैत्य-पतिना परिपृष्टो महा-मुनिः ।**

**स्मयमानस् तम् अभ्याह तद्-वाग्-अमृत-यन्त्रितः ॥**

**श्रीधरः : **तस्य वाग् एवामृतं तेन तन्त्रितो वशी-कृतः सन् प्राह ॥२०॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१३.२१ ॥**

**श्री-ब्राह्मण उवाच—**

**वेदेदम् असुर-श्रेष्ठ भवान् नन्व् आर्य-सम्मतः ।**

**ईहोपरमयोर् नॄणां पदान्य् अध्यात्म-चक्षुषा ॥**

**श्रीधरः : अध्यात्म-चक्षुषा** अन्तर्-दृष्ट्या **भवान्** **वेद** एव । **आर्याणां** ज्ञानिनां **सम्मतो** **ननु भवान्** । **इदम्** इति यद् उक्तं, तद् एवाह—**नॄणाम् ईहोपरमयोः** प्रवृत्ति-निवृत्त्योः **पदानि** स्थानानि फलानीत्य् अर्थः ॥२१॥

**क्रम-सन्दर्भः : _न व्याख्यातम्।_**

**विश्वनाथः : अध्यात्म-चक्षुषा** अन्तर्-दृष्ट्या **इदं भवान्** **वेद** एव । किम् **ईहोपरमयोः** सकामत्व-निष्कामत्वयोः पदानि स्थानानि फलानीत्य् अर्थः । भोगार्थम् उद्यमैर् देहं पुष्टिकुर्वतां लोकानां दुःखं यद्य् अहं नाज्ञास्यं, तदा उद्यमम् अहम् अप्य् अकरिष्यम् इति भावः ॥२१॥

—ओ)०(ओ—

**॥ ७.१३.२२ ॥**

**यस्य नारायणो देवो भगवान् हृद्-गतः सदा ।**

**भक्त्या केवलयाज्ञानं धुनोति ध्वान्तम् अर्कवत् ॥**

**श्रीधरः : **वेदेत्य् अत्र हेतुः—यस्येति । हृदि प्रविष्टः सन्न् अज्ञानं धुनोति । अर्को यथा बहिर् ध्वान्तम् ॥२२॥

**क्रम-सन्दर्भः : _न व्याख्यातम्।_**

**विश्वनाथः : **वेदेत्य् अत्र हेतुः—यस्येति । केवलया ज्ञान-कर्माद्य्-अमिश्रया ॥२२॥

—ओ)०(ओ—

**॥ ७.१३.२३ ॥**

**तथापि ब्रूमहे प्रश्नांस् तव राजन् यथा-श्रुतम् ।**

**सम्भाषणीयो हि भवान् आत्मनः शुद्धिम् इच्छता ॥**

**श्रीधरः : यथा-श्रुतम्** इत्य् औद्धत्य-परिहारायोक्तम् ॥२३॥

**क्रम-सन्दर्भः : _न व्याख्यातम्।_**

**विश्वनाथः :** अतो मया त्वं सम्माननीय एवेत्य् अतः सर्वत्र मौनवतापि त्वयि मौनम् अनादृत्यैवोच्यते इत्य् आह—तथापीति । यद्यपि भवान् वेदैव, अथापीति यथा-श्रुतं, न तु स्व-कपोल-कल्पितम् ॥२३॥

—ओ)०(ओ—

**॥ ७.१३.२४ ॥**

**तृष्णया भव-वाहिन्या योग्यैः कामैर् अपूर्यया ।**

**कर्माणि कार्यमाणोऽहं नाना-योनिषु योजितः ॥**

**श्रीधरः : **लोकः कर्मसु प्रवर्तते त्वं तु निवृत्तः सन् किं शेषे इति यद् उक्तं तत्राह—तृष्णयेति चतुर्भिः । भव-प्रवाह-कारिण्या यथोचित्तैर् अपि विषयैः पूरयितुम् अशक्यया तृष्णया कर्मसु प्रवर्त्यमणोऽहं पूर्वं नाना-योनिषु प्रवेशितः ॥२४॥

**क्रम-सन्दर्भः : _न व्याख्यातम्।_**

**विश्वनाथः : **यद् अहं निरुद्यमोऽस्मि तत्र कारणं शृण्व् इत्य् आह—तृष्णयेति त्रिभिः । भव-सम्बन्धिन्या वाहिन्या नद्येति यथा नद्या अन्त्ये दुष्प्रापः तृष्णयापि । किं च, नदी इन्द्रेण वृष्यमाणैर् अम्बुभिः पूर्यते, इयं तु ब्रह्मणापि वृष्यमाणैः कामैर् न पूर्यत इत्य् आह—योग्यैर् इति । यथा च नद्या वाहितोऽर्थस् तृण-काष्ठ-पाषाण-कण्टकादिषु योज्यते, तथैवाहम् अपि नाना-योनिषु, यथा च नद्या ग्राह-कच्छपावर्तादिभिर् भीष꣡ तत्-परित्राणाय नाना-साधनानि कार्यन्ते, तथैवाहम् अपि कर्माणि ॥२४॥

—ओ)०(ओ—

**॥ ७.१३.२५ ॥**

**यदृच्छया लोकम् इमं प्रापितः कर्मभिर् भ्रमन् ।**

**स्वर्गापवर्गयोर् द्वारं तिरश्चां पुनर् अस्य च ॥**

**श्रीधरः : **तयैव तृष्णयेमं लोकं मनुष्य-देहं यदृच्छया प्रापितः । कथं-भूतं लोकम् ? धर्मेण स्वर्गस्य द्वारं साधनम् । अधर्मेण तिरश्चां श्व-सूकरादि-योनेर् द्वारम् । मिश्राभ्यां ताभ्यां पुनर् अप्य् अस्य मनुष्यत्वस्य द्वारम् । सर्वतो निवृत्त्य्-अपवर्गस्य द्वारम् इत्य् अर्थः ॥२५॥

**क्रम-सन्दर्भः : _न व्याख्यातम्।_**

**विश्वनाथः : **यथा च नद्या कदाचित् चतुष्पथ-सैकत-देशम् अपि प्राप्यते तथैवाहम् अपि साम्प्रतम् इमं लोकं नृ-शरीरम् । कीदृशम् ? पुण्येन स्वर्गस्य द्वारं साधनम् । ज्ञान-भक्तिभ्याम् अपवर्गस्य, पापेन तिरश्चां सूकरादि-योनेर् अपि पुण्य-पापाभ्याम् च-कारात् तद्-भोगान्ते च पुनर् अप्य् अस्य नृ-जन्मनोऽपि द्वारम् ॥२५॥

—ओ)०(ओ—

**॥ ७.१३.२६ ॥**

**तत्रापि दम्-पतीनां च सुखायान्यापनुत्तये ।**

**कर्माणि कुर्वतां दृष्ट्वा निवृत्तोऽस्मि विपर्ययम् ॥**

**श्रीधरः : **अत्रापि मनुष्यत्वेऽपि । अन्यापनुत्तये दुःख-निवृत्त्यै विपर्ययं दृष्ट्वा निवृत्तोऽस्मि ॥२६॥

**क्रम-सन्दर्भः : _न व्याख्यातम्।_**

**विश्वनाथः :** अत्रापि मनुष्यत्वेऽपि । अन्यापनुत्तये दुःख-निवृत्त्यै विपर्यय्ं दुःखम् एव दृष्ट्वा निवृत्तोऽस्मि कर्म-मात्रेभ्य इत्य् अर्थः ॥२६॥

—ओ)०(ओ—

**॥ ७.१३.२७ ॥**

**सुखम् अस्यात्मनो रूपं सर्वेहोपरतिस् तनुः ।**

**मनः-संस्पर्शजान् दृष्ट्वा भोगान् स्वप्स्यामि संविशन् ॥**

**श्रीधरः : **ननु प्रवृत्त्या कदाचित् सुखं स्यान् निवृत्त्या तु किं स्यात् ? इति चेत् तत्राह—सुखम् अस्य जीवस्य स्वरूपम् एव । तर्हि किं न प्रकाशते ? तत्राह—सर्वेति । तनोतीति तनुः। सर्व-क्रिया-निवृत्तौ स्वत एव प्रकाशत इत्य् अर्थः । भोगांश् च मनः-संस्पर्शजान् मनो-रथ-मात्रजान् अशाश्वतान् दृष्ट्वा स्वप्स्यामि । निरुद्यमोऽस्मीत्य् अर्थः । तर्हि कदाचित् कथं भुङ्क्षे ? तत्राह—संविशन् । प्रारब्ध-भोगान् भुञ्जान् इत्य् अर्थः ॥२७॥

**क्रम-सन्दर्भः : _न व्याख्यातम्।_**

**विश्वनाथः :**कर्मणा कदाचित् सुखं स्याद् अपि सर्व-कर्म-निवृत्त्या किं स्यात् ? इति चेत् तत्राह—सुखम् अस्य जीवस्य मम स्वरूपम् एव । तर्हि किं न प्रकाशते ? तत्राह—सर्वेति । सर्वा ईहाः कर्माणि तद्-धेतु-तृष्णा च । तासाम् उपरतिर् एव तनुः, तनुं विना यथा सुखं नोपलभ्यते, तथा ताम् अपि विनेत्य् अर्थः । भोगांस् तु प्राकृतान् मनः-स्पर्शजान् मनोरथ-मात्रजान् क्षण-भङ्गुरान् दृष्ट्वा तत्रारुचिर् एव संविशन् । स्वाभावानश्वरात्म-सुखम् उपभुञ्जानः स्वप्स्यामि स्वपिमि वैतृष्ट्यादि-दिव्य-कुसुम-शय्यायाम् इति स्वस्य पीनत्वे सुख-भोग एव हेतुर् उक्तः—निर्वृतिः पुष्ट्करणानाम् इति वैद्यकोक्तेः । 

यद् वा, स्वप्स्यामि सम्प्रत्य् अपि तृष्णाभासस्यानिवृत्त्या यद्यपि सम्यग्-आत्म-सुखानुपलम्भस् तथापि पञ्चभिर् दिनैस् तस्यापि निवृत्त्या सम्यक् संविशन् शयिष्य इत्य् अर्थः । सं वेशः स्वाप-स्त्री-रत-बन्धयोः इति मेदिन्य्-उक्तेर् अत्र सामान्यत एवोपभोग-वाची संवेश-शब्दो ज्ञेयः ॥२७॥

—ओ)०(ओ—

**॥ ७.१३.२८ ॥**

**इत्य् एतद् आत्मनः स्वार्थं सन्तं विस्मृत्य वै पुमान् ।**

**विचित्राम् असति द्वैते घोराम् आप्नोति संसृतिम् ॥**

**श्रीधरः : **एवं चेत् कोऽपि संसारं न प्राप्नुयात् तत्राह—इत्य् एतद् आत्मनः सुखात्मकं रूपं स्वार्थं स्वस्मिन्न् एव सन्तं पुरुषार्थं विस्मृत्य । असत्य् अपि द्वैते ॥२८॥

**क्रम-सन्दर्भः : _न व्याख्यातम्।_**

**विश्वनाथः : **एवं चेत् सर्वेऽप्य् एवं किम् इति सुखिनो न स्युः ? तत्राह—इत्य् एतद् इति । स्वार्थं स्वीयं सुख-रूपम् अर्थं विस्मृत्य द्वैते दुःख-रूपे असति देहादौ वस्तुत आत्मनोऽविद्यमानेऽपि । यद् वा, असति असार्वकालिके ॥२८॥

—ओ)०(ओ—

**॥ ७.१३.२९ ॥ \
**

**जलं तद्-उद्भवैश् छन्नं हित्वाज्ञो जल-काम्यया ।**

**मृगतृष्णाम् उपाधावेत् तथान्यत्रार्थ-दृक् स्वतः ॥**

**श्रीधरः : **एतद् एव दृष्टान्तेन स्पष्टयति—जलम् इति । तद्-उद्भवैस् तृण-शैवालादिभिः जल-काम्यया जलेच्छया । स्वत आत्म-स्वरूपाद् अन्यत्र पुरुषार्थं पश्यन् ॥२९॥

**क्रम-सन्दर्भः : _न व्याख्यातम्।_**

**विश्वनाथः : **एतद् एव दृष्टान्तेन स्पष्टयति—जलम् इति । तद्-उद्भवैर् जल एवोद्भूतैर् न तु जलाद् उद्भूतैस् तृण-शैवालादिभिश् छिन्नम् इवात्म-सुखं तत्रोद्भूतैर् मायिक-तृष्णादिभिश् छिन्नं हित्वा स्वतोऽन्यत्र पुरुषार्थं पश्यन् ॥२९॥

—ओ)०(ओ—

**॥ ७.१३.३० ॥**

**देहादिभिर् दैव-तन्त्रैर् आत्मनः सुखम् ईहतः ।**

**दुःखात्ययं चानीशस्य क्रिया मोघाः कृताः कृताः ॥**

**श्रीधरः : **एवं स्वस्य निरुद्यमत्वे कारणम् उक्त्वा विपर्ययं दृष्ट्वेति यद् उक्तं, तद् विवृणोति—देहादिभिर् इति पञ्चभिः । ईहत इच्छतः । अनीशस्य निर्दैवस्य । पुनः पुनः प्रारब्धाः क्रिया मोघा विफला एव भवन्ति ॥३०॥

**क्रम-सन्दर्भः : _न व्याख्यातम्।_**

**विश्वनाथः : **विपर्ययं दृष्ट्वेति यद् उक्तं, तद् विवृणोति—देहादिभिर् इति पञ्चभिः । सुखं दुःखात्ययं च ईहत ईहमानस्य क्रिया मोघा निष्फलम् ॥३०॥

—ओ)०(ओ—

**॥ ७.१३.३१ ॥**

**आध्यात्मिकादिभिर् दुःखैर् अविमुक्तस्य कर्हिचित् ।**

**मर्त्यस्य कृच्छ्रोपनतैर् अर्थैः कामैः क्रियेत किम् ॥**

**श्रीधरः : **क्रियाणां सफलत्वेऽपि फलस्यानुपयोगम् आह—आध्यात्मिकादिभिर् इति । मर्त्यस्य मरिष्यतः । कृच्छ्रेण दुःखेनोपनतैः प्राप्तैः ॥३१॥

**क्रम-सन्दर्भः : _न व्याख्यातम्।_**

**विश्वनाथः :** यदि कदाचित् सफलाः स्युस् तद् अपि फल-भोगासामर्थ्यम् आह—आध्यात्मिकादिभिर् इति । दुःख-सहितः सुख-भोगोऽपि नेत्य् आह—मर्त्यस्य अकस्माद् एव सम्भावित-मृत्योः ॥३१॥

—ओ)०(ओ—

**॥ ७.१३.३२ ॥**

**पश्यामि धनिनां क्लेशं लुब्धानाम् अजितात्मनाम् ।**

**भयाद् अलब्ध-निद्राणां सर्वतोऽभिविशङ्किनाम् ॥**

**श्रीधरः : **कृच्छ्रं विनैव प्राप्तेऽप्य् अर्थे दुःखं तद् अवस्थम् इत्य् आह—पश्यामीति ॥३२॥

**क्रम-सन्दर्भः : _न व्याख्यातम्।_**

**विश्वनाथः :** तद् एवम् अर्थैर् न दुःख-निवृत्तिः, प्रत्युत दुःखाधिक्यम् एवेत्य् आह—पश्यामीति ॥३२॥

—ओ)०(ओ—

**॥ ७.१३.३३ ॥**

**राजतश् चौरतः शत्रोः स्व-जनात् पशु-पक्षितः ।**

**अर्थिभ्यः कालतः स्वस्मान् नित्यं प्राणार्थवद् भयम् ॥**

**श्रीधरः : **भयं प्रपञ्चयति—राजत इति । स्वस्मान् मत्त एव कथञ्चित् त्याग-भोग-विस्मरणादिना नाशः स्याद् इति प्राणवताम् अर्थवतां च भयं नित्यम् ॥३३॥

**क्रम-सन्दर्भः : _न व्याख्यातम्।_**

**विश्वनाथः : **स्वस्माद् इति स्वत एव कथञ्चित् दान-भोग-विस्मरणादिना नाशः स्याद् इति प्राणेषु अर्थेषु चासक्तिमतां भयं, प्राणोऽत्र शारीर-बलं सम्भोगादि-प्रयोजकं ज्ञेयम् । जीवन-मात्रस् तु विहितम् एव, जीवस्य तत्त्व-जिज्ञासा [भा।पु। १.२.१०] इत्य्-आदौ ॥३३॥

—ओ)०(ओ—

**॥ ७.१३.३४ ॥**

**शोक-मोह-भय-क्रोध- राग-क्लैब्य-श्रमादयः ।**

**यन्-मूलाः स्युर् नृणां जह्यात् स्पृहां प्राणार्थयोर् बुधः ॥**

**श्रीधरः : **अतोऽनर्थ-हेतुत्वात् प्राणेऽर्थे च स्पृहा न कार्येत्य् आह—शोकेति ॥३४॥

**क्रम-सन्दर्भः : _न व्याख्यातम्।_**

**विश्वनाथः : **प्राणार्थयोः स्पृहां जह्याद् इति शारीर-बलाधिक्यार्थं धनाधिक्यार्थं च न यतेत, स्वल्पेनापि बलेन स्वल्पेनापि धनेन पारमार्थिक-कृत्य-सिद्धेर् इति भावः ॥३४॥

—ओ)०(ओ—

**॥ ७.१३.३५ ॥**

**मधुकार-महा-सर्पौ लोकेऽस्मिन् नो गुरूत्तमौ ।**

**वैराग्यं परितोषं च प्राप्ता यच्-छिक्षया वयम् ॥**

**श्रीधरः : **नन्व् एवम् अनर्थान् अनुभवन्तोऽपि न केचिद् विरज्यन्ते, न च यथा-लाभेन तुष्यन्ति, त्वं तु कथं वैराग्यादिकं प्राप्तोऽसि ? तत्राह—मधु-कारेति । मधु-मक्षिकाजगरौ । ययोः शिक्षया वृत्त-पर्यालोचनया ॥३५॥

**क्रम-सन्दर्भः : _न व्याख्यातम्।_**

**विश्वनाथः :** ननु कस्माद् गुरोर् एतत् त्वया शिक्षितम् ? तत्राह—मधुकारेति ॥३५॥

—ओ)०(ओ—

**॥ ७.१३.३६ ॥**

**विरागः सर्व-कामेभ्यः शिक्षितो मे मधु-व्रतात् ।**

**कृच्छ्राप्तं मधुवद् वित्तं हत्वाप्य् अन्यो हरेत् पतिम् ॥**

**श्रीधरः : **मधु-काराच् छिक्षितम् आह—विराग इति । वित्त-पतिं हत्वाऽन्यो वित्तं हरेद् इत्य् एवम् ॥३६॥

**क्रम-सन्दर्भः : _न व्याख्यातम्।_**

**विश्वनाथः :** मधु-मक्षिकातः शिक्षितम् आह—वित्त-पतिं हत्वाप्य् अन्यो वित्तं हरेद् इति मे वित्ते विरागः ॥३६॥

—ओ)०(ओ—

**॥ ७.१३.३७ ॥**

**अनीहः परितुष्टात्मा यदृच्छोपनताद् अहम् ।**

**नो चेच् छये बह्व्-अहानि महाहिर् इव सत्त्ववान् ॥**

**श्रीधरः : **अजगराच् छिक्षितम् आह—अनीह इति । सत्त्ववान् धैर्यवान् ॥३७॥

**क्रम-सन्दर्भः : _न व्याख्यातम्।_**

**विश्वनाथः : **अजगराच् छिक्षितम् आह—अनीह इति । शये स्वपिमि सत्त्ववान् धैर्यवान् ॥३७॥

—ओ)०(ओ—

**॥ ७.१३.३८-३९ ॥**

**क्वचिद् अल्पं क्वचिद् भूरि भुञ्जेऽन्नं स्वाद्व् अस्वादु वा ।**

**क्वचिद् भूरि गुणोपेतं गुण-हीनम् उत क्वचित् ॥**

**श्रद्धयोपहृतं क्वापि कदाचिन् मान-वर्जितम् ।**

**भुञ्जे भुक्त्वाथ कस्मिंश्चिद् दिवा नक्तं यदृच्छया ॥**

**श्रीधरः : **पीनत्वे हेतुं वदन् यदृच्छया प्राप्तात् परितोषं प्रपञ्चयति, क्वचिद् अल्पम् इति षड्भिः ॥३८॥

**क्रम-सन्दर्भः : **क्वचिद् इति—सार्धकम् । स्वाद्व् अस्वादु वेत्य् अत्र साध्व् असाधु वेति क्वचित् पाठः ॥३८॥ भुञ्जे इत्य् अर्धकम् ॥३९॥

**विश्वनाथः :_न व्याख्यातम्।_**

—ओ)०(ओ—

**॥ ७.१३.४० ॥**

**क्षौमं दुकूलम् अजिनं चीरं वल्कलम् एव वा ।**

**वसेऽन्यद् अपि सम्प्राप्तं दिष्ट-भुक् तुष्ट-धीर् अहम् ॥**

**श्रीधरः : **चीरं जीर्ण-वस्त्र-खण्डम् । वसे परिदधे । दिष्ट-भूक् प्रारब्ध-कर्म-फल-भोगी ॥४०॥

**क्रम-सन्दर्भः : _न व्याख्यातम्।_**

**विश्वनाथः : **वसे परिदधे ॥४०॥

—ओ)०(ओ—

**॥ ७.१३.४१ ॥**

**क्वचिच् छये धरोपस्थे तृण-पर्णाश्म-भस्मसु ।**

**क्वचित् प्रासाद-पर्यङ्के कशिपौ वा परेच्छया ॥**

**श्रीधरः : **प्रासाद-मध्ये पर्यङ्के । तत्रापि कशिपौ तूलिकायाम् ॥४१॥

**क्रम-सन्दर्भः : _न व्याख्यातम्।_**

**विश्वनाथः :** धरोपस्थे धरा-क्रोडे । उपस्थः शेफसि तथा क्रोडे मदन-मन्दिरे इति मेदिनी ॥४१॥

—ओ)०(ओ—

**॥ ७.१३.४२ ॥**

**क्वचित् स्नातोऽनुलिप्ताङ्गः सुवासाः स्रग्व्य् अलङ्कृतः ।**

**रथेभाश्वैश् चरे क्वापि दिग्-वासा ग्रहवद् विभो ॥**

**श्रीधरः : **चरे विचरामि । क्वचिद् ग्रहवद् दिग्-अम्बरो विचरामि ॥४२॥

**क्रम-सन्दर्भः : _न व्याख्यातम्।_**

**विश्वनाथः :** श्रेयो भक्ति-योगं, तस्य भगवतः सकाशात् दुर्लभत्वम् आशङ्क्याह—उतेति । ऐकात्म्यं मोक्षं महात्मनि परमात्मनि ॥४२॥

—ओ)०(ओ—

**॥ ७.१३.४३ ॥**

**नाहं निन्दे न च स्तौमि स्व-भाव-विषमं जनम् ।**

**एतेषां श्रेय आशासे उतैकात्म्यं महात्मनि ॥**

**मध्वः :** चित्ते मनो-वृत्त्य्-अभिमानिने । अर्थ-विभ्रमे अर्थेषु भ्रममाणे । 


    चित्ताख्याग्नेर् अधीनं हि जगद् एतद् विचिन्तयेत् ।


    मनो-नामेन्द्र-वशगम् अग्निं च प्रविचिन्तयेत् ॥ इत्य्-आदि च ॥४३॥

**श्रीधरः : **न च मानापमान-कर्तृषु मम वैषम्यम् इत्य् आह—नाहम् इति । नाहं निन्दामि न च स्तौमि । महात्मनि विष्णौ ॥४३॥

**क्रम-सन्दर्भः : _न व्याख्यातम्।_**

**विश्वनाथः :** एवं-भूतत्वेन योगिनः स्थिताव् उपायम् आह—विकल्पम् इति द्वाभ्याम् । विविधं कल्पत इति विकल्पो व्यवहारन्तं चित्तौ मनो-वृत्तौ, तत एव तस्य प्रवृत्तेः । तां मनसि अर्थानां विविधं भ्रमणं यातायातं यतस् तस्मिन् । वैकारिके अहङ्कारे तं महति तं च महान्तं मायायां, अत्र तं महतीति पद-द्वयम् अध्याहार्यम् ॥४३॥

—ओ)०(ओ—

**॥ ७.१३.४४ ॥**

**विकल्पं जुहुयाच् चित्तौ तां मनस्य् अर्थ-विभ्रमे ।**

**मनो वैकारिके हुत्वा तं मायायां जुहोत्य् अनु ॥**

**श्रीधरः : **एवं-भूतत्वेन स्थिताव् उपायम् आह—विकल्पम् इति द्वाभ्याम् । चित्तौ भेद-ग्राहक-मनो-वृत्तौ । अर्थ-रूपो विभ्रमो यस्मिन् मनसि तन् मनो वैकारिकेऽहङ्कारे । तम् अहङ्कार-मन्व्-अनन्तरं महत्-तत्त्व-द्वारेणेत्य् अर्थः ॥४४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१३.४५ ॥**

**आत्मानुभूतौ तां मायां जुहुयात् सत्य-दृङ् मुनिः ।**

**ततो निरीहो विरमेत् स्वानुभूत्य्-आत्मनि स्थितः ॥**

**मध्वः : **अशास्त्रीयत्वान् मुखतः शास्त्र्य्-अपेतम् इदं विदुः ।


    शास्त्र-निर्णय-गम्यत्वाच् छस्त्रीयम् अभिधीयते ॥ इति च ॥४५॥

**श्रीधरः : **सत्यम् एव पश्यतीति तथा ॥४५॥

**क्रम-सन्दर्भः : _न व्याख्यातम्।_**

**विश्वनाथः :** लोक-शास्त्राभ्याम् व्यपेतं रहितम् इति मन्द-दृष्ट्या, न तु तत्त्व-दृष्ट्या । किं च, हीति यतो भवान् भगवत्-प्रियो महा-भागवतस् तवानेन प्रयोजनाभाव इति भावः ॥४५॥

—ओ)०(ओ—

**॥ ७.१३.४६ ॥**

**स्वात्म-वृत्तं मयेत्थं ते सुगुप्तम् अपि वर्णितम् ।**

**व्यपेतं लोक-शास्त्राभ्यां भवान् हि भगवत्-परः ॥**

**मध्वः :**अशास्त्रीयत्वान् मुखतः शास्त्र्य्-अपेतम् इदं विदुः ।


    शास्त्र-निर्णय-गम्यत्वाच् छास्त्रीयम् अभिधीयते ॥ इति च ॥४६॥

**श्रीधरः : **मन्द-दृष्ट्या लोक-शास्त्राभ्यां व्यपेतं न तु तत्त्व-दृष्ट्या । यतो भवान् भगवत्-परः ॥४६॥

**क्रम-सन्दर्भः : **भगवत्-पर इति क्वचित् पाठः ॥४६॥

**विश्वनाथः :** लोक-शास्त्राभ्याम् व्यपेतं रहितम् इति मन्द-दृष्ट्या, न तु तत्त्व-दृष्ट्या । किं च, हीति यतो भवान् भगवत्-प्रियो महा-भागवतस् तवानेन प्रयोजनाभाव इति भावः ॥४६॥

—ओ)०(ओ—

**॥ ७.१३.४७ ॥**

**श्री-नारद उवाच—**

**धर्मं पारमहंस्यं वै मुनेः श्रुत्वासुरेश्वरः ।**

**पूजयित्वा ततः प्रीत आमन्त्र्य प्रययौ गृहम् ॥**

_न कतमेनापि व्याख्यातम्।_

इति सारार्थ-दर्शिन्यां हर्षिण्यां भक्त-चेतसाम् ।

त्रयोदशः सप्तमस्य सङ्गतः सङ्गतः सताम् ॥*॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां सप्तम-स्कन्धे

यति-धर्मो नाम

त्रयोदशोऽध्यायः ।

॥ ७.१३ ॥

(७.१४)


### अथ चतुर्दशोऽध्यायः


## सदाचार-निर्णये 

**॥ ७.१४.१ ॥**

**युधिष्ठिर उवाच—**

**गृहस्थ एतां पदवीं विधिना येन चाञ्जसा ।**

**यायाद् देव-ऋषे ब्रूहि मादृशो गृह-मूढ-धीः ॥**

**श्रीधरः :**

चतुर्दशे गृहस्थस्य परमे धर्म ईर्यते ।

देश-कालादि-भेदेन पुनः श्रेयो-विशेष-कृत् ॥

गृह-स्थम् उल्लङ्घ्य मोक्षं प्रत्य् अन्तरङ्गत्वेन प्रथमं वन-स्थ-यति-धर्मेष्व् अभिहितेषु, तर्हि गृह-स्थस्य मोक्षो न स्याद् इति शङ्कित-चित्तः पृच्छति—गृहस्थ इति ॥१॥

**क्रम-सन्दर्भः : **गृहस्थ इति युग्मकम् ।

**विश्वनाथः :**

निवृत्तं तिर्षु निर्वर्ण्य प्रवृत्तस् तु गृहाश्रमे ।

देश-कालादि-भेदेन धर्म उक्तश् चतुर्दशे ॥

तद् एवं व्रतचारि-वानप्रस्थ-यतिषु तिर्ष्व् अधिकारिषु निवृत्त-धर्मम् उक्त्वा प्रवृत्त-धर्मम् एकस्मिन् गृहस्थ एवाधिकारिणि वक्तुं प्रवर्तमानं मुनिं प्रत्यलं प्रवृत्त-धर्मेण जन्म-मृत्यु-प्रवाहानुकूलेन वक्तव्येन, यदि च प्रवृत्त-धर्मेणापि निवृत्ति-धर्म-फलं मोक्षः सिद्ध्येत्, तर्हि तं ब्रूहीत्य् आशयेनाह—गृहस्थ इति ॥१॥

**—**ओ)०(ओ—

**॥ ७.१४.२-३ ॥**

**श्री-नारद उवाच—**

**गृहेष्व् अवस्थितो राजन् क्रियाः कुर्वन् यथोचिताः ।**

**वासुदेवार्पणं साक्षाद् उपासीत महा-मुनीन् ॥**

**शृण्वन् भगवतोऽभीक्ष्णम् अवतार-कथामृतम् ।**

**श्रद्दधानो यथा-कालम् उपशान्त-जनावृतः ॥**

**श्रीधरः : **तस्य मोक्ष-धर्मान् आह—गृहेष्व् इत्य्-आदि यावद् अध्याय-समाप्ति । साक्षाद् वासुदेवार्पणं यथा भवत्य् एवं कुर्वन्न् उपासीत् ॥२॥

**क्रम-सन्दर्भः : **साक्षाद् इति । तत्-प्रीत्य्-अर्थम् एव, न तु फल-साद्वर्ण्यार्थम् इत्य् अर्थः ॥२॥

**विश्वनाथः : **वासुदेवार्पणं यथा स्यात् तथा कुर्वन् महा-मुनीन् उपासीत । यथा-कालं काले काले अपराह्णादौ । उपशान्त-जनावृतः सन् कृतष्टमृतम् अभीक्ष्णं शृण्वन्, न तु कथा-चरणारविन्द-काले वार्तान्तरं शृण्वन्न् इत्य् अर्थः ॥२॥

**—**ओ)०(ओ—

**॥ ७.१४.४ ॥**

**सत्-सङ्गाच् छनकैः सङ्गम् आत्म-जायात्मजादिषु ।**

**विमुञ्चेन् मुच्यमानेषु स्वयं स्वप्नवद् उत्थितः ॥**

**श्रीधरः : **स्वयम् एव मुच्यमानेषु वियुज्यमणेषु । यथा स्वप्नाद् उत्थितः पुमान् स्वप्न-दृष्टेषु पुत्रादिषु सङ्गं विमुञ्चति तद्वत् ॥४॥

**क्रम-सन्दर्भः : _न व्याख्यातम्।_**

**विश्वनाथः : **स्वयम् एव मुच्यमानेषु वियुज्यमणेषु । यथा उत्थितः प्रबुद्धः पुमान् स्वप्न-दृष्टेषु सङ्गं विमुञ्चति तद्वत् ॥४॥

**—**ओ)०(ओ—

**॥ ७.१४.५ ॥**

**यावद्-अर्थम् उपासीनो देहे गेहे च पण्डितः ।**

**विरक्तो रक्तवत् तत्र नृ-लोके नरतां न्यसेत् ॥**

**श्रीधरः : **नन्व् एवं-भूतस्य दुर्जनैर् अभिभूयमानस्य कुतो गृहोचिताः क्रियाः स्युस् तत्राह—यावद् अर्थम् इति । अन्तस् त्व् अनासक्तो बहिस् त्व् आसक्त इव नृ-लोके जन-मध्ये नरतां मनुष्यतां न्यसेत् । पुरुष-कारम् आविष्कुर्याद् इत्य् अर्थः ॥५॥

**क्रम-सन्दर्भः : _न व्याख्यातम्।_**

**विश्वनाथः :** उपासीनो भोग्यादि-वस्तुनीति शेषः । देहे गेहे च विषये पण्डित इति तत्र तत्र औदासीन्येन वर्तमान इत्य् अर्थः । रक्तवत् अन्तर् विरक्तो बहिस् त्व् आसक्तवत् । तत्र गृह-मध्य-वर्तिनि । नरतां पुरुषत्वं न्यसेत्, पुरुषाकारम् आविष्कुर्याद् । हेतु ॥५॥

**—**ओ)०(ओ—

**॥ ७.१४.६ ॥**

**ज्ञातयः पितरौ पुत्रा भ्रातरः सुहृदोऽपरे ।**

**यद् वदन्ति यद् इच्छन्ति चानुमोदेत निर्ममः ॥**

**श्रीधरः : **आग्रहं तु क्वापि न कुर्याद् इत्य् आह—ज्ञातय इति ॥६॥

**क्रम-सन्दर्भः : _न व्याख्यातम्।_**

**विश्वनाथः :** निर्ममोऽनासक्त एव नौमोदेत ॥६॥

**—**ओ)०(ओ—

**॥ ७.१४.७ ॥**

**दिव्यं भौमं चान्तरीक्षं वित्तम् अच्युत-निर्मितम् ।**

**तत् सर्वम् उपयुञ्जान एतत् कुर्यात् स्वतो बुधः ॥**

**श्रीधरः : **नन्व् एवं सर्वानुमोदने वित्त-क्षय-प्रसङ्गात् कुतो जीवनं कुतो वा कर्म-करणं तत्राह—दिव्यं वृष्ट्य्-आदिभिर् जातं धान्यादि । भौमं निधानादि । आन्तरिक्षम् अकस्माद् एव प्राप्तम् । एवं स्वत एवाच्युत-निर्मित-दैव-लब्धं यत् । एतत् पूर्वोक्तं कर्मादि ॥७॥

**क्रम-सन्दर्भः : _न व्याख्यातम्।_**

**विश्वनाथः : **दिव्यं वृष्ट्य्-आदिभिर् जातं धान्यादि । भौमम् आकराद्य्-उत्थम् । आन्तरीक्षम् अकस्मात् प्राप्तम् । तत्-तद्-रूपत्वेन सर्वम् अच्युतेनैव विनिर्मितम् अतो वित्तार्थं नैव चिन्तां कुर्याद् इत्य् अर्थः । एतत् पूर्वोक्तं नित्य-नैमित्तिकादि । स्वतः स्वं वित्तं तेनेत्य् अर्थः ॥७॥

**—**ओ)०(ओ—

**॥ ७.१४.८ ॥**

**यावत् भ्रियेत जठरं तावत् स्वत्वं हि देहिनाम् ।**

**अधिकं योऽभिमन्येत स स्तेनो दण्डम् अर्हति ॥**

**श्रीधरः : **दैवाद् भूरि-लभे जातेऽपि तत्राभिमानो न कार्य इत्य् आह—यावद् इति । **भ्रियेत** पूर्येत ॥८॥

**क्रम-सन्दर्भः : _न व्याख्यातम्।_**

**विश्वनाथः :** दैवाद् भूरि-लाभे जातेऽपि न तत्राभिमानो नापि यथेष्टोपभोगः कार्य इत्य् आह—**यावत्** यावता **भ्रियेत** पूर्येत ॥८॥

**—**ओ)०(ओ—

**॥ ७.१४.९ ॥**

**मृगोष्ट्र-खर-मर्काखु-सरीसृप्-खग-मक्षिकाः ।**

**आत्मनः पुत्रवत् पश्येत् तैर् एषाम् अन्तरं कियत् ॥**

**श्रीधरः : **अत एव यं कम् अपि स्व-गृहं क्षेत्रं वा प्रविश्य भुञ्जानं न निवारयेद् इत्य् आह—मृगेति । **मर्को** मर्कटः । **सरीसृप्** सर्पः । **मक्षिकाश्** च । **तैः** पुत्रैर् **एषां** मृगादीनां **कियद् अन्तरम्** ॥९॥

**क्रम-सन्दर्भः : _न व्याख्यातम्।_**

**विश्वनाथः : **पुत्रवद् इति । यथा पुत्रेभ्यो भोज्यं विभजेत्, तथैव यथोचितम् एभ्योऽपि विभजेद् इत्य् अर्थः ॥९॥

**—**ओ)०(ओ—

**॥ ७.१४.१० ॥**

**त्रि-वर्गं नातिकृच्छ्रेण भजेत गृह-मेध्य् अपि ।**

**यथा-देशं यथा-कालं यावद्-दैवोपपादितम् ॥**

**श्रीधरः : **अतिकृच्छ्रेणापाद्य न भजेत्, किन्तु यावद् दैव-प्रापितं तावद् एव भजेत् ॥१०॥

**क्रम-सन्दर्भः : _न व्याख्यातम्।_**

**विश्वनाथः : **अतिकृच्छ्रेण सम्यक् सम्पाद्य न भजेत्, स्वल्पायासेनैव दैव-प्रापितं यावत्, तावद् एव, न तु भूरि-सम्भारम् अपेक्षेतेत्य् अर्थः । अपि-काराद् ब्रह्मचर्यादिस् तु गुरु-कृत्यादिषु किम् उतेति भावः ॥१०॥

**—**ओ)०(ओ—

**॥ ७.१४.११ ॥**

**आश्वाघान्तेऽवसायिभ्यः कामान् संविभजेद् यथा ।**

**अप्य् एकाम् आत्मनो दारां नृणां स्वत्व-ग्रहो यतः ॥**

**श्रीधरः : **श्वानश् च अघाश् च पतिताः अन्ते-वसायिनश् चाण्डालादयस् तान् अभिव्याप्य यथार्हं कामान् संविभजेत् स्व-भोज्याद् विभज्य दद्यात् । यद्य् अप्य् एकैवात्मनो दारा भार्या तस्याम् अतिथि-शुश्रूषणे नियुक्तायां स्वस्य शुश्रूषा हीयेत । यस्यां च नृणां स्वत्व् अग्रहो ममैवेयम् इत्य् आग्रहस् ताम् एकाम् अपि संविभजेत् । अतिथि-शुश्रूषणे नियुञ्जीतेत्य् अर्थः, न त्व् अन्यथा मन्तव्यम् । यथार्हं विभजेद् इत्य् उक्तत्वात् ॥११॥

**क्रम-सन्दर्भः : _न व्याख्यातम्।_**

**विश्वनाथः :** श्वानश् च अघाः पतिताश् च अन्तेवसायिनश् च चण्डालादयः तान् अप्य् अभिव्याप्य यथार्हं कामान् स्व-भोग्यान् । दाराम् इति स्त्रीत्वैकत्वे आर्षे । यद्यप्य् एकैवात्मनः सैव भार्या तस्याम् अतिथि-शुश्रूषणे नियुक्तायां स्वस्य शुश्रूषा हीयते, तद् अपि ताम् अपि विभजेत्, अतिथ्यादि-शुश्रूषणे नियुञ्जीतैव । न त्व् अन्यथा मन्तव्यं यथार्हं संविभजेद् इत्य् उक्तत्वातिति श्री-स्वामि-चरणाः । अन्ये त्व् अन्यथापी व्याचक्षते । यत् यस्याम् ॥११॥

**—**ओ)०(ओ—

**॥ ७.१४.१२ ॥**

**जह्याद् यद्-अर्थे स्वान् प्राणान् हन्याद् वा पितरं गुरुम् ।**

**तस्यां स्वत्वं स्त्रियां जह्याद् यस् तेन ह्य् अजितो जितः ॥**

**श्रीधरः : **एवं चेत् तेनेश्वरो वशी-कृतः स्याद् इत्य् आह—जह्याद् इति । यद् अर्थे यन् निमित्तम् । अन्यैर् अजितोऽपीश्वरस् तेन जित एव ।

**क्रम-सन्दर्भः : **एवं चेत् तेनेश्वरो वशीकृतः स्याद् इत्य् आह—जह्याद् इति । यद्-अर्थे यन्-निमित्तम् । अन्यैर् अजितोऽपीश्वरस् तेन जित एव ॥१२॥

**विश्वनाथः :** स्व-भार्यायाम् अभिमान-त्यागोऽतिदुष्कर इत्य् आह—जह्याद् इति ॥१२॥

**—**ओ)०(ओ—

**॥ ७.१४.१३ ॥**

**कृमि-विड्-भस्म-निष्ठान्तं क्वेदं तुच्छं कलेवरम् ।**

**क्व तदीय-रतिर् भार्या क्वायम् आत्मा नभश्-छदिः ॥**

**मध्वः :** नभच्छदिः नभो व्याप्य स्थितः परमात्मा ॥१३॥

**श्रीधरः : **ननु कथम् एवं तस्यां स्वत्व् आभिमानो हातुं शक्यस् तत्त्व-विचारेणेत्य् आह—कृमि-विड्-भस्मसु निष्ठा पर्यवसानम् अन्ते यस्य । तदीया देहार्था रतिर् यस्यां सा स्व-महिम्ना नभोऽपि च्छादयतीति तथा ॥१३॥

**क्रम-सन्दर्भः : **आत्मा परमात्मा ॥१३॥

**विश्वनाथः :** तस्याम् अभिमान-त्यागे विवेकं दर्शयति—कृमि-विड्-भस्मसु निष्ठा प्रयवसानम् अन्ते यस्य तदीया रतिर् यस्यां सा क्व ? आत्मा परमेश्वरः स्व-महिम्ना नभोऽपि छादयति स क्व ? इति यदि तस्याम् अभिमान-त्यागेनैव स प्राप्यते तर्हि कियद् एतत् इति भावः ॥१३॥

**—**ओ)०(ओ—

**॥ ७.१४.१४ ॥**

**सिद्धैर् यज्ञावशिष्टार्थैः कल्पयेद् वृत्तिम् आत्मनः ।**

**शेषे स्वत्वं त्यजन् प्राज्ञः पदवीं महताम् इयात् ॥**

**श्रीधरः : **किं च, सिद्धैर् दैव-लब्धैर् यज्ञावशिष्टार्थैः पञ्च-यज्ञ-शेषैर् अन्नादिभिः । महतां निवृत्तानाम् ॥१४॥

**क्रम-सन्दर्भः : _न व्याख्यातम्।_**

**विश्वनाथः :** यावता उदर-भरणं स्यात् तावत्य् एव वस्तुनि अभिमाणं कुर्याद् इति यत् पूर्वोक्तं तत्रापि व्यवस्थाम् आह—सिद्धैर् दिव्य-भौमान्तरीक्षैर् यज्ञावशिष्टार्थैः पञ्च-यज्ञ-शेषैर् अन्नादिभिः ॥१४॥

**—**ओ)०(ओ—

**॥ ७.१४.१५ ॥**

**देवान् ऋषीन् नृ-भूतानि पितॄन् आत्मानम् अन्वहम् ।**

**स्व-वृत्त्यागत-वित्तेन यजेत पुरुषं पृथक् ॥**

**श्रीधरः : **एतद् विवृण्वन्न् आह—देवादीन् पञ्च-यज्ञ-देवताः आत्मानं च । एवं पृथक् पुरुषम् अन्तर्यामिणम् एव यजेत ॥१५॥

**क्रम-सन्दर्भः, विश्वनाथः : _न व्याख्यातम्।_**

**—**ओ)०(ओ—

**॥ ७.१४.१६ ॥**

**यर्ह्य् आत्मनोऽधिकाराद्याः सर्वाः स्युर् यज्ञ-सम्पदः ।**

**वैतानिकेन विधिना अग्नि-होत्रादिना यजेत् ॥**

_न कतमेनापि व्याख्यातम्।_

**—**ओ)०(ओ—

**॥ ७.१४.१७ ॥**

**न ह्य् अग्नि-मुखतोऽयं वै भगवान् सर्व-यज्ञ-भुक् ।**

**इज्येत हविषा राजन् यथा विप्र-मुखे हुतैः ॥**

**श्रीधरः : **न पुनर् अतिनिर्बन्धो यज्ञार्थं कार्य इत्य् आह—न हीति । विप्र-मुखे हुतैर् अन्नादिभिर् यथा इज्येत पूज्येत न तथाग्नि-मुखतो हविषा इज्येत ॥१७॥

**क्रम-सन्दर्भः : _न व्याख्यातम्।_**

**विश्वनाथः : **न पुनर् अतिनिर्बन्धो यज्ञार्थम् एव इत्य् आह—न हीति । यथा विप्र-मुखे हुतैर् अन्नादिभिर् इज्येत, तथा नाग्नि-मुखे इज्येतेत्य् अर्थः ॥१७॥

**—**ओ)०(ओ—

**॥ ७.१४.१८ ॥**

**तस्माद् ब्राह्मण-देवेषु मर्त्यादिषु यथार्हतः ।**

**तैस् तैः कामैर् यजस्वैनं क्षेत्र-ज्ञं ब्राह्मणान् अनु ॥**

**श्रीधरः : **ब्राह्मणेषु च देवेषु पञ्च-यज्ञ-देवतासु च मर्त्यादिष्व् अन्येष्व् अपि नरेषु पश्वादिषु च । क्षेत्र-ज्ञम् अन्तर्यामिणम् । ब्राह्मणान् अनु मर्त्यादि-यजने ब्राह्मण-यजनानन्तरम् अन्येषु यजस्व । पाठान्तरे ब्राह्मणा आननं यस्य तम् ॥१८॥

**क्रम-सन्दर्भः : _न व्याख्यातम्।_**

**विश्वनाथः : **ब्राह्मणा एव देवास् तेषु भोज्य-दानैः क्षेत्रज्ञं परमेश्वरं यजस्व । ब्राह्मणान् अनु ब्राह्मण-पूजानन्तरं मर्त्यादिषु च । ब्राह्मणाननम् इति पाठः स्पष्टः ॥१८॥

**—**ओ)०(ओ—

**॥ ७.१४.१९ ॥**

**कुर्याद् अपर-पक्षीयं मासि प्रौष्ठ-पदे द्विजः ।**

**श्राद्धं पित्रोर् यथा-वित्तं तद्-बन्धूनां च वित्तवान् ॥**

**श्रीधरः, विश्वनाथः : **प्रौष्ठ-पदे भाद्र-पदे ॥१९॥

**क्रम-सन्दर्भः : _न व्याख्यातम्।_**

**—**ओ)०(ओ—

**॥ ७.१४.२०-२३ ॥**

**अयने विषुवे कुर्याद् व्यतीपाते दिन-क्षये ।**

**चन्द्रादित्योपरागे च द्वादश्यां श्रवणेषु च ॥**

**तृतीयायां शुक्ल-पक्षे नवम्याम् अथ कार्तिके ।**

**चतसृष्व् अप्य् अष्टकासु हेमन्ते शिशिरे तथा ॥**

**माघे च सित-सप्तम्यां मघा-राका-समागमे ।**

**राकया चानुमत्या च मासर्क्षाणि युतान्य् अपि ॥**

**द्वादश्याम् अनुराधा स्याच् छ्रवणस् तिस्र उत्तराः ।**

**तिसृष्व् एकादशी वासु जन्मर्क्ष-श्रोण-योग-युक् ॥**

**मध्वः :**सप्तम्य्-आदि-त्रयं चैव तथा चैत्र-त्रयोदशी ।


    चतस्रस् त्व् अष्टकाः प्रोक्ताः सर्व-पक्षाद् विशेषतः ॥ इति च व्यास-स्मृतौ ।


    हेमन्ते शिशिरे चैव नित्य-शास्त्रं [गो।ता।उरस-शास्त्रम् ॥ इति च ॥२१॥

**श्रीधरः :**शुक्ल-पक्षे । अक्षय्य-तृतीयायाम् इत्य् अर्थः । हेमन्ते शिशिरे च मार्ग-शीर्षादि-मास-चतुष्टयेऽपि याश् चतस्रोऽष्टकास् तासु ।

सम्पूर्ण-चन्द्रा पौर्णमासी राका । न्यून-चन्द्रा सैवानुमतिः । तथा मासर्क्षाणि तत् तन् मास-नाम-प्रवृत्ति-निमित्तानि नक्षत्राणि युतानि यदा स्युस् तदा । तद् उक्तं त्रि-काण्ड्याम्—


    पूष्य-युक्ता पौर्णमासी पौषी मासे तु यत्र सा । 


    नाम्ना स पौषो माघाद्य्-आश्वैवम् एकादशापरे ॥इति ।

अनुराधा श्रवण उत्तरा-फाल्गुनी उत्तरा-षाढा उत्तरा-भाद्र-पदा वा द्वादश्यां यदा स्यात् । आसूत्तरास्व् एकादशी वा यदा स्यात् तदा च । जन्मर्क्ष-श्रोण-योग-युक् जन्म-नक्षत्रस्य श्रवणस्य वा योगेन युक्तं दिनं यदा तदा । योग-ग्रहणं संबन्ध-बाहुल्यार्थम् ॥२१-२४॥

**क्रम-सन्दर्भः : **अयने इति चतुष्कम् । तिसृष्व् एकादशी चापिति, तत्रोपवासा ग्राह्याः वैष्णवानाम् तत्र श्राद्ध-निषेधात् । तथा हि ब्रह्म-यामले—श्राद्धं चैकादशी-दिने इति दीक्षा-सङ्कल्प-निषेधः । ब्रह्म-वैवर्ते—


    ये कुर्वन्ति महीपाल श्राद्धं चैकादशी-दिने । 


    त्रयस् ते नरकं यान्ति दाता भोक्ता च प्रेरकः ॥ इति ।

पाद्मोत्तर-खण्डे—


    एकादश्याऽस्तु प्राप्तायां माता-पित्रोर् मृतेऽहनि । 


    तद् दिनं तु परित्यज्य द्वादश्यां श्राद्धम् आचरेत् । 

पुष्कर-खण्डे—


    एकादश्यां यदा राम श्राद्धं नैमित्तिकं भवेत् । 


    तद् दिनं तु परित्यज्य द्वादश्यां श्राद्धम् आचरेत् ॥इति ॥२०-२३॥

**विश्वनाथः :** अयने विषुवे च कुर्याद् इति श्राद्धम् इति पूर्वस्यानुषङ्गः । एवम् अग्रेऽपि शुक्ल-पक्षे अक्षय-तृतीयायाम् इत्य् अर्थः । हेमन्ते शिशिरेषु च याश् चतस्रोऽष्टका

**—**ओ)०(ओ—

**॥ ७.१४.२४ ॥**

**त एते श्रेयसः काला नॄणां श्रेयो-विवर्धनाः ।**

**कुर्यात् सर्वात्मनैतेषु श्रेयोऽमोघं तद्-आयुषः ॥**

**श्रीधरः : **न केवलं श्राद्धस्यैवैते कालाः किन्तु धर्म-मात्रस्येत्य् आह—त एत इति द्वाभ्याम् । तद् एवायुषः अमोघं साफल्यम् इत्य् अर्थः ॥२४॥

**क्रम-सन्दर्भः : _न व्याख्यातम्।_**

**विश्वनाथः :** श्रेयसो धर्म-मात्रस्यैव न केवलं श्राद्ध-मात्रस्येत्य् अर्थः । तदैव आयुषः अमोघम् अमोघत्वम् ॥२४॥

**—**ओ)०(ओ—

**॥ ७.१४.२५ ॥**

**एषु स्नानं जपो होमो व्रतं देव-द्विजार्चनम् ।**

**पितृ-देव-नृ-भूतेभ्यो यद् दत्तं तद् ध्य् अनश्वरम् ॥**

_न कतमेनापि व्याख्यातम्।_

**—**ओ)०(ओ—

**॥ ७.१४.२६ ॥**

**संस्कार-कालो जायाया अपत्यस्यात्मनस् तथा ।**

**प्रेत-संस्था मृताहश् च कर्मण्य् अभ्युदये नृप ॥**

**श्रीधरः : **संस्कार-काल इति । जायायाः पुंसवनादि । अपत्यस्य जात-कर्मादि । आत्मनो यज्ञ-दीक्षादि । प्रेतस्य संस्था दहनादि । मृताहश् च सांवत्सरिकं यदा । अन्यस्मिन्न् अप्य् अभ्युदयार्थे । कर्मणि श्रेयः कुर्याद् इत्य् अनुषङ्गः ॥२६॥

**क्रम-सन्दर्भः : _न व्याख्यातम्।_**

**विश्वनाथः :**संस्कार-काल इति । जायायाः पुंसवनादि । अपत्यस्य जात-कर्मादि । आत्मनो यज्ञ-दीक्षादि । प्रेत-संस्था प्रेतस्य दहनादि । मृताहः पित्रादेः सांवत्सरिकं श्राद्धम् । एतेषु अन्यस्मिन्न् अभ्युदये च श्रेयः कुर्याद् इत्य् अनुषङ्गः ॥२६॥

**—**ओ)०(ओ—

**॥ ७.१४.२७-२८ ॥**

**अथ देशान् प्रवक्ष्यामि धर्मादि-श्रेय-आवहान् ।**

**स वै पुण्यतमो देशः सत्-पात्रं यत्र लभ्यते ॥**

**बिम्बं भगवतो यत्र सर्वम् एतच् चराचरम् ।**

**यत्र ह ब्राह्मण-कुलं तपो-विद्या-दयान्वितम् ॥**

**श्रीधरः : **यत्र यस्मिन्न् एतच् चराचरम् अस्ति तस्य भगवतो बिम्बं रूपं सत्-पात्रं यत्र लभ्यते स वै पुण्य-तमो देशः ॥२७॥

**क्रम-सन्दर्भः : _न व्याख्यातम्।_**

**विश्वनाथः :** सन् साधुश् चासौ पात्रं चेति सत्-पात्रं वैष्णवः । तच् च कीदृशम् ? यत्र चराचरम् एतज् जगत् तस्य भगवतो बिम्बं बिम्ब-तुल्यम् इत्य् अर्थः ॥२७-२८॥

**—**ओ)०(ओ—

**॥ ७.१४.२९ ॥**

**यत्र यत्र हरेर् अर्चा स देशः श्रेयसां पदम् ।**

**यत्र गङ्गादयो नद्यः पुराणेषु च विश्रुताः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** प्रतिमा हि प्रतिबिम्ब-रूपेति । तस्याः सकाशाद् भक्तस्योत्कर्षः । अत एव मद्-भक्त-पूजाभ्यधिकः [भा।पु। ११.१९.२१] इति, 


    अर्चायाम् एव हरये पूजां यः श्रद्धयेहते ।


    न तद्-भक्तेषु चान्येषु स भक्तः प्राकृतः स्मृतः ॥ [भा।पु। ११.२.४७]

इति च वक्ष्यते । अर्चा प्रतिमा शालग्रामादि-रूपा । अर्चा स्थिर-प्रतिमा श्री-जगन्नाथादिस् तद्-आश्रिता उत्कलादयः ॥२९॥

**—**ओ)०(ओ—

**॥ ७.१४.३०-३२ ॥**

**पुष्करादीनि क्षेत्राण्य् अर्हाश्रितान्य् उत ।**

**कुरुक्षेत्रं गय-शिरः प्रयागः पुलहाश्रमः ॥**

**नैमिषं फाल्गुनं सेतुः प्रभासोऽथ कुश-स्थली ।**

**वाराणसी मधु-पुरी पम्पा बिन्दु-सरस् तथा ॥**

**नारायणाश्रमो नन्दा सीता-रामाश्रमादयः ।**

**सर्वे कुलाचला राजन् महेन्द्र-मलयादयः ॥**

**श्रीधरः : **अर्हैर् उत्तमैर् आश्रितानि ॥३०॥ सीताया रामस्य चाश्रम आदिर्येषाम् । द्वयोः पृथग् ग्रहणं वियोग-कालाभिप्रायेण ॥३२॥

**क्रम-सन्दर्भः, विश्वनाथः : _न व्याख्यातम्।_**

**—**ओ)०(ओ—

**॥ ७.१४.३३ ॥**

**एते पुण्यतमा देशा हरेर् अर्चाश्रिताश् च ये ।**

**एतान् देशान् निषेवेत श्रेयस्-कामो ह्य् अभीक्ष्णशः ।**

**धर्मो ह्य् अत्रेहितः पुंसां सहस्राधि-फलोदयः ॥**

**श्रीधरः : **अर्चाश्रिताश् च स्थिर-प्रतिम् आश्रिताः । पूर्वं तु शालग्राम-शिलाद्य्-अर्चन-देश उक्त इत्य् अपौनर् उक्त्यम् । अत्र एषु देशेषु इहितः कृतः । सहस्र-गुणम् अधिकस्य फलस्योदयो यस्मात् स तथा ॥३३॥

**क्रम-सन्दर्भः : _न व्याख्यातम्।_**

**विश्वनाथः :** देशान्तरात् सहस्र-गुणाधिकस्य फलस्य उदयो यस्मात् सः ॥३३॥

**—**ओ)०(ओ—

**॥ ७.१४.३४ ॥**

**पात्रं त्व् अत्र निरुक्तं वै कविभिः पात्र-वित्तमैः ।**

**हरिर् एवैक उर्वीश यन्-मयं वै चराचरम् ॥**

**श्रीधरः : **अथ पात्रम् आह—हरिर् एव पात्रं निरुक्तं निर्णीतम् ॥३४॥

**क्रम-सन्दर्भः : _न व्याख्यातम्।_**

**भक्ति-सन्दर्भः २८६- **अथ सप्तमे, पात्रम् [भा।पु। ७.१४.३४] इत्य् आदौ श्री-नारदोक्तौ अधिष्ठान-विचारे श्रीमद्-अर्चातोऽपि यः पूरुष-मात्रातिशयस् तत्रापि ज्ञानिनः, स च कैवल्य-कामो भक्त्य्-आश्रयः । तस्मिन् प्रकरणे ज्ञान-निष्ठाय देयानि [भा।पु। ७.२५.१] इत्य् उपसंहारे ज्ञानिन एव दान-पात्रत्वेन पर्मोत्कर्षोक्तेः । अन्यत्र तु न मे भक्तश् चतुर्वेदी, नायं सुखापो भगवान् इत्य् आदौ, मुक्तानाम् अपि सिद्धानाम् [भा।पु। ६.१४.४] इत्य् आदौ च भक्तस्यैव ततोऽप्य् उत्कर्षः, किम् उत तद्-उपास्यायाः श्रीमद्-अर्चायाः । अत एव ताम् उद्दिश्योक्तं—नानुव्रजति यो मोहात् [भा।पु। ६.१४.४] इत्य् आदि । तथापि पात्रम् इत्य् आदीनाम् अर्थोऽपि क्रमेण दर्श्यते—पात्रम् त्व् इति द्वाभ्याम् । तत्र राजसूये ॥३४-३५॥

**विश्वनाथः : **अत्र धर्मार्थं कस्मै देयम् इति चेत् साक्षा धरये वैष्णवेभ्यो ब्राह्मणेभ्यः सर्व-प्राणिभ्यश् चेति वक्तुं प्रथमं दानस्य पात्रम् निर्वक्ति—पात्रम् इति ॥३४॥

**—**ओ)०(ओ—

**॥ ७.१४.३५ ॥**

**देवर्ष्य्-अर्हत्सु वै सत्सु तत्र ब्रह्मात्मजादिषु ।**

**राजन् यद् अग्र-पूजायां मतः पात्रतयाच्युतः ॥**

**श्रीधरः : **तद् एवाह—देवेषु च ऋषिषु चार्हत्सु च तपो-योगादि-सिद्धेषु ब्रह्मात्म-जादिषु सनकादिष्व् अपि सत्सु तत्र त्वदीये राजसूये यद् यस्माद् अच्युत एव पात्रतया सम्मतः ॥३५॥

**क्रम-सन्दर्भः : **देवर्षीति । तत्र राजसूये ॥३५॥

**विश्वनाथः :** हरेः पात्रत्वे निर्विवादत्वं तव राजसूय-यज्ञ एव सिद्धम् इत्य् आह—देवेषु ऋषिषु अर्हत्सु तओप्-यज्ञादि-सिद्धेषु ब्रह्मादिषु तद्-आत्मजादिषु सनकादिषु च । अग्र-पूजायां पात्रतया अच्युत एव मतः ॥३५॥

**—**ओ)०(ओ—

**॥ ७.१४.३६ ॥**

**जीव-राशिभिर् आकीर्ण अण्ड-कोशाङ्घ्रिपो महान् ।**

**तन्-मूलत्वाद् अच्युतेज्या सर्व-जीवात्म-तर्पणम् ॥**

**श्रीधरः : **सम्मतत्वे हेतुम् आह—जीव-राशिभिर् व्याप्तो ब्रह्माण्ड-कोश एव योऽङ्घ्र-पः सर्व-जीवानाम् आत्मनश् च तर्पणम् ॥३६॥

**क्रम-सन्दर्भः : _न व्याख्यातम्।_**

**भक्ति-सन्दर्भः २८७-**सर्वेषाम् जीवानाम् आत्मनश् च तर्पण-रूपा सैव भवतीत्य् अर्थः ॥३६॥

**विश्वनाथः : **सम्मतत्वे हेतुम् आह—जीवेति । योऽण्ड-कोशस् तस्य मूलत्वात् ॥३६॥

**—**ओ)०(ओ—

**॥ ७.१४.३७ ॥**

**पुराण्य् अनेन सृष्टानि नृ-तिर्यग्-ऋषि-देवताः ।**

**शेते जीवेन रूपेण पुरेषु पुरुषो ह्य् असौ ॥**

**मध्वः :** जीवेन रूपेण सह ॥३७॥

**श्रीधरः : **एतद् एव पुरुष-नाम-निरुक्त्या द्रढयति, पुराणीति । नृ-तिर्यग्-आदि-रूपाणि पुराणि शरीराणि तेष्व् अन्तर्यामि-रूपेण प्रत्यग् अंशेन च यतः शेतेऽतः पुरुष इति प्रसिद्धः ॥३७॥

**क्रम-सन्दर्भः : _न व्याख्यातम्।_**

**भक्ति-सन्दर्भः २८८-**जीवेन जीवयित्वा जीवान्तर्यामि-रूपेणेत्य् अर्थः ॥३७॥

**विश्वनाथः : **अतस् तस्यावतार-समये साक्षात् तस्माद् एव अन्यदा तु तद्-भक्ताय, सत्-पात्रं यत्र लभ्यते [भा।पु। ७.१४.२७], बिम्बं भगवत [भा।पु। ७.१४.२८]इति पूर्वोक्तेः । तद्-अनन्तरं तु प्राणि-मात्रेभ्य इत्य् आह—पुराण्य् अनेनेति ॥३७॥

**—**ओ)०(ओ—

**॥ ७.१४.३८ ॥**

**तेष्व् एव भगवान् राजंस् तारतम्येन वर्तते ।**

**तस्मात् पात्रं हि पुरुषो यावान् आत्मा यथेयते ॥**

**मध्वः-**ब्रह्मादि-स्थावरास् तेषु न विशेषो हरेः क्वचित् ।


    व्यक्त्-मात्र-विशेषेण तारतम्यं वदन्ति च ॥ इति ॥३८॥

**श्रीधरः : **तारतम्येन तिर्यग् आदिभ्यः पुरुषे यस्माद् आधिक्येन वर्तते तस्मात् पुरुषः पात्रम् । तत्रापि यावान् आत्मा ज्ञानांशो यथा यथा ईयते तप आदि-योगेन यत्र यत्र प्रतीयते तथा तथासौ पात्रम् इत्य् अर्थः । तत्रा च श्रुतिः—पुरुषत्वे चाविस्तराम् आत्मा इत्य्-आदि ॥३८॥

**क्रम-सन्दर्भः : _न व्याख्यातम्।_**

**भक्ति-सन्दर्भः २८९- **तस्मात् तारतम्य-वर्तनात् ।पुरुषः प्रायो मनुष्यः पात्रम्। तत्र ज्ञानादिकं विशिष्टम् इति भगवद्-वर्तनस्यातिशयात् । तत्रापि आत्मा यावान् यथा ज्ञानादि-परिमाणादिकः, तथासौ पात्रम् इत्य् अर्थः ॥३८॥

**विश्वनाथः : **तारतम्येन तिर्यग्-आदिभ्यः पुरुषे यस्माद् आधिक्येन वर्तते, तस्मात् पुरुषः पात्रम् । तथापि यथा यथा ज्ञान-वैराग्यादिभिर् यावान् आत्मा जीव उत्कृष्टो भवेत्, यः स पात्रम् । तथा च श्रुतिः—पुरुषत्वे चाविस्तराम् आत्मा इत्य्-आदि ॥३८॥

**—**ओ)०(ओ—

**॥ ७.१४.३९ ॥**

**दृष्ट्वा तेषां मिथो नृणाम् अवज्ञानात्मतां नृप ।**

**त्रेतादिषु हरेर् अर्चा क्रियायै कविभिः कृता ॥**

**श्रीधरः : **तर्हि प्रतिमादौ हरेः किम् इति पूजां कुर्वन्ति तत्राह—दृष्ट्वेति द्वाभ्याम् । मिथोऽवज्ञानम् असन् मानस् तस्मिन्न् आत्मा बुद्धिर् येषां तेषां भावं दृष्ट्वा । क्रियायै पूजाद्य्-अर्थम् ॥३९॥

**क्रम-सन्दर्भः : _न व्याख्यातम्।_**

**भक्ति-सन्दर्भः २९०- **एवं स्थितेऽपि कालेनोपासक-दोषोत्पत्तौ सत्यां भेद-दृष्ट्या विशिष्टम् अधिष्ठानान्तरं प्रकाशितम् इत्य् आह—दृष्ट्वेति । मिथोऽवज्ञानम् असम्मानंस् तस्मिन्न् आत्मा बुद्धिर् येषां भावं दृष्ट्वा क्रियायै पूजाद्य्-अर्थम् अर्चा कृता तत्-परिचर्या-मार्ग-दर्शनाय सा प्रकाशितेत्य् अर्थः । एतेन तादृश-दोष-युक्तेष्व् अपि कार्य-साधकत्वात् श्रीमद्-अर्चाया आधिक्यम् एव व्यञ्जितम् । प्रतिमा स्वल्प-बुद्धीनाम् इत्य् अत्र च अल्प-बुद्धीनाम् अपीत्य् अर्थः । नृसिंह-पुरानादौ ब्रह्माम्बरीषादीनाम् अपि तत्-पूजा-श्रवणात् ॥३९॥

**विश्वनाथः : **सर्व-प्राणि-सम्माननासमर्थानाम् अवज्ञा-स्पर्धादिमतां तु भगवत्-प्रतिमैव पात्रम् इत्य् आह—दृष्ट्वेति । मिथः परस्परम् अवज्ञान एवात्मा बुद्धिर् येषां तेषां भावस् तम् ॥३९॥

**—**ओ)०(ओ—

**॥ ७.१४.४० ॥**

**ततोऽर्चायां हरिं केचित् संश्रद्धाय सपर्यया ।**

**उपासत उपास्तापि नार्थदा पुरुष-द्विषाम् ॥**

**श्रीधरः : **हरिम् उपासते । उपासिताप्य् अर्चा पुरुष-द्वेषिणाम् अर्थ-दा न भवति । पुरुषेषु द्वेषं हित्वाऽर्चता सती सापि मन्दाधिकारिणां पुरुषार्थ-प्रदा भवत्य् एवेत्य् अर्थः ॥४०॥

**क्रम-सन्दर्भः : _न व्याख्यातम्।_**

**भक्ति-सन्दर्भः २९१- **तत एवं प्रभावात् । केचिद् इत्य् अधिष्ठान-वैशिष्ट्येन पूर्वतोऽप्य् उत्तम-साधन-तत्-परा इत्य् अर्थः । नन्व् अवज्ञावद् द्वेषेऽपि सिद्धिः स्यात् ? इत्य् आशङ्क्यातिप्रसङ्ग-वारणेच्छया प्रस्तुत-पुरुष-रूपाधिष्ठानादर-रक्षेच्छया च तं वारयति—उपास्तापिइति ॥४०॥

**विश्वनाथः : **उपास्ता उपासिताप्य् पुरुष-द्विषाम् नार्थदेति अवज्ञादिभ्योऽपि द्वेषेऽपराधाधिक्यं सूचयति ॥४०॥

**—**ओ)०(ओ—

**॥ ७.१४.४१ ॥**

**पुरुषेष्व् अपि राजेन्द्र सुपात्रं ब्राह्मणं विदुः ।**

**तपसा विद्यया तुष्ट्या धत्ते वेदं हरेस् तनुम् ॥**

**मध्वः : **शिलावत् प्रतिमाः सन्तो विप्राद्याश् च हरेः स्मृताः इति च ॥४१॥

**श्रीधरः : **पुरुषेष्व् एव जात्या तप आदिभिश् च पुनर् विशेषान्तरम् आह—पुरुषेष्व् अपीति । यो धत्ते तं सुपात्रं विदुः ॥४१॥

**क्रम-सन्दर्भः : _न व्याख्यातम्।_**

**भक्ति-सन्दर्भः २९२- **अथ पुरुषेषु पूर्वोक्त-विशेषं जात्य्-आदिना विवृणोति—पुरुषेष्व् अपीति । यो धत्ते तं सुपात्रं विदुः ॥४१॥

**विश्वनाथः :** पुरुषस्येव जात्या तप-आदिभ्यश् च श्रैष्ठ्यम् आह—पुरुषेष्व् अपीति । वेदं ब्रह्म-शब्द-वाच्यं धत्ते ज्ञानेन स ब्राह्मण इति तद् अधीते तद् वेदेत्य् अनेन ब्राह्मण-पद-व्युत्पत्तिर् दर्शिता ॥४१॥

**—**ओ)०(ओ—

**॥ ७.१४.४२ ॥**

**नन्व् अस्य ब्राह्मणा राजन् कृष्णस्य जगद्-आत्मनः ।**

**पुनन्तः पाद-रजसा त्रि-लोकीं दैवतं महत् ॥**

**श्रीधरः : **एतद् एव कैमुत्य-न्यायेन द्रढयति—नन्व् अस्येति ॥४२॥

**क्रम-सन्दर्भः : _न व्याख्यातम्।_**

**भक्ति-सन्दर्भः २९३- **पूर्वोक्तं ब्राह्मण-रूपं पात्रम् एव स्तौति—नन्व् अस्येत्य्-आदिना । जगद्-आत्मनो जगति लोक-सङ्ग्रह-धर्माधि-प्रवर्तनेन तन्-नियन्तुर् इत्य् अर्थः । दैवतं पूज्यत्वेन दर्शितम् ॥४२॥

**विश्वनाथः :** कृष्णस्य महत् दैवतम् इति तेनाप्य् आद्रियते ब्रह्मण्यत्वात्, न च तद्-दैवतत्वात् ब्राह्मणः, तस्मात् सकाशाद् अपि वस्तुत एव पूज्या इति सिद्धान्त एवेति वाच्यं, राजसूये बहुष्व् अपि ब्राह्मणेषु विद्यमानेषु कृष्णस्यैवाग्र-पूजनात् ॥४२॥

**—**ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

चतुर्दशः सप्तमस्य सङ्गतः सङ्गतः सताम् ॥*॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां सप्तम-स्कन्धे

सदाचार-निर्णये चतुर्दशोऽध्यायः ।

॥ ७.१४ ॥



**(७.१५)**


### अथ पञ्चदशोऽध्यायः


## युधिष्ठिर-नारद-संवादः

**॥ ७.१५.१ ॥**

**श्री-नारद उवाच—**

**कर्म-निष्ठा द्विजाः केचित् तपो-निष्ठा नृपापरे ।**

**स्वाध्यायेऽन्ये प्रवचने केचन ज्ञान-योगयोः ॥**

**श्रीधरः :**

ततः पञ्चदशे सर्व- वर्णाश्रम-निबन्धनम् ।

सारतः सङ्ग्रहेणाथ वर्ण्यते मोक्ष-लक्षणम् ॥

सर्वेषाम् अपि मोक्ष-धर्माणां सार-सङ्ग्रहार्थम् अध्याय-प्रारम्भः । तत्र श्राद्ध-गतान् विशेषान् आह—कर्म-निष्ठा इति । स्वाध्यायादिषु परिनिष्ठिता इति शेषः ॥१॥ 

**क्रम-सन्दर्भः : **अथ तेषु सर्वोत्कृष्टम् आह द्वाभ्याम्—कर्म-निष्ठा इत्य् आदयः । क्रमेण गृहस्थ-वानप्रस्थ-ब्रह्मचारि-सन्न्यासिनो ज्ञेयाः । अनेन यथात्र मुमुक्षु-प्रभृतीनां ज्ञानि-पूजैव मुख्या । पुरुषान्तर-पूजा तु तद्-अभाव एव तथा प्रेम-भक्ति-कामानाम् प्रेम-भक्त-पूजापि ज्ञेया । ततः प्रेम-भक्तानाम् अपि यच् चित्तस्य परमाश्रय-रूपं च तद्-अभिव्यक्तेः सुतराम् एवार्चाया आधिक्यम् अपि । एवं तद्-आश्रय-रूपस्य विलक्षण-प्रकाशत्वाद्[^४१] एव श्री-विष्णोः व्यापकत्वेऽपि शालग्रामादिषु निर्धारणम् । तच् च पुरुषवन् नान्तर्यामि-दृष्ट्य्-अपेक्षं, किन्तु स्वभाव-निर्देश्यम् । तन्-निवास-क्षेत्रादीनां महा-तीर्थत्वापादनादिना कीकटादीनाम् अपि कृतार्थत्व-कथनात्।तथा च स्कान्दे—[^४२]


    शालग्राम-शिला यत्र तत्तीर्थं योजन-त्रयम् ।[^४३]


    तत्र श्राद्धं[^४४] जपो होमः सर्वं कोटि-गुणं भवेत् ।


    शालग्राम-समीपे तु क्रोश-मात्रं समन्ततः ।


    कीकटोऽपि मृतो याति वैकुण्ठ-भवनं नरः ॥ इति ।

तस्माद् अर्चाया आधिक्यम् एव स्थितम् ॥१॥ [भक्ति-सन्दर्भ २९४]

**विश्वनाथः :**

गृहस्थस्यैव धर्मान्तः सर्व-धर्म-निरूपणम् 

अत्र पञ्चदशे सार-सङ्ग्रहाख्ये प्रदर्शितम् ॥

पूर्वत्र ब्राह्मणोऽकर्षः प्रतिपादितः । तेषु ब्राह्मणेष्व् अपि तारतम्यम् आह—कर्म-निष्ठा गृहस्था विप्रास् तपो-निष्ठा वानप्रस्थाः, अन्ये स्वाध्याये प्रवचने इति निष्ठिक-ब्रह्मचारिणः । केचिज् ज्ञान-योगयोर् इति सन्न्यासिनः । समासान्तर्वर्तिनापि निष्ठा-पदेनात्रानुवर्तितेन लक्षणया निष्ठावन्तो व्याख्येयाः । ततश् चैषां यथोत्तरम् एव श्रैष्ठ्यं दर्शितम् ॥१॥ 

—ओ)०(ओ—

**॥ ७.१५.२ ॥**

**ज्ञान-निष्ठाय देयानि कव्यान्य् आनन्त्यम् इच्छता ।**

**दैवे च तद्-अभावे स्याद् इतरेभ्यो यथार्हतः ॥**

**श्रीधरः : **कव्यानि पितॄन् उद्दिश्य देयानि । दैवे च हव्यान्य् अपि तस्मै देयानि । यथार्हत इति सर्वत्र ज्ञानादि-तारतम्येन ॥२॥

**क्रम-सन्दर्भः : _न व्याख्यातम्।_**

**विश्वनाथः :** कव्यानि पित्र्-उद्देश्यक-वस्तूनि । दैवे च हव्यान्य् अपि देवोद्देश्यक-वस्तूनि च ज्ञान-निष्ठाय देयानि । आनन्त्यं मोक्षं पितॄणां स्वस्य वेति । मोक्षार्थैना गृहस्थेन सन्न्यासिन एवाधिक्येन भोजनीया इति पञ्चाध्याया तस्या मोक्ष-प्रकरणवत्त्वात् । अत एव शुद्ध-भक्तानां कर्मानधिकारात्, गृहस्था अपि ते अत्र कर्म-ज्ञान-प्रकरणे न पठिताः । तैस् तु सुप्रतिष्ठैर् व्यवहार-रक्षा भरताम्बरीषादिभिर् इव स्व-प्रतिनिधि-द्वारा कर्म-करणे न भक्ति-मार्गानन्दावाद्-आद्य्-अनुत्थानार्थम् एव क्रियते इत्य् उक्तम् पञ्चमे, एकादशे च प्रतिपादयिष्यते । तस्मान् मोक्षार्थैनां यथा ज्ञानि-पूजैव मुख्या पुरुषान्तर-पूजा तु तद्-अभाव एव, तथा प्रेम-भक्त्य्-अर्थिनाम् ऐकान्तिक-भक्त-पूजैव मुख्येति ज्ञापितम् अत्रापि—स वै पुण्यतमो देशः [भा।पु। ७.१४.२७] इति पद्य-व्याख्यायां,


    मुक्तानाम् अपि सिद्धानां नारायण-परायणः ।


    सुदुर्लभः प्रशान्तात्मा कोटिष्व् अपि महामुने ॥ [भा।पु। ६.१४.५] इत्य्-आदिना ।

ज्ञानिभ्योऽपि तद्-उत्कर्ष-चरणारविन्दात्—


    न मे भक्तश् चतुर्वेदी मद्-भक्तः श्वपचः प्रियः ।


    तस्मै देयं ततो ग्राह्यं स हि पूज्यो यथा ह्य् अहम् ॥इति ।

ब्राह्मणेतरस्यापि तस्य सम्प्रदानत्व-चरणारविन्दाच् च । यथा च ज्ञानिनाम् अर्चायां पूजा हि, दृष्ट्वा तेषां मिथो नृणाम् [भा।पु।७.१४.३९] इत्य् अनेन कनिष्ठाधिकारिणां व्याख्याता । न तथा भक्तानां व्याख्येया । तेषां हि मुख्याधिकारिणाम् अपि अर्चायां पूजादिकं मुख्यम् एव भक्त्य्-अङ्गम् । यद् उक्तम् एकादशे—


    मल्-लिङ्ग-मद्-भक्त-जन- दर्शन-स्पर्शनार्चनम् ।


    परिचर्या स्तुतिः प्रह्व- गुण-कर्मानुकीर्तनम् ॥ [भा।पु। ११.११.३४]


    ममार्चा-स्थापने श्रद्धा स्वतः संहत्य चोद्यमः [भा।पु। ११.११.३८] इति ।


    वस्त्रोपवीताभरण- पत्र-स्रग्-गन्ध-लेपनैः । 


    अलङ्कुर्वीत स-प्रेम मद्-भक्तो मां यथोचितम् ॥ [भा।पु। ११.२७.३२] इति ।

प्रतिमा स्वल्प-बुद्धीनाम् इत्य्-आदिकं तु ज्ञानि-परम् अल्प-बुद्धीनाम् अपीति वा व्याख्येयम् । नृषिंह-पुराणे ब्रह्माम्बरीषादीनाम् अपि तत्-पूजा-चरणारविन्दात् तस्याः महिमाधिक्यम् । विष्णु-धर्मे च ताम् अधिकृत्य अम्बरीषं प्रति श्री-विष्णु-वाक्यम्—


    तस्यां चित्तं समावेश्य त्यज चान्यान् व्यापाश्रयान् ।


    पूजिता सैव ते भक्त्या ध्याता चैवोपकारिणी ॥


    गच्छंस् तिष्ठन् स्वपन् भुञ्जंस् ताम् एवाग्रे च पृष्ठतः ।


    उपर्य्-अधस् तथा पार्श्वे चिन्तयंस् ताम् अथात्मनः ॥ इत्य्-आदि ।

स्कान्दे च— शालग्राम-शिला यत्र तत् तीर्थं योजन-त्रयम् [ह।भ।वि। ५.३८०] इति । पाद्मे च—


    शालग्राम-समीपे तु क्रोश-मात्रं समन्ततः ।


    कीकटेऽपि मृतो याति वैकुण्ठ-भुवनं नरः ॥  [ह।भ।वि। ५.३८१][^४५] इति ॥१॥

—ओ)०(ओ—

**॥ ७.१५.३ ॥**

**द्वौ दैवे पितृ-कार्ये त्रीन् एकैकम् उभयत्र वा ।**

**भोजयेत् सुसमृद्धोऽपि श्राद्धे कुर्यान् न विस्तरम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** विस्तरं भोक्तृ-बाहुल्यम् ॥३॥

—ओ)०(ओ—

**॥ ७.१५.४ ॥**

**देश-कालोचित-श्रद्धा- द्रव्य-पात्रार्हणानि च ।**

**सम्यग् भवन्ति नैतानि विस्तरात् स्व-जनार्पणात् ॥**

**श्रीधरः : **ननु विस्तरः कुतः प्राप्तो येन निषिध्यते तत्राह—स्व-जनानाम् अर्पणात्। जामाता चेन् निमन्त्र्यते तत्-पित्रादयः कथं वर्ज्या इत्य् एवं प्राप्ताद् विस्तराद् इत्य् अर्थः ॥३॥

**क्रम-सन्दर्भः : _न व्याख्यातम्।_**

**विश्वनाथः : **स्व-जनार्पणात्। स्व-जनेभ्योऽन्न-दानात् जामाता चेन् निमन्त्र्यते तत्-पित्रादयः कथम् उपक्षणीया इत्य् एवं प्राप्ताद् विस्तरात् ॥३॥

—ओ)०(ओ—

**॥ ७.१५.५ ॥**

**देशे काले च सम्प्राप्ते मुन्य्-अन्नं हरि-दैवतः ।**

**श्रद्धया विधिवत् पात्रे न्यस्तं कामधुग् अक्षयम् ॥**

**श्रीधरः : **मुन्य्-अन्नम् आरण्यं व्रीह्य्-आदि । हरि-दैवतं हरये निवेदितं सत् ॥५॥

**क्रम-सन्दर्भः : _न व्याख्यातम्।_**

**विश्वनाथः : **मुन्य्-अन्नम् आरण्यं व्रीह्य्-आदि, न्यायार्जितं वा । हरि-दैवतं प्रथमं हरये निवेदितम् । ततस् तद् एव पितृभ्यो दत्तम् । ततः पात्रे न्यस्तम् ॥५॥

—ओ)०(ओ—

**॥ ७.१५.६ ॥**

**देवर्षि-पितृ-भूतेभ्य आत्मने स्व-जनाय च ।**

**अन्नं संविभजन् पश्येत् सर्वं तत् पुरुषात्मकम् ॥**

**श्रीधरः : **पुरुषात्मकम् ईश्वर-स्वरूपम् ॥६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१५.७ ॥**

**न दद्याद् आमिषं श्राद्धे न चाद्याद् धर्म-तत्त्ववित् ।**

**मुन्य्-अन्नैः स्यात् परा प्रीतिर् यथा न पशु-हिंसया ॥**

_न कतमेनापि व्याख्यातम्।_

—ओ)०(ओ—

**॥ ७.१५.८ ॥**

**नैतादृशः परो धर्मो नृणां सद्-धर्मम् इच्छताः ।**

**न्यासो दण्डस्य भूतेषु मनो-वाक्-कायजस्य यः ॥**

**श्रीधरः : **दण्डस्य न्यासो हिंसायास् त्यागो य एतादृशोऽन्यो धर्मो नास्ति ॥८॥

**क्रम-सन्दर्भः : _न व्याख्यातम्।_**

**विश्वनाथः : **दण्डनस्य हिंसनस्य न्यासस् त्यागः ॥८॥

—ओ)०(ओ—

**॥ ७.१५.९ ॥**

**एके कर्ममयान् यज्ञान् ज्ञानिनो यज्ञ-वित्तमाः ।**

**आत्म-संयमनेऽनीहा जुह्वति ज्ञान-दीपिते ॥**

**श्रीधरः : **अत एवोत्तमाधिकारिणो बाह्यानि कर्माणि त्यजन्तीत्य् आह—एक इति । अनीहा निष्कर्माः । ज्ञान-दीपिते आत्म-स्फूर्तिमत्य्-आत्म-संयमने जुह्वति । मनो नियम्य तद्-अन्तरायतया त्यजन्तीत्य् अर्थः । तद् उक्तं सर्वज्ञ-सूक्तैः—


    प्रत्यक्-स्फूर्तिर् असत्-स्फूर्तिस् तनु-निष्ठाविघातकम् । 


    सल्लक्ष्य सन्त्यजेत् कर्म त्यजन् विघ्न-हतोऽन्यथा ॥ इति ॥९॥

**क्रम-सन्दर्भः : _न व्याख्यातम्।_**

**विश्वनाथः : **अत एवोत्तमाधिकारिणो बाह्यानि कर्माणि त्यजन्तीत्य् आह—एक इति । अनीहा निष्कामाः । आत्मनो मनसो यत् संयमनं निग्रहः । ज्ञानेन दीपितं तत्र कर्म-मयान् यज्ञान् कर्माणि जुह्वति मनो-नियमनस्यान्तरायतया त्यजन्तीत्य् अर्थः ॥९॥

—ओ)०(ओ—

**॥ ७.१५.१० ॥**

**द्रव्य-यज्ञैर् यक्ष्यमाणं दृष्ट्वा भूतानि बिभ्यति ।**

**एष माकरुणो हन्याद् अतज्-ज्ञो ह्य् असु-तृप् ध्रुवम् ॥**

**श्रीधरः : **मा माम् एष ध्रुवं हन्याद् इति । कुतः ? अकरुणः । तत् कुतः ? असु-तृप् प्राण-तर्पकः । तत् किम् ? अतज्-ज्ञः आत्म-तत्त्वानभिज्ञः । तथा च श्रुतिः—


    न तं विदाथ य इमा जजानान्यद् युष्माकम् अन्तरं बभूव । 


    नीहारेण प्रावृता जल्प्या चासु-तृप उक्थ-शासश् चरन्ति ॥ [ऋ।वे। १०.८२.१७]इति ॥१०॥

**क्रम-सन्दर्भः : _न व्याख्यातम्।_**

**विश्वनाथः : **एष अकरुणः मा मां हन्यात् हनिष्यति । अतज्-ज्ञ आत्म-तत्त्वानभिज्ञः । तथा च श्रुतिः—


    न तं विदाथ य इमा जजानान्यद् युष्माकम् अन्तरं बभूव । 


    नीहारेण प्रावृता जल्प्या चासु-तृप उक्थ-शासश् चरन्ति ॥ [ऋ।वे। १०.८२.१७]इति ॥१०॥

—ओ)०(ओ—

**॥ ७.१५.११ ॥**

**तस्माद् दैवोपपन्नेन मुन्य्-अन्नेनापि धर्मवित् ।**

**सन्तुष्टोऽहर् अहः कुर्यान् नित्य-नैमित्तिकीः क्रियाः ॥**

**श्रीधरः : **प्रस्तुतम् अनुवर्तयति—तस्माद् इति ॥११॥

**क्रम-सन्दर्भः : _न व्याख्यातम्।_**

**विश्वनाथः :** सर्वत्र सन्तुष्टः भूतान्य् अहिंसन्न् इत्य् अर्थः ॥११॥

—ओ)०(ओ—

**॥ ७.१५.१२ ॥**

**विधर्मः पर-धर्मश् च आभास उपमा छलः ।**

**अधर्म-शाखाः पञ्चेमा धर्म-ज्ञोऽधर्मवत् त्यजेत् ॥**

**श्रीधरः : **अधर्मवत् साक्षान् निषिद्धवत् ॥१२॥

**क्रम-सन्दर्भः : _न व्याख्यातम्।_**

**विश्वनाथः : **अधर्मवन् निषिद्धम् इव ॥१२॥

—ओ)०(ओ—

**॥ ७.१५.१३ ॥**

**धर्म-बाधो विधर्मः स्यात् पर-धर्मोऽन्य-चोदितः ।**

**उपधर्मस् तु पाखण्डो दम्भो वा शब्द-भिच् छलः ॥**

**श्रीधरः : **क्रमम् अनादृत्य पञ्चापि व्याचष्टे । धर्म-बाधो धर्म-बुद्ध्यापि यस्मिन् क्रियमाणे स्व-धर्म-बाधः । अन्यस्य चोदितोऽन्यस्य पर-धर्मः । उपमेति व्याचष्टे—उपधर्मस् त्व् इति । शब्दस्य भित् भेदोऽन्यथा-व्याख्यानं यस्मिन् । यथा दशावरान् भोजयेद् इत्य् उक्ते दशभ्योऽवरान् इति । शब्द-भृद् इति पाठे धर्म-शब्द-मात्रं बिभर्तीति तथा । यथा गां दद्याद् इत्य् उक्ते मरिष्यन्त्या गोर् दानम् ॥१३॥

**क्रम-सन्दर्भः : **धर्म-बाध इति सार्धकम् । पाखण्डो वेद-बाह्यः । दम्भः स-कपटः ॥१३॥

**विश्वनाथः : **क्रमम् अनादृत्य पञ्चापि व्याचष्टे । धर्म-बाधो धर्म-बुद्ध्यापि यस्मिन् क्रियमाणे स्व-धर्म-बाधः, स विधर्मः । अन्यस्य चोदितो विहितो यः, सोऽन्यस्य पर-धर्मः । यः पाषण्डो जटा-भस्मादि-धारण-मयः दम्भः स्वस्य धार्मिकत्व-ज्ञापना-मयो वा, स उपधर्मः । उपमा धर्मस्योपमा, न तु धर्म इत्य् अर्थः । शब्दस्य भित् भेदः प्रकारान्तरेन व्याख्यानं यत्र दशावरान् विप्रान् भोजयेद् इत्य् अत्र बहुव्रीहिं त्यक्त्वा दशभ्योऽवरान् नवाष्टौ वा न त्व् एकादशेति तत्पुरुष-व्याख्यानेन यः शब्द-भित् स छलः । शब्द-भृद् इति पाठे धर्म-शब्द-मात्रं बिभर्तीति तत् । यथा गां दद्याद् इत्य् उक्ते मरिष्यन्त्या गोर् दानम् ॥१३॥

—ओ)०(ओ—

**॥ ७.१५.१४ ॥**

**यस् त्व् इच्छया कृतः पुम्भिर् आभासो ह्य् आश्रमात् पृथक् ।**

**स्व-भाव-विहितो धर्मः कस्य नेष्टः प्रशान्तये ॥**

**श्रीधरः : **स्व-धर्मानुष्ठानानन्तरं धर्म-भूयस् त्वार्थम् अपि पर-धर्मो नानुष्ठेयोऽनुपयोगाद् इत्य् आह—स्व-भाव-विहित इति ॥१४॥

**क्रम-सन्दर्भः : **स्वभाव इत्य् अर्धकम् ॥१४॥

**विश्वनाथः :** इच्छया कृतः कल्पित-देवता-पूजादि-मयो यः स आभासः । तस्मात् स्वस्य भावेन, न तु केवलं जन्मनैव ब्राह्मणादि-जातित्वं विहितम् ॥१४॥

—ओ)०(ओ—

**॥ ७.१५.१५ ॥**

**धर्मार्थम् अपि नेहेत यात्रार्थं वाधनो धनः ।**

**अनीहानीहमानस्य महाहेर् इव वृत्तिदा ॥**

**श्रीधरः : **किं च, अधनो धर्मार्थं धनं नेहेत नापेक्षेत, धनार्थं न व्याप्रियेतेति वा । दैवोपपन्नेनैव स्व-धर्म-सिद्धेर् उक्तत्वात् । यात्रार्थम् अपि नेहेतेत्य् एतत् प्रपञ्चयति—अनीहेति सार्धैः षड्भिः ॥१५॥

**क्रम-सन्दर्भः : _न व्याख्यातम्।_**

**विश्वनाथः : अधनो** निर्धनः **यात्रार्थम्** देह-निर्वाहनार्थं **नेहेत**, न वाञ्छेत् धनं प्रति न चेष्टेतेति वा । **अनीहमानस्य** अवाञ्छतः **अनीहा** निष्कामत्वं निर्व्यापारत्वं वा । **महाहेर्** अजागरस्य ॥१५॥

—ओ)०(ओ—

**॥ ७.१५.१६ ॥**

**सन्तुष्टस्य निरीहस्य स्वात्मारामस्य यत् सुखः ।**

**कुतस् तत् काम-लोभेन धावतोऽर्थेहया दिशः ॥**

_न कतमेनापि व्याख्यातम्।_

—ओ)०(ओ—

**॥ ७.१५.१७ ॥**

**सदा सन्तुष्ट-मनसः सर्वाः शिवमया दिशः ।**

**शर्करा-कण्टकादिभ्यो यथोपानत्-पदः शिवम् ॥**

**श्रीधरः, विश्वनाथः : **उपानहौ पादयोर् यस्य स उपानत्-पात्, तस्य ॥१७॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ७.१५.१८ ॥**

**सन्तुष्टः केन वा राजन् न वर्तेतापि वारिणा ।**

**औपस्थ्य-जैह्व्य-कार्पण्याद् गृहपालायते जनः ॥**

**श्रीधरः : **गृह-पालः श्वा, तद्वद् आचरति ॥१८॥

**क्रम-सन्दर्भः : **सन्तुष्ट इति । केन वा न वर्तेत ? अपि तु वारिणापि वर्तेतेत्य् अर्थः ॥१८॥

**विश्वनाथः :**केन वा न वर्तेत ? अपि तु वारिणापि वर्तेतेत्य् अर्थः । उपस्थस्य कर्म औपस्थ्यं, तत्र कार्पण्यात् गृह-पालः श्वा ॥१८॥

—ओ)०(ओ—

**॥ ७.१५.१९ ॥**

**असन्तुष्टस्य विप्रस्य तेजो विद्या तपो यशः ।**

**स्रवन्तीन्द्रिय-लौल्येन ज्ञानं चैवावकीर्यते ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** अवकीर्यते अधः-क्षिप्तं भवति ॥१९॥

—ओ)०(ओ—

**॥ ७.१५.२० ॥**

**कामस्यान्तं हि क्षुत्-तृड्भ्यां क्रोधस्यैतत् फलोदयात् ।**

**जनो याति न लोभस्य जित्वा भुक्त्वा दिशो भुवः ॥**

**श्रीधरः : **क्षुधा तृषा च जनः कामस्यान्तं याति, अन्नोदकातिरिक्त-कामान्तराभावात्। क्रोधस्य वाऽन्तं याति । एतस्य क्रोधस्य यत् फलं हिंसा, तस्योदयान् निष्पत्तेः । दिशो जित्वाऽपि भुवो भुक्त्वाऽपि लोभस्य नैवान्तं यातीत्य् अर्थः ॥२०॥

**क्रम-सन्दर्भः : _न व्याख्यातम्।_**

**विश्वनाथः : **असन्तोषो हि लोभ-मूलको भवति, लोभस्य तु दुर्जयत्वात् । असन्तोषो दुर्वार इत्य् आह—कामस्येति द्वाभ्याम् । क्षुत्-तृड्भ्याम् इति भोज्यस्यालाभे क्षुत्-तृषोर् अतिदीप्तत्वे धातु-दाह-प्रवृत्तेर् इति भावः । एतस्य क्रोधस्य यत् फलं हिंसा, तस्योदयान् निष्पत्तेः । दिशो जित्वाऽपि भुवो भुक्त्वाऽपि लोभस्य वासनात्मकस्यान्तं न प्राप्नोति । भक्ष्य-विषयक-लोभस्य तूदर-पूर्त्यैव शान्तिर् इति दुरुपशमत्वाभावान् नासौ प्र्ठङ् निर्दिष्टः ॥२०॥

—ओ)०(ओ—

**॥ ७.१५.२१ ॥**

**पण्डिता बहवो राजन् बहु-ज्ञाः संशय-च्छिदः ।**

**सदसस् पतयोऽप्य् एके असन्तोषात् पतन्त्य् अधः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** लोभ-प्राबल्ये गुणानां वैयर्थ्यम् आह—पण्डिता इति ॥२१॥

—ओ)०(ओ—

**॥ ७.१५.२२ ॥**

**असङ्कल्पाज् जयेत् कामं क्रोधं काम-विवर्जनात् ।**

**अर्थानर्थेक्षया लोभं भयं तत्त्वावमर्शनात् ॥**

**श्रीधरः : **इदानीं कामादि-जयोपायान् आह—असङ्कल्पाद् इति चतुर्भिः । जयेद् इति यथापेक्षम् अन्वेति । अर्थेऽनर्थ-दर्शनेन । तत्त्वावमर्शनाद् अद्वैतानुसन्धानेन॥२२॥

**क्रम-सन्दर्भः : **असङ्कल्पाद् इति युग्मकम् । तत्त्वावमर्शेन परमेश्वराधीनता-विचारेण कृपयेति सादर्धकम् ॥२२॥

**विश्वनाथः :** तर्हि कथम् एतान् जयेद् इत्य् अपेक्षायाम् आह—असङ्कल्पात् स्त्री-स्मरणादिना कामोत्पत्ताव् अपि नैव स्त्री मग्ना सम्भोक्तव्येति सङ्कल्प-सदृशान् निश्चयात् कामं जयेत् । सादृश्ये नञ् । यथाद्य न भोक्तव्यम् इति निश्चये सत्य् उपवासादौ क्षुत्-पिपासा-जयः । काम-विवर्जनात् । काम इच्छा विषयः कोऽपि न हिंसनीय इति । हिंसेच्छा-वर्जनात् क्रोधं जयेत् । अर्थे लोभ्ये वस्तुनि आयत्याम् अनर्थ-दर्शनाभ्यासाल् लोभम् । तत्त्वावमर्शनात् प्रारब्ध-फलस्यावश्य-भोगत्वेन कः कस्य दुःख-हेतुर् इत्य् आदि तत्त्व-विचारात् ॥२२॥ 

—ओ)०(ओ—

**॥ ७.१५.२३ ॥**

**आन्वीक्षिक्या शोक-मोहौ दम्भं महद्-उपासया ।**

**योगान्तरायान् मौनेन हिंसां कामाद्य्-अनीहया ॥**

**श्रीधरः : **आन्वीक्षिक्या आत्मानात्म-विवेकेन ? महतां सात्त्विकानां सेवया । योगस्यान्तरायान् लोक-वार्तादीन् ॥२३॥ 

**क्रम-सन्दर्भः : _न व्याख्यातम्।_**

**विश्वनाथः : **आन्वीक्षिक्या आत्मानात्म-विचारेण ॥२३॥ 

—ओ)०(ओ—

**॥ ७.१५.२४ ॥**

**कृपया भूतजं दुःखं दैवं जह्यात् समाधिना ।**

**आत्मजं योग-वीर्येण निद्रां सत्त्व-निषेवया ॥**

**श्रीधरः : **येभ्यो भूतेभ्यो भयं जायेत तेष्व् एव कृपया हिताचरणेन । दैवं देवोपसर्ग-निमित्तं वृथा मनः-पीडादि । तद् उक्तं याज्ञवल्क्येन—विमना विफलारम्भः संसीदत्य् अनिमित्ततः इति । आत्म-जं देह-जम् । योग-वीर्येण प्राणायामादि-बलेन । सत्त्व-निषेवया सात्त्विकाहारादिना ॥२४॥ 

**क्रम-सन्दर्भः : **कृपयेति सार्धकम् ॥ 

**विश्वनाथः : **येभ्यो भूतेभ्यो दुःखं जायेत तेष्व् एव कृपया हिताचरणेनेत्य् अर्थः । दैवं देवोपसर्ग-निमित्तं वृथा मनः-पीडादि । तद् उक्तं याज्ञवल्क्येन—विमना विफलारम्भः संन्सीदत्य् अनिमित्ततः इति । समाधिना भगवति चित्तैकाग्र्येण । आत्मजं देहोत्थं दुःखम् योग-वीर्येण प्राणायामादि-बलेन सत्त्व-निषेवया सात्त्विकाहारादिना प्राणि-मात्र-परिचर्यया वा ॥२४॥ 

—ओ)०(ओ—

**॥ ७.१५.२५ ॥**

**रजस् तमश् च सत्त्वेन सत्त्वं चोपशमेन च ।**

**एतत् सर्वं गुरौ भक्त्या पुरुषो ह्य् अञ्जसा जयेत् ॥**

**श्रीधरः :_न व्याख्यातम्।_**

**क्रम-सन्दर्भः : **उपशमेन निवृत्त्य्-आत्मकेन सत्त्वेन । एतद् इत्य् अर्धकम् । श्रुतिश् च—


    यस्य देवे परा भक्तिर् यथा देवे तथा गुरौ । 


    तस्यैते कथिता ह्य् अर्थाः प्रकाशन्ते महात्मनः ॥ [श्वे।उ। ६.२३]इति । 

अतो ब्रह्म-वैवर्ते—


    गुरु-भक्त्या स मिलति स्मरणात् सेव्यते बुधैः ।


    मिलितोऽपि न लभ्येत जीवैर् अहमिका-परैः ॥ इति । 

पाद्मे देवद्युति-स्तुतौ—


    भक्तिर् यथा हरौ मेऽस्ति तद् वरिष्ठा गुरौ यदि । 


    ममास्ति तेन सत्येन स्वं दर्शयतु मे हरिः ॥ इति ॥२५॥

**विश्वनाथः :** रजस्-तमसी सत्त्वेन सत्त्वाधिक्येन । सत्त्वं च उपशमेन तत्-कार्येणौदासीन्येन । अञ्जसा शीघ्रम् आयासाभावेन सर्वं जयेत् । सर्व-रोगोपशमनं मुख्यम् एकम् एव महौषधम् इवेत्य् अर्थः । तत्र कामादि-जयो ज्ञानिनां गुरु -भक्तेर् अनुसंहितं फलं शुद्ध-भक्तानां त्व् आनुषङ्गिकम् इति विशेषो द्रष्टव्यः ॥२५॥ 

—ओ)०(ओ—

**॥ ७.१५.२६ ॥**

**यस्य साक्षाद् भगवति ज्ञान-दीप-प्रदे गुरौ ।**

**मर्त्यासद्-धीः श्रुतं तस्य सर्वं कुञ्जर-शौचवत् ॥**

**श्रीधरः : **ननु कथं गुरौ भक्त्या सर्वस्य जयः स्यात्, तस्यापि मनुष्यत्वेन तद्-अवस्थत्वात् ? तत्राह—यस्येति । **मर्त्यासद्-धीर्** मनुष्य इति दुर्बुद्धिः । तस्य शास्त्र-श्रवणं **कुञ्जर-स्नानवद्** व्यर्थम् ॥२६॥

**क्रम-सन्दर्भः :** मर्त्यासद्-धीर् इति । अत एवोक्तं प्राचीनैः—


    अर्च्ये विष्णौ शिला-धीर् गुरुषु नर-मतिर् वैष्णवे जाति-बुद्धिर्


    विष्णोर् वा वैष्णवानां कलि-मल-मथने पाद-तीर्थेऽम्बु-बुद्धिः ।


    शुद्धे तन्-नाम्नि मन्त्रे सकल-कलुष-हे शब्द-सामान्य-बुद्धिर्


    विष्णौ सर्वेश्वरेशे तद्-इतर-सम-धीर् यस्य वा नारकी सः ॥ [प। ११४] इति ॥२६ ॥ 

**भक्ति-सन्दर्भ २१२**: ततः सुतराम् एव परमार्थिभिस् तादृशे गुरौ [भगवद्-दृष्टिः कर्तव्या] इत्य् आह—यस्येति द्वाभ्याम् ॥२६॥ 

**विश्वनाथः :** किं च, सत्यां भूयस्याम् अपि भक्तौ गुरौ मनुष्य-बुद्धित्वे सर्वम् एव व्यर्थं भवतीत्य् आह—यस्येति । **साक्षाद्-भगवतीति** भगवद्-अंश-बुद्धिर् अपि गुरौ न कार्येति भावः । यद् वा, उपास्ये भगवत्य् एव साक्षाद् विद्यमाने **मर्त्यासद्-धीः** मर्त्य इति दुर्बुद्धिस् **तस्य श्रुतं** भगवन्-मन्त्रादिकं श्रवण-मननादिकं च व्यर्थम् इत्य् अर्थः ॥२६॥ 

—ओ)०(ओ—

**॥ ७.१५.२७ ॥**

**एष वै भगवान् साक्षात् प्रधान-पुरुषेश्वरः ।**

**योगेश्वरैर् विमृग्याङ्घ्रिर् लोको यं मन्यते नरम् ॥**

**श्रीधरः : **ननु गुरोर् अपि पुत्रादयस् तं नरम् एव मन्यन्ते ? अत आह—**एष** गुरुः **साक्षाद् भगवान्** एव भवेत् । **लोकस्यनरो**ऽसाव् इति बुद्धिर् भ्रान्तिर् इत्य् अर्थः । यद् वा, न हि तत् पुत्रादेर् मनुष्य-बुद्ध्या प्रतीयमानोऽपि गुरुर् भगवान् न भवेत् । यथा **एष** श्री-कृष्ण इत्य् अर्थः ॥२७॥

**क्रम-सन्दर्भः :** न चेदं लोकेष्व् आश्चर्यम्—साक्षाद् भगवति तथा मननाद् इत्य् आह—एष इति ॥२७॥ 

**भक्ति-सन्दर्भ २१२**: एष श्री-कृष्ण-लक्षणोऽपि । ततः प्राकृत-दृष्टिर् न भगवत्-तत्त्व-ग्रहणे प्रमाणम् इति भावः ॥२७॥

**विश्वनाथः : **ननु गुरोः पितृ-पुत्रादयः प्रतिवेशिनः च तं नरम् एव मन्यन्ते ? कथम् एक एवायं शिष्यस् तं परमेश्वरं मन्यताम् ? अत आह—एष इति । भगवान् यदु-नन्दनो रघु-नन्दनो वा, वै निश्चितम् एव, प्रधान-पुरुषयोर् ईश्वरः । यं लोकस् तद्-अवतार-कालोत्पन्नो जनो नरं मन्यते, तेन किं स नरो भवति ? अपि तु परमेश्वर एवेत्य् एवं गुरुर् अपीति भावः ॥२७॥

—ओ)०(ओ—

**॥ ७.१५.२८ ॥**

**षड्-वर्ग-संयमैकान्ताः सर्वा नियम-चोदनाः ।**

**तद्-अन्ता यदि नो योगान् आवहेयुः श्रमावहाः ॥**

**श्रीधरः : **एवं सर्वैर् उपायैः कामादि-वेगं जित्वा नियतेन्द्रियो भूत्वा ध्यान-परो भवेत् । अन्यथा तं प्रति सर्व-शास्त्र-वैफल्यं स्याद् इत्य् आह—षड्-वर्गेति । सर्वापि नियम-चोदना इष्टापूर्तादि-विधयः षड्-इन्द्रिय-वर्गस्य यः संयमस् तस्मिन्न् एवैकस्मिन्न् अन्तो यासाम् । तद् एक-परा इत्य् अर्थः । न च तावतापि चरितार्था इत्य् आह—तद् अन्ताः सत्योऽपि यदि योगान् धारणा-ध्यान-समाधीन् नो आवहेयुर् न साधयेयुस् तर्हि केवलं श्रमावहा एवेत्य् अर्थः॥२८॥

**क्रम-सन्दर्भः : _न व्याख्यातम्।_**

**विश्वनाथः : **किं च, यः कामादि-जयो गुरु-भक्त्या साध्यते, स एव सर्व-शास्त्रोक्त-नाना-साधनानाम् अपि वास्तवं फलम् इत्य् आह—षड्-वर्गेति । सर्वा अपि नियम-चोदना इष्टापूर्तादि विषयः षड्-इन्द्रिय-वर्गस्य यः संयमस् तस्मिन्न् एवैकस्मिन्न् अन्तो यासां तद्-एक-परा इत्य् अर्थः । 

ननु च यथा गुरु-भक्त्या कामादयो जीयन्ते भगवान् अपि प्राप्यते । तुष्येयं सर्व-भूतात्मा गुरु-शुश्रूषया यथा [भा।पु। १०.८०.३४] इति, ये मया गुरुणा वाचा तरन्त्य् अञ्जो भवार्णवम् [भा।पु। १०.८०.३३] इति च भगवद्-उक्तेः । तथा नियम-चोदनाभिः षड्-वर्ग-संयमः साध्यते, भगवान् लभ्यते न वा ? तत्राह—तद्-अन्तास् तद्-एक-परत्वाद् एव योगान् भगवद्-ध्यानादीन् न आवहेषु न साधयेयुः कुतो भगवन्तं प्रापयेयुः ? इत्य् अर्थः । यदि च नावहेयुः, तर्हि श्रमावहा एवात्र कः सन्देहः ? इति भावः ॥२८॥

—ओ)०(ओ—

**॥ ७.१५.२९ ॥**

**यथा वार्तादयो ह्य् अर्था योगस्यार्थं न बिभ्रति ।**

**अनर्थाय भवेयुः स्म पूर्तम् इष्टं तथासतः ॥**

**श्रीधरः : **एतद् एव दृष्टान्तेनाह—यथा वार्तादयः कृष्यादयोऽर्थास् तत् फलानि च योगस्यार्थं मोक्षं न साधयन्ति प्रत्युतानर्थाय संसारायैव । असतो बहिर्-मुखस्येष्टापूर्ताद्य् अपि तथा ॥२९॥

**क्रम-सन्दर्भः : _न व्याख्यातम्।_**

**विश्वनाथः : **एतद् एव दृष्टान्तेनाह—यथा वार्तादयः कृष्यादयोऽर्था भोग्यान् अर्थान् साधयन्तोऽपि योगस्यार्थं मोक्षं न साधयन्ति । यदि च मोक्षं न साधयन्ति, तदा तेऽनर्थाय प्रयोजनाभावायैव भवेयुः, तथैव असतो भगवद्-अभक्तस्य इष्टापूर्तादिर् विफलायैव ॥२९॥

—ओ)०(ओ—

**॥ ७.१५.३० ॥**

**यश् चित्त-विजये यत्तः स्यान् निःसङ्गोऽपरिग्रहः ।**

**एको विविक्त-शरणो भिक्षुर् भैक्ष्य-मिताशनः ॥**

**श्रीधरः : **एवं योगं युञ्जतोऽपि यस्य कुटुम्बादि-सङ्गेन चित्तं विक्षिप्येत तस्य कृत्यम् आह—यश् चित्तस्य विजये यत्त उद्युक्तः स भिक्षुः स्यात् सन्न्यसेत् । तथा च स्मृतिः—


    द्वन्द्वाहतस्य गार्हस्थ्यं ध्यान-भङ्गादि-कारणम् । 


    लक्षयित्वा गृही स्पष्टं सन्न्यसेद् अविचारयन् ॥ इति ।

भिक्षया प्राप्तं मितम् अशनं यस्य सः ॥३०॥

**क्रम-सन्दर्भः : _न व्याख्यातम्।_**

**विश्वनाथः : **तदेवं गृहस्थस्यापि कामादि-जयो मोक्ष-प्रकारश् चोक्तः । यस्य तु कुटुम्बादि-सङ्ग-दोषेण कामादि-जयो यतमानस्यापि न स्यात्, स तु निःसङ्गो भिक्षुर् एव स्याद् इत्य् आह—य इति । यत्तो यत्नवान् स भिक्षुः स्यात् । तथा च स्मृतिः—


    द्वन्द्वाहतस्य गार्हस्थ्यं ध्यान-भङ्गादि-कारणम् । 


    लक्षयित्वा गृही स्पष्टं सन्न्यसेद् अविचारयन् ॥ इति ।

भिक्षया प्राप्तं मितम् अशनं यस्य सः ॥३०॥

—ओ)०(ओ—

**॥ ७.१५.३१ ॥**

**देशे शुचौ समे राजन् संस्थाप्यासनम् आत्मनः ।**

**स्थिरं सुखं समं तस्मिन्न् आसीतर्ज्व्-अङ्ग ॐ इति ॥**

**श्रीधरः : **ऋजु समम् अङ्गं यस्य सः । सुखं यथा भवत्य् एवम् आसीत । ॐ इत्य् उच्चारयन्न् इति शेषः ॥३१॥

**क्रम-सन्दर्भः : _न व्याख्यातम्।_**

**विश्वनाथः : **ऋजु समम् अङ्गं यस्य सः । ॐ इति समुच्चारयन्न् इति शेषः ॥३१॥

—ओ)०(ओ—

**॥ ७.१५.३२ ॥**

**प्राणापानौ सन्निरुन्ध्यात् पूर-कुम्भक-रेचकैः ।**

**यावन् मनस् त्यजेत् कामान् स्व-नासाग्र-निरीक्षणः ॥**

**यतो यतो निःसरति मनः काम-हतं भ्रमत् ।**

**ततस् तत उपाहृत्य हृदि रुन्ध्याच् छनैर् बुधः ॥**

_न कतमेनापि व्याख्यातम्।_

—ओ)०(ओ—

**॥ ७.१५.३४ ॥**

**एवम् अभ्यस्यतश् चित्तं कालेनाल्पीयसा यतेः ।**

**अनिशं तस्य निर्वाणं यात्य् अनिन्धन-वह्निवत् ॥**

**श्रीधरः : एवम् अनिशम् अभ्यस्यतस् तस्य यतेश् चित्तं निर्वाणं** शान्तिं **याति** ॥३४॥

**क्रम-सन्दर्भः : _न व्याख्यातम्।_**

**विश्वनाथः : निर्वाणं** शान्तिं **याति** ॥३४॥

—ओ)०(ओ—

**॥ ७.१५.३५ ॥**

**कामादिभिर् अनाविद्धं प्रशान्ताखिल-वृत्ति यत् ।**

**चित्तं ब्रह्म-सुख-स्पृष्टं नैवोत्तिष्ठेत कर्हिचित् ॥**

**श्रीधरः : **न च पुनर् विक्षिप्येतेत्य् आह—**कामादिभिर्** अक्षुभितं **यच् चित्तं**, तन् **नोत्तिष्ठेत्** । यतः, **प्रशान्ता अखिला वृत्तयो** यस्य । कुतः ? **ब्रह्म-सुखेन स्पृष्टम्** ॥३५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१५.३६ ॥**

**यः प्रव्रज्य गृहात् पूर्वं त्रि-वर्गावपनात् पुनः ।**

**यदि सेवेत तान् भिक्षुः स वै वान्ताश्य् अपत्रपः ॥**

**श्रीधरः : यस्** तु **प्रव्रज्यां** कृत्वापि भोगम् अपि भोगम् अभिलिप्सुः स्यात्, तं निन्दति—य इति। **त्रयाणां** धर्मादीनां **वर्ग** **आ** समन्ताद् **उप्यते** यस्मिन्, तस्माद् **गृहात्** **तान्** धर्मादीन् । **वान्ताशी** छर्दित-भोजी निर्लज्जश् च ॥३६॥

**क्रम-सन्दर्भः : _न व्याख्यातम्।_**

**विश्वनाथः-** **त्रिवर्ग आ उप्यते** यस्मिन्, तस्मात् **गृहात्** पूर्वं **प्रव्रज्य** **पुनः** पश्चात् **तान्** एव गृहस्थ-धर्मान् **सेवते** । **वान्ताशी** छर्दित-भोजी निर्लज्जः ॥३६॥ 

—ओ)०(ओ—

**॥ ७.१५.३७ ॥**

**यैः स्व-देहः स्मृतोऽनात्मा मर्त्यो विट्-कृमि-भस्मवत् ।**

**त एनम् आत्मसात् कृत्वा श्लाघयन्ति ह्य् असत्तमाः ॥**

**श्रीधरः : **न चेदम् अघटितं दृष्टत्वाद् इत्य् आह—यैः पूर्वं स्व-देहोऽनात्मादि-रूपः स्मृतश् चिन्तितस् त एव पुनर् एनम् आत्मेति मत्वा श्लघयन्ति स्तावयन्ति हि ॥३७॥

**क्रम-सन्दर्भः :_न व्याख्यातम्।_**

**विश्वनाथः :** अनात्मा देह आत्मा न भवतीति चिन्तितः । विट्-कृमि-भस्मवद् इत्य् अन्ते विट्-कृमि-भस्म-रूपो भविष्यतीत्य् अहोऽधुनापि विट्-कृमि-भस्म-तुल्य इत्य् अर्थः । अत एव एनं देहम् आत्मसात् कृत्वा आत्मानम् एव मत्वेत्य् अर्थः ॥३७॥ 

—ओ)०(ओ—

**॥ ७.१५.३८-३९ ॥**

**गृहस्थस्य क्रिया-त्यागो व्रत-त्यागो बटोर् अपि ।**

**तपस्विनो ग्राम-सेवा भिक्षोर् इन्द्रिय-लोलता ॥**

**आश्रमापसदा ह्य् एते खल्व् आश्रम-विडम्बनाः ।**

**देव-माया-विमूढांस् तान् उपेक्षेतानुकम्पया ॥**

**श्रीधरः : **यतिम् उपलक्षणी-कृत्यान्यान् अपि स्व-धर्म-त्यागिनो निन्दति, गृह-स्थस्येति द्वाभ्याम् ।

**क्रम-सन्दर्भः :_न व्याख्यातम्।_**

**विश्वनाथः :** लोलता लौल्यम् । अनुकम्पया सह उपेक्षेत अनुकम्पया तद्-अन्तिकम् उपेत्य तत्त्वोपदेशादिकं कुर्यात् । तस्य तेषु वैयर्थाद् इति भावः ॥३८-३९॥ 

—ओ)०(ओ—

**॥ ७.१५.४० ॥**

**आत्मानं चेद् विजानीयात् परं ज्ञान-धुताशयः ।**

**किम् इच्छन् कस्य वा हेतोर् देहं पुष्णाति लम्पटः ॥**

**श्रीधरः : **नन्व् आत्म-तत्त्व-ज्ञस्य भिक्षोर् इन्द्रिय-लौल्येऽपि को दोषस् तत्राह—आत्मानं परं ब्रह्म चेज् जानीयात् । ज्ञानेन धुता निरस्ता आशया वासना यस्य, तस्य ज्ञानिनो लौल्यम् एव न संभवतीत्य् अर्थः । तथा च श्रुतिः—


    आत्मानं चेद् विजानीयाद् अयम् अस्मीति पूरुषः । 


    किम् इच्छन् कस्य कामाय शरीरम् अनुसञ्ज्वरेत् ॥ [बृ।आ।उ। ४.४.१२] इति ।

**क्रम-सन्दर्भः : _न व्याख्यातम्।_**

**विश्वनाथः :** तेष्व् अपि मध्ये भिक्षुं विशेषतो निन्दति—आत्मानम् इति । अत्र विजानीयाद् इति विधि-लिङ्, तेन चाय अर्थ आक्षेप-लब्धो भवति । ज्ञान-धुताशयः सन् आत्मानं विजानीयाद् इति । विधेर् विषयीभूतः स्याच् चेत् तदा किम् इच्छन्न् इत्य्-आदि । देहं पुष्णातीति जिह्वेन्द्रिय-लौल्यं, लम्पट इत्य् उपस्थ-लौल्यं च व्यञ्जितम् । परं देहात् पृथग्-भूतम् ॥४०॥

—ओ)०(ओ—

**॥ ७.१५.४१ ॥**

**आहुः शरीरं रथम् इन्द्रियाणि**

**हयान् अभीषून् मन इन्द्रियेशः ।**

**वर्त्मानि मात्रा धिषणां च सूतं**

**सत्त्वं बृहद् बन्धुरम् ईश-सृष्टम् ॥**

**श्रीधरः : **अज्ञस्य तु लौल्येन नरक-पातापत्तेर् अप्रमत्तेन सदा तत्त्व-ज्ञाने यतितव्यम् इतीमम् अर्थं, आत्मानं रथिनं विद्धि शरीरं रथम् एव च [क।उ। १.३.३] इत्य्-आदि-श्रुत्य्-उक्त-रथ-रूपक-द्वारेणाह—आहुर् इति षड्भिः । इन्द्रियेशं मनोऽभीषून् रश्मीन् आहुः । मात्राः शब्दादीन् वर्त्मानि गन्तव्य-देशान् आहुः । सत्त्वं चित्तं बृहद् देह-व्यापि बन्धुरं बन्धनम् । चित्तं विना ह्य् अनिबद्धम् इव शरीरं भवति । ईश-सृष्टम् इति, बन्धन-कर्ता त्व् ईश एवेत्य् अर्थः ॥४१॥

**क्रम-सन्दर्भः :**आहुर् इति युग्मकम् । अधर्मोऽत्र धर्म-परित्याग-रूपः सन्न्यासः । तद् एवं सर्वस्यां रथ-सामभ्यां सत्याम् अपि धनुर्-आदिकं विना वैयर्थ्यम् एवेत्य् आह—धनुर् हीति ॥४१॥

**विश्वनाथः : **यद् एव देहेन्द्रियादिकं प्रमत्तस्यानर्थ-हेतुस् तद् एवाप्रमत्तस्य योगिनस् त्व् इष्ट-साधनम् इतीमम् अर्थं, आत्मानं रथिनं विद्धि शरीरं रथम् एव च [क।उ। १.३.३] इत्य्-आदि-श्रुत्य्-उक्त-रथ-रूपक-द्वारेणाह—आहुर् इति षड्भिः । इन्द्रियेशं मनोऽभीषून् रश्मीन् आहुः । मात्राः शब्दादीन् वर्त्मानि गन्तव्य-देशान् आहुः । सत्त्वं चित्तं बृहद् देह-व्यापि बन्धुरं बन्धनम् आहुः । चित्तं विना शरीरम् अनिबद्धम् भवतीति भावः । ईश-सृष्टम् इति बन्धन-कर्ता त्व् ईश इति भावः । ईश-सृष्टम् इति रथादीनां सर्वेषाम् एव विशेषणम् ॥४१॥

—ओ)०(ओ—

**॥ ७.१५.४२ ॥**

**अक्षं दश-प्राणम् अधर्म-धर्मौ**

**चक्रेऽभिमानं रथिनं च जीवः ।**

**धनुर् हि तस्य प्रणवं पठन्ति**

**शरं तु जीवं परम् एव लक्ष्यम् ॥**

**श्रीधरः : **प्राणादयः पञ्च, नागः कूर्मश् च कृकलो देवदत्तो धनञ्जयः [गोरक्ष-शतक २४] इत्य् एवं दश-विधं प्राणम् अक्षम् । अभिमानं साहङ्कारं जीवं रथिनम् । शुद्धं जीवं शरम् । परं ब्रह्म लक्ष्यम् । यथा धनुषा शरो लक्ष्ये निपात्यते तथा प्रणवेन जीवो ब्रह्मणि निपात्यत इत्य् अर्थः ॥४२॥

**क्रम-सन्दर्भः : _न व्याख्यातम्।_**

**विश्वनाथः : **दश-विधं प्राणम् अक्षं, अभिमानम् अभिमान-मयं जीवं रथिनं पठन्ति । प्रणवं गुरु-प्रसाद-रूप-महा-मूल्य-प्राप्तं धनुः । शुद्धं जीवं शरम् । परं ब्रह्म लक्ष्यं यथा दनुषा शरो लक्ष्ये निपात्यते, तथा प्रणवेन जीवो ब्रह्मणि निपात्यते इत्य् अर्थः ।[^४६]

ननु तर्हि रथादि-रूपक-साहचर्यात् पर-ब्रह्मणोऽपि लक्ष्यत्वेन शत्रु-रूपकत्वम् आयातम् । शत्रुर् एव रथम् आरुह्य शरेण भिद्यते युज्यते च, तस्य जीव-शत्रुत्वं स्व-माया-शक्त्या जीव-बन्धकत्वात् ? सत्यम्, 


    निभृत-मरुन्-मनो-ऽक्ष-दृढ-योग-युजो हृदि यन्


    मुनय उपासते तद् अरयोऽपि ययुः स्मरणात् [भा।पु। १०.८७.२३] 

इत्य् अरि-साहचर्येण मुनीनां मुक्तिर् इव साधर्म्यं व्यनक्ति, उभयेषाम् अपि परमेश्वरे शर-निक्षेपकत्वात् । परमेश्वरस् तु स्वीय-वीर-रस-सुखोपकारं ज्ञानान्तर्वर्ति-गुणीभूत-स्व-भक्ति-कलां चालक्ष्य उभयेभ्य एव तेभ्यो मोक्षं ददातीति केचित् । अन्ये तु परमात्मनो लक्ष्यत्वेऽपि द्रौपद्य्-आदि-स्वयंवर-स्थ-राधा-चक्रवर्ति-मीनायमानत्वम् एव न त्व् अन्यथा । यथा चार्जुनाद्यास् तं स्व-बाहु-बलेनैव शरेण भित्त्वा द्रौपद्य्-आदिकां प्रापुस् तथैव ज्ञानिनोऽपि भक्ति-बलेनैव मुक्तिम् इत्य् आचक्षते ॥४१॥

—ओ)०(ओ—

**॥ ७.१५.४३-४४ ॥**

**रागो द्वेषश् च लोभश् च शोक-मोहौ भयं मदः ।**

**मानोऽवमानोऽसूया च माया हिंसा च मत्सरः ॥**

**रजः प्रमादः क्षुन्-निद्रा शत्रवस् त्व् एवम् आदयः ।**

**रजस्-तमः-प्रकृतयः सत्त्व-प्रकृतयः क्वचित् ॥**

**श्रीधरः : **रागादयो जेतव्याः शत्रवः ॥४३॥ तत्र रजोऽभिनिवेशः । क्वचिद् आरुढ-समाधेः सत्त्व-प्रकृतयोऽपि परोपकारादि-प्रवृत्तयः शत्रवः ॥४४॥

**क्रम-सन्दर्भः : _न व्याख्यातम्।_**

**विश्वनाथः :** यथा च स्वयंवर-कन्या-प्राप्ति-प्रतिबन्धक-दुष्ट-राजन्या बलिष्ठेन हन्यन्ते, तथैव भगवद्-भक्ति-बलेन यतिना ज्ञानासिम् आदाय राग-द्वेषादयो रजस्-तमः-प्रकृतयः, क्वचित् परोपकारादयः सत्त्व-प्रकृतयः ॥४३-४४॥

—ओ)०(ओ—

**॥ ७.१५.४५ ॥**

**यावन् नृ-काय-रथम् आत्म-वशोपकल्पं**

**धत्ते गरिष्ठ-चरणार्चनया निशातम् ।**

**ज्ञानासिम् अच्युत-बलो दधद् अस्त-शत्रुः**

**स्वानन्द-तुष्ट उपशान्त इदं विजह्यात् ॥**

**श्रीधरः : **नृ-काय-रूपं रथम् आत्म-वश उपकल्प इन्द्रियादि-परिकरो यस्मिंस् तथाभूतं यावद् धत्ते तावद् एव गरिष्ठानां गुरूणां चरण-सेवया निशितं ज्ञान-खड्गं बिभ्रद् अच्युताश्रयः सन् निरस्त-शत्रुर् उपशान्तः स्वानन्देन तुष्टो भूत्वेदं रथादिकम् उपेक्षेतेत्य् अर्थः ॥४५॥

**क्रम-सन्दर्भः : _न व्याख्यातम्।_**

**विश्वनाथः : **नृ-काय-रूपं रथम् आत्म-वशे उपकल्प इन्द्रियादि-परिकरो यस्मिंस् तथाभूतं यावद् धत्ते तावद् एव गरिष्ठानां गुरूणां चरण-सेवया निशितं ज्ञान-खड्गं बिभ्रद् अच्युत-भक्ति-बलः सन्न् एव निरस्त-शत्रुर् भूत्वा स्वराज्यस्य स्वानन्दस्य प्राप्त्या तुष्टो भवन्न् इदं रथादिकम् त्यजेद् उपयोगाभावाद् एवेत्य् अर्थः ।

अत्र यथा साध्यस्य शत्रु-जयस्य स्वराज्य-लाभस्य च सिद्धौ रथाधिकात् धनुः-शरादिकाच् च पुरुषो वियुज्यते, तथा बलात् शारीरान् न वियुज्यते । एवम् एव ज्ञानी प्राधानिकाद् उपाधेर् मुक्ति-साधनाज् ज्ञानाच् च वियुज्य ज्ञानान्तर्-भूतया केवलया भक्ति-कलया सहित एव परमात्मनि सायुज्यं लभते, न तु ततो वियुज्यते । तस्याः स्वरूप-शक्ति-वृत्तित्वेन परमात्मैक्यात्, ज्ञानाज्ञानयोस् तु माया-शक्ति-वृत्त्त्वात् तद्-द्वयोपेक्षा समुचितैव । अत एव धनुर् हि तस्य प्रणवं पठन्ति, शरस् तु जीवं परम् एव लक्ष्यम् इत्य् अत्रापि यथा रथादिभ्यो धनुषश् च वियुज्यापि शरः पुरुष-बलेन वेग-रूपताम् आपन्नेन सहैव तत्-प्रभावाद् एव लक्ष्ये प्रविशति, तथैव शुद्ध-जीवः देहेन्द्रियादिकम् अशुद्ध-जीवं चाज्ञान-स्वरूपां विद्यां च त्यक्त्वा अशुद्ध-जीव-वर्तिन्या भक्ति-कलयैव केवलया सहितस् तत्-प्रभावाद् एव परमात्मानं ज्ञात्वा तत्र सायुज्यं लभते । यद् उक्तं भगवता—


    ब्रह्म-भूतः प्रसन्नात्मा न शोचति न काङ्क्षति ।


    समः सर्वेषु भूतेषु मद्-भक्तिं लभते पराम् ॥ 


    भक्त्या माम् अभिजानाति यावान् यश् चास्मि तत्त्वतः ।


    ततो मां तत्त्वतो ज्ञात्वा विशते तद्-अनन्तरम् ॥ [गीता १८.५४-५५] 

इत्य् अस्य पद्य-द्वयस्यायम् अर्थः—भक्ति-मिश्र-ज्ञान-परिपाकेनोपाद्य्-अपगमे ब्रह्म-भूतः अनावृत-चैतन्यत्वेन ब्रह्म-रूप इत्य् अर्थः । गुणमालिन्योपगमात् प्रसन्नश् चासाव् आत्मा चेति सः । ततश् च पूर्व-दशायाम् इव नष्टं न शोचति, न चाप्राप्तं काङ्क्षति देहाद्य्-अभिमाभावाद् इति भावः । भूतेषु भद्राभद्रेषु समः बाह्यानुसन्धाभावाद् इति भावः । ततश् चनिरिन्दनाग्नाव् इव ज्ञाने शान्तेऽप्य् अनश्वरां ज्ञानान्तर्-भूतां मद्-भक्तिं लभते । तस्या मत्-स्वरूप-शक्ति-वृत्तित्वेन माया-शक्ति-भिन्नत्वात् अविद्या-विद्ययोर् अपगमेऽप्य् अनपगमात् । अत एव परां निष्काम-कर्म-ज्ञानाद्य्-उर्वरितत्वेन केवलां लभत इति पूर्वं ज्ञान-वैराग्यादिषु मोक्ष-सिद्ध्य्-अर्थं कलया वर्तमानाया अपी सर्व-भूतेष्व् अन्तर्यामिन इव तस्याः स्पष्टोपलब्धिर् नासीद् इति भावः । अत एव कुरुते इत्य् अनुक्त्वा लभत इति प्रयोगः । माष-मुद्गादिषु मिलितां कालेन तेषु नष्टेष्व् अप्य् अनष्टां काञ्चन-मणिकाम् इव तेभ्यः पृथक्तया केवलात् लभत इतिवत् । सम्पूर्णायाः प्रेम-भक्तेस् तु तदानीं लाभ-सम्भावना नैवास्ति, नापि तस्याः फलं सायुज्यम् इत्य् अतः परां प्रेम-लक्षणम् इति न व्याख्येयम् । 

ननु तया लब्धया भक्त्या तस्य किं स्याद् इत्य् अतोऽर्थान्तरोपन्यासेनाह—भक्त्येति । अहं यावान् यश् चास्मि तं मां तत्-पदार्थं ज्ञानी वा नाना-विधो भक्तो वा भक्त्यैव तत्त्वतोऽभिजानाति, भक्त्याहम् एकया ग्राह्यः [भा।पु। ११.१४.११] इति मद्-उक्तेः ।

यस्माद् एवं, तस्मात् ततस् तया भक्त्यैव तद्-अनन्तरं विद्योपरमाद् उत्तर-काल एव मां ज्ञात्वा मां विशते मत्-सायुज्य-सुखम् अनुभवति । मम मायातीतत्वाद् अविद्यायाश् च मायात्वाद् विद्ययाप्य् अहम् अप्य् अगम्यैति भावः । 

यत् तु, 


    साङ्ख्य-योगौ च वैराग्यं तपो भक्तिश् च केशवे । 


    पञ्च-पर्वैव विद्येयं यथा विद्वान् हरिं विशेत् ॥ [ना।पं।]

इति विद्या-वृत्तित्वेन भक्तिः श्रूयते, मत्-सायुज्य-सुखम् अनु तत् खलु ह्लादिनी-शक्ति-वृत्तेर् भक्तेर् एव कला काचिद् विद्या-साफल्यार्थं विद्यायां प्रविष्टा, यथा कर्म-साफल्यार्थं कर्म-योगेऽपि प्रविशति। तया विना कर्म-ज्ञान-योगादीनां श्रम-मात्रत्वोक्तेः । अतो निर्गुणा भक्तिः सत्त्व-गुणमय्या विद्याया वृत्तिर् वस्तुतो न भवति।

किं च,—सत्त्वात् सञ्जायते ज्ञानम् [गीता १४.१७] इति स्मृतेः, सत्त्वं ज्ञानं विद्यैव यथा, तथा भक्त्य्-उत्थं ज्ञानं भक्तिर् एवेति ज्ञानम् अपि द्विविधं द्रष्टव्यम् ॥४५॥

—ओ)०(ओ—

**॥ ७.१५.४६ ॥**

**नो चेत् प्रमत्तम् असद्-इन्द्रिय-वाजि-सूता**

**नीत्वोत्पथं विषय-दस्युषु निक्षिपन्ति ।**

**ते दस्यवः सहय-सूतम् अमुं तमोऽन्धे**

**संसार-कूप उरु-मृत्यु-भये क्षिपन्ति ॥**

**श्रीधरः : **अच्युताश्रयाभावे बाधकम् आह—नो चेद् इति । असन्तो बहिर्-मुखा ये इन्द्रिय-वाजेनः सूतश् च ते उत्पथं प्रवृत्ति-मार्गं नीत्वा विषयाख्येषु दस्युषु निक्षिपन्ति । हयैः सूतेन च सह वर्तमानम् । तमोऽन्धे तमसा व्याप्ते । उरु मृत्यु-भयं यस्मिन् ॥४६॥

**क्रम-सन्दर्भः : _न व्याख्यातम्।_**

**विश्वनाथः : **अच्युत-बलत्वाभावे साध्यं न सिद्ध्येत् । प्रत्युताधःपातश् चेत्य् आह—नो चेद् इति । यदि रथिनो बलं न स्यात्, पक्षे जीवस्य यदि भक्तिर् न स्याद् इत्य् अर्थः । प्रमत्तं जीवं बलाभावेऽपि लक्ष्य-वेधार्थं यथारोहणम् एव प्रमादः । ते दस्यवः राग-द्वेषाद्याः ॥४६॥

—ओ)०(ओ—

**॥ ७.१५.४७ ॥**

**प्रवृत्तं च निवृत्तं च द्वि-विधं कर्म वैदिकम् ।**

**आवर्तते प्रवृत्तेन निवृत्तेनाश्नुतेऽमृतम् ॥**

**श्रीधरः : **ननु वेद-विहितेष्टापूर्तादि-कारिणः पुंसः कथम् एवम् अनर्थ-प्राप्तिः स्याद् इत्य् आशङ्क्य वेदोक्त-कर्मणां द्वै-विध्यं दर्शयन् फल-भेदम् आह—प्रवृत्तं चेति दशभिः ॥४७॥

**क्रम-सन्दर्भः : _न व्याख्यातम्।_**

**विश्वनाथः :** ननु विषय-भोगोऽपि शास्त्रेण विहितो न तु केवलं निषिद्ध एव । सत्यम् अधिकारि-भेदात् फल-भेदाच् च तत्र व्यवस्था द्रष्टव्येत्य् आह—प्रवृत्तं चेति दशभिः । आवर्तते गृहस्थः । अमृतम् अश्नुते यतिः ॥४७॥ 

—ओ)०(ओ—

**॥ ७.१५.४८ ॥**

**हिंस्रं द्रव्य-मयं काम्यम् अग्नि-होत्राद्य्-अशान्तिदम् ।**

**दर्शश् च पूर्णमासश् च चातुर्मास्यं पशुः सुतः ॥**

**श्रीधरः : **हिंस्रं श्येनादि-कर्म । अशान्ति-दम् अत्य्-आसक्ति-युक्तम् । आदि-शब्दार्थ-विवरणं दर्शश् चेति । पशुः पशु-यागः । सुतः सोम-यागः ॥४८॥

**क्रम-सन्दर्भः : **हिंस्रम् इति युग्मकम् । सुरालयादि-लक्षणं पूर्तं च प्रवृत्ताख्यम् इत्य् अर्थः ॥

**विश्वनाथः : **हिंस्रं श्येनादि-कर्म । अशान्तिदम् अत्यासक्ति-प्रदम् । आदि-शब्दार्थं विवृणोति—दर्शश् चेति पशुः पशु-यागः । सुतः सोम-यागः ॥४८॥ 

—ओ)०(ओ—

**॥ ७.१५.४९ ॥**

**एतद् इष्टं प्रवृत्ताख्यं हुतं प्रहुतम् एव च ।**

**पूर्तं सुरालयाराम-कूपाजीव्यादि-लक्षणम् ॥**

**श्रीधरः : **हुतं वैश्व-देवम् । प्रहुतं बलि-हरणम् । एतत् सर्वम् इष्टम् उच्यते, एतद् एव यदि काम्यम् अशान्ति-दं च तर्हि प्रवृत्ताख्यम् अपीत्य् अर्थः । आजीव्यं प्रपादि ॥४९॥

**क्रम-सन्दर्भः : _न व्याख्यातम्।_**

**विश्वनाथः : **हुतं वैश्वदेवम् । प्रहुतं बलि-हरणम् । एतत् सर्वम् इष्टम् उच्यते । आजीव्यं प्रपादि ॥४९॥

—ओ)०(ओ—

**॥ ७.१५.५०-५१ ॥**

**द्रव्य-सूक्ष्म-विपाकश् च धूमो रात्रिर् अपक्षयः ।**

**अयनं दक्षिणं सोमो दर्श ओषधि-वीरुधः ॥**

**अन्नं रेत इति क्ष्मेश पितृ-यानं पुनर्-भवः ।**

**एकैकश्येनानुपूर्वं भूत्वा भूत्वेह जायते ॥**

**श्रीधरः : **प्रवृत्तेन कर्मणा आरोहावरोहाभ्याम् आवृत्ति-प्रकारम् आह—द्रव्यस्य चरु-पुरोडाशादेः सूक्ष्मो विपाकः । परिणामो देहान्तरारम्भको येन सम्परिष्वक्तो गच्छति य एव श्रुतौ अप्-शब्देनोक्तः । इति तु पञ्चम्याम् आहुतावापः पुरुष-वचसो भवन्ति [छा।उ। ५.३.३]इति । पाठान्तरे द्रव्य-शब्देन तेजो-मात्राशब्दोक्तानीन्द्रियाणि । उष्म-विपाक-शब्देन हृदयाग्र-प्रद्योतः । तथा च श्रुतिः—स इमास् तेजो-मात्राः समभ्याददानो हृदयम् एवान्वक्रामत् [बृ।आ।उ। ४.४.१] इति । तथा—तस्य हैतस्य हृदयाग्रं प्रद्योतते तेनैष आत्मा निष्क्रामति [बृ।आ।उ। ४.४.२]इति । धूमादि-शब्दस् तत्-तद्-अभिमानिन्यो देवताः तत्रापक्षयः कृष्ण-पक्षः । सोमः सोम-लोकः । 

तत्र भुक्त-भोगस्यावरोहण-प्रकारम् आह—दर्श इत्य् आदि । विपरीत-लक्षणया विशिष्ट-भोग-क्षय-शोकाग्निना देहलयेनादर्शनम् उच्यते । एतद् उक्तं भवति—भूत-सूक्ष्म-युक्तो धूमाद्य् आतिवाहिक-देवताभिः सोम-लोकं प्रापितस् तद्-भोगावसाने विलीन-देहो वृष्टि-द्वारेणौषधि-वीरुधादि-साम्यापत्ति-क्रमेण जायते।एवं पुनर्-भव-हेतुः पितृ-यानं प्रवृत्त-कर्म-मार्ग इति । क्ष्मेश हे भू-पते । पुनर्-भवम् एवाह—एकैकश्येन प्रत्येकं क्रमेण भूत्वा तत् तत् सान्निध्यं प्राप्येह भूमौ जायते ॥५०-५१॥

**क्रम-सन्दर्भः :_न व्याख्यातम्।_**

**विश्वनाथः : **प्रवृत्तेन कर्मणा आरोहावरोहाभ्याम् आवृत्ति-प्रकारम् आह—द्रव्येति । सोम-पर्यन्तम् आरोहणे सोपानानि दर्शयति । प्रथमं द्रव्यस्य चरु-पुरोडाशादेः सूक्ष्मो विपाकः । परिणामो देहान्तरारम्भको, येन सम्परिष्वक्तो गच्छति, य एव श्रुतौ अप्-शब्देनोक्तः । तं प्रथमं प्राप्नोति, तथा हि—इह तुपञ्चम्याम् आहुतावापः पुरुष-वचसो भवन्ति [छा।उ। ५.३.३]इति । द्रव्यम् उष्म-विपाकश् चेति पाठे द्रव्य-शब्देन तेजो-मात्रा-शब्दोक्तानि इन्द्रियाणि उष्म-विपाक-शब्देन हृदयाग्र-प्रद्योतः । तदा च सत्-कर्म-साधकानीन्द्रियाणि प्रथमं प्राप्नोति, ततो धूमम् इत्य् एवं क्रमः । तथा च श्रुतिः—स इमास् तेजो-मात्राः समभ्याददानो हृदयम् एवान्वक्रामत् [बृ।आ।उ। ४.४.१]इति । तथा च—तस्य हैतस्य हृदयाग्रं प्रद्योतते तेनैष आत्मा निष्क्रामति [बृ।आ।उ। ४.४.२]इति । धूमादि-शब्दैस् तत्-तद्-अभिमानिन्यो देवता उच्यन्ते । ततो धूमाभिमानिनीं देवतां प्राप्नोति, ततो रात्र्य्-अभिमानिनीम् इत्य् एवम् । अपक्षयः कृष्ण-पक्षः । सोमश् चन्द्र-लोकः । धूमाद्य्-अतिवाहिक-देवताभिः सोमं लोकं प्राप्तिओ भोगान् भुङ्क्ते इत्य् अर्थः । 

तत्र भुक्त-भोगस्य तसावरोह-प्रकारम् आह—दर्श इति । चन्द्र-क्षयवत्यो अमावस्यया भोग-देह-क्षयो लक्षितः । ततो वृष्ट्य्-आदि-द्वारेणौषधि-वीरुधादिः, ततोऽयं तद् एव भुक्तं रेतः । हे क्ष्मेश ! उक्तम् अवरोह-प्रकारं व्याचष्टे—एकैकश्येनेति । क्रमेणौषध्य्-आदिकं भूत्वेत्य् अर्थः ॥५०-५१॥ 

—ओ)०(ओ—

**॥ ७.१५.५२ ॥**

**निषेकादि-श्मशानान्तैः संस्कारैः संस्कृतो द्विजः ।**

**इन्द्रियेषु क्रिया-यज्ञान् ज्ञान-दीपेषु जुह्वति ॥**

**मध्वः :**यज्ञाभिमानिनो देवान् स्मरन्तीन्द्रिय-मानिनाम् ।


    वशगांस् तान् मनोमानि सुरेन्द्रस्य वशे स्थितान् ।


    वेदात्मिकायाः पार्वत्यास् तां रुद्रस्य वशे स्थितान् ।


    वर्ण-त्रयात्मकं रुद्रं शेषे तु प्रणवात्मके ।


    बिन्दु-रूप सरस्वत्यां तं तां तस्यां पुनर् न्यसेत् ।


    मूल-स्थानाद् अरूपायां तां वायौ तं जनार्दने ।


    प्रकृताव् अथवा प्राणं ताम् एव पुरुषोत्तमे ॥ इति ब्रह्म-तर्के ॥५२॥

**श्रीधरः : **तत्राधिकारिणम् आह—निषेकादीति । अन्यस् त्व् इष्टादि-कार्य् अप्य् एवं जन्म न लभत इत्य् अर्थः । निवृत्त-कर्म-निष्ठस्योपासनादि-विशेषम् उपदिशन्न् अर्चिरादि-मार्गेण ब्रह्म-लोक-प्राप्तिम् आह—इन्द्रियेष्व् अत्यादिना । यद् वा, द्रव्य-यज्ञेषु हिंसाया दुर्निवारत्वाद् अति-मुख्यम् निवृत्तं कर्मैव दर्शयन्न् आह—ज्ञानेन दीप्यन्त इति तथा तेषु । इन्द्रिय-व्यापाराणाम् इष्टापूर्तादीनाम् इन्द्रिय-तावन्-मात्रतां भावयन्तीत्य् अर्थः । एवम् उत्तरत्रापि ॥५२॥

**क्रम-सन्दर्भः :_न व्याख्यातम्।_**

**विश्वनाथः : **तत्र मुख्यं कर्माधिकारिणम् आह—निषेकादीति । प्रवृत्त-कर्म-निष्ठम् उक्त्वा निवृत्त-कर्म-निष्ठस्यार्चिर्-आदि-मार्गेण ब्रह्म-लोक-प्राप्तिम् आह—इन्द्रियेषु ज्ञानेन दीप्यन्त इति तेषु क्रिया-यज्ञान् जुह्वति । इन्द्रिय-व्यापार-मयत्वाद् इन्द्रिय-तावन्-मात्रतां भावयन्तीत्य् अर्थः । एवम् उत्तरत्रापि ॥५२॥

—ओ)०(ओ—

**॥ ७.१५.५३ ॥**

**इन्द्रियाणि मनस्य् ऊर्मौ वाचि वैकारिकं मनः ।**

**वाचं वर्ण-समाम्नाये तम् ओंकारे स्वरे न्यसेत् ।**

**ओंकारं बिन्दौ नादे तं तं तु प्राणे महत्य् अमुम् ॥**

**श्रीधरः : **ऊर्मौ दर्शनादि-सङ्कल्प-रूपे मनसि । वैकारिकं विकार-युक्तं मनो वाचि । विध्यादि-लक्षणया वाचा हि मनः कर्तृत्वादि-विकारं भजति । वर्णानां समाम्नाये समुदाये । तद् विशेषत्वाद् वाचः । स्वरे अ-कारादि-स्वर-त्रयात्मके । ओ-कारं बिन्दौ तं च नादे । प्राणे सूत्रात्मनि । महति ब्रह्मणि ॥५३॥

**क्रम-सन्दर्भः :_न व्याख्यातम्।_**

**विश्वनाथः :** ऊर्मौ दर्शनादि-सङ्कल्प-रूपे मनसि । वैकारिकं विकार-युक्तं मनो वाचि । विध्य्-आदि-लक्षणया वाचा हि मनः कर्तृत्वादि-विकारं भजति । वर्णानां समाम्नाये समुदाये । तद्-विषत्वाद् वाचः । स्वरे अ-कारादि-स्वर-त्रयात्मके । ओ-कारं बिन्दौ । तं च नादे । प्राणे सूत्रत्मनि । महति ब्रह्मणि ॥५३॥

—ओ)०(ओ—

**॥ ७.१५.५४ ॥**

**अग्निः सूर्यो दिवा प्राह्णः शुक्लो राकोत्तरं स्व-राट् ।**

**विश्वोऽथ तैजसः प्राज्ञस् तुर्य आत्मा समन्वयात् ॥**

**मध्वः : **स्वराड् इन्द्रः ।


    विश्वाद्या अनिरुद्धाद्यास् ते द्विधा सम्प्रकीर्तिताः ।


    विष्णु-रूपास् तद् अन्ये च तान् सर्वान् याति मोक्षणः ॥


    तद् अन्ये च दिवस्पुत्राः सर्वे च द्यु-समीपगाः ।


    ते दिवं प्रापयन्त्य् एनं स वायुं स हरिं पृथक् ॥


    विश्वादि-रूपं तुर्यं च वासुदेवश् च नापरः ॥इति च ।

अधिको भूत्वा सुखादिभिः । भक्तिमान् मार्गविन् नैव नीचां गतिम् अवाप्नुयात् ॥ इति च ॥५४॥

**श्रीधरः : **अग्निर् इति । तत्-तद्-अभिमानिन्यो देवतास् ताः । प्राप्नोतीति पूर्व-वत् । दिवाहः । प्राह्णस् तस्यैवान्तः । राका शुक्ल-पक्षस्यान्तः । यद् वा, प्राह्णो राका इति च पुराण-मतम् । उत्तरं त्व् अयनम् । स्वराट् ब्रह्मा । एवं ब्रह्म-लोकं गतस्य भोगावसानो मोक्ष-प्रकारम् आह—विश्व इति । विश्वः स्थूलोपाधिः स स्थूलं सूक्ष्मे विलाप्य सूक्ष्मोपाधिस् तैजसो भवति । सूक्ष्मं कारणे विलाप्य कारणोपाधिः प्राज्ञो भवति । कारणं च सर्व-साक्षित्वेनान्वयात् साक्षि-स्वरूपे विलाप्य तुर्यो भवति । तेषां च व्यभिचारिणां साक्ष्याणां लये शुद्ध आत्मा भवति । मुच्यत इत्य् अर्थः ॥५४॥

**क्रम-सन्दर्भः : _न व्याख्यातम्।_**

**विश्वनाथः : **अग्निर् इति तत्-तद्-अभिमानिन्यो देवतास् ताः । प्राप्नोतीति पूर्ववत् । दिवाहःप्राह्णस् तस्यैवान्तः । शुक्लः शुक्ल-पक्षस्यान्तः । राका तस्यैवान्तः । उत्तरम् उत्तरायणम् । स्वराट् ब्रह्मा । एवं ब्रह्म-लोकं गतस्य तस्य भोगावसाने मोक्ष-प्रकारम् आह—विश्वः स्थूलोपाधिः सा स्थूलं सूक्ष्मे प्रविलाप्य कारणोपाधिः प्राज्ञो भवति । कारणं च सर्व-साक्षित्वेनान्वयात् साक्षि-स्वरूपे प्रविलाप्य तुर्य आत्मा भवति । तेषां च व्यभिचारिणां साक्ष्याणां प्रलये शुद्ध आत्मा भवति, मुच्यत इत्य् अर्थः ॥५४॥

—ओ)०(ओ—

**॥ ७.१५.५५ ॥**

**देव-यानम् इदं प्राहुर् भूत्वा भूत्वानुपूर्वशः ।**

**आत्म-याज्य् उपशान्तात्मा ह्य् आत्म-स्थो न निवर्तते ॥**

**श्रीधरः : **यथेतरो भूत्वा निवर्तते तथा न निवर्तत इत्य् अर्थः ॥५५॥ 

**क्रम-सन्दर्भः :_न व्याख्यातम्।_**

**विश्वनाथः :** अर्चिर्-आदि-मार्ग-स्थो भूत्वा अनुपूर्वशः आनुपूर्व्य-क्रमेण ॥५५॥ 

—ओ)०(ओ—

**॥ ७.१५.५६ ॥**

**य एते पितृ-देवानाम् अयने वेद-निर्मिते ।**

**शास्त्रेण चक्षुषा वेद जन-स्थोऽपि न मुह्यति ॥**

**श्रीधरः : वेदेन निर्मिते**, ते धूमम् अभिसम्भवन्ति [बृ।आ।उ। ६.२.१६]इत्य् आदिना । ते अर्चिषम् अभिसम्भवन्ति [छा।उ। ५.१०.१]इत्य्-आदिना च, निश्चयेन विविच्य ज्ञापिते इत्य् अर्थः। **जन-स्थोऽपि **देहस्थोऽपि **न मुह्यति** ॥५६॥

**क्रम-सन्दर्भः :_न व्याख्यातम्।_**

**विश्वनाथः :** वेदेन निर्मिते तेजसा ते धूमम् अभिसम्भवन्ति [बृ।आ।उ। ६.२.१६]इत्य्-आदिना । ते अर्चिषम् अभिसम्भवन्ति [छा।उ। ५.१०.१]इत्य्-आदिना च । जनस्थोऽपि देह-स्थोऽपि ॥५६॥ 

—ओ)०(ओ—

**॥ ७.१५.५७ ॥**

**आदाव् अन्ते जनानां सद् बहिर् अन्तः परावरम् ।**

**ज्ञानं ज्ञेयं वचो वाच्यं तमो ज्योतिस् त्व् अयं स्वयम् ॥**

**मध्वः : **ग्लापकत्वात् तमः ॥५७॥ 

**श्रीधरः : **तत्र हेतुम् आह—आदाव् इति । जनानां देहानाम् आदौ कारणत्वेनान्ते चावधित्वेन यत् सत् तथा बहिर् भोग्यम् अन्तर् भोक्तृ परम् अवरं चोच्च-नीचम् । तमोऽप्रकाशः । ज्योतिः प्रकाशः । तत् तु सर्वम् अयं ज्ञानी स्वयम् एव न तस्माद् व्यतिरिक्तं वस्तु किञ्चिद् अस्ति येन मुह्येद् इत्य् अर्थः ॥५७॥ 

**क्रम-सन्दर्भः :**मोहाभाव-कारणं सर्वस्य परमात्मानन्यत्वं विवृणोति—आदाव् इति । यत् परमात्म-लक्षणं वस्तु, तत् सत् वर्तमानं, तदेव स्वयं बहिर् भोग्यम् । ज्योतिः प्रकाशश् च स्फुरति, नान्यत् । अन्यस्य तद् विना स्वतः स्फुरणानिरूप्यत्वाद् इति भावः ॥५७॥

**परमात्म-सन्दर्भः ६२- **जगतस् तद्-अनन्यत्वे युक्तिं विवृणोति पञ्चभिः—आदाव् अन्ते इति । **जनानां** देहादीनाम् **आदौ** कारणत्वेन **अन्ते** चावधित्वेन यत् परमात्म-लक्षणं सर्व-कारणं वस्तु **सद्** वर्तमानं, तद् एव स्वयं **बहिर्** भोग्यं **अन्तर्** भोक्तृ **परावरं** चोच्च-नीचं **तमो**ऽप्रकाशः **ज्योतिः** प्रकाशश् च स्फुरति नान्यत् । अन्यस्य तद् विना स्वतः स्फुरणानिरूप्यत्वाद् इति भावः ॥५७॥[^४७]

**विश्वनाथः :** अत्र सर्वं ब्रह्मेति भावेनैव मोहाभावेनैव हेतुर् इत्य् आह—आदाव् इति । जनानां देहादीनाम् आदौ कारणत्वेन अन्ते चावधित्वेन यत् सत् स्वयं ब्रह्म तद् एव बहिर् भोग्यम् मायिकं वस्तु अन्तर् भोक्तृ जीव-वृन्दं परावरम् उत्कृष्ट-निकृष्टात्मकम् । ज्ञानम् इन्द्रियं ज्ञेयम् । शब्दादि-वचो घट-पटादि वाच्यम् । जात्य्-आदि-तमो-जीवस्याविद्या ज्योतिर् विद्या तस्मात् व्यतिरिक्तं वस्तु किम् अपि नास्ति येन मुह्येद् इति भावः ॥५७॥ 

—ओ)०(ओ—

**॥ ७.१५.५८ ॥**

**आबाधितोऽपि ह्य् आभासो यथा वस्तुतया स्मृतः ।**

**दुर्घटत्वाद् ऐन्द्रियकं तद्वद् अर्थ-विकल्पितम् ॥**

**मध्वः :** दुर्घटत्वाद् अर्थत्वेन परमेश्वरेणैव कल्पितम् ॥५८॥

**श्रीधरः : **ननु तर्हि कथं पृथग्-अर्थस् तस्यापि प्रतीयते ? तत्राह—आबाधितस् तर्क-विरोधेन सर्वतो बाधितोऽप्य् आभासः प्रतिबिम्बादिर् वस्तुतया यथा स्मृतस् तद्वद् ऐन्द्रियकं सर्वम् अर्थत्वेन विकल्पितं, न तु परमार्थतः, दुर्घटत्वात् ॥५८॥ 

**क्रम-सन्दर्भः : **ननु, कथं तर्हि तस्माद् अत्यन्त-पृथग् इवार्थ-जातं प्रतीयते? तत्राह—आबाधितः । **आबाधितस्** तर्क-विरोधेन आ सर्वतो बाधितः,[^४८] स्वातन्त्र्य-सत्तायाः सकाशान् निरस्तोऽ**पि यथा आभासः** सूर्यादि-प्रति-रश्मिर् बालादिभिः पृथक् प्रकाशमानता-दर्शनाद् **वस्तुतया** स्वतन्त्र-पदार्थतया **स्मृतः** कल्पितः, **तद्वद् ऐन्द्रियकं** सर्वं मूढैः स्वतन्त्रार्थत्वेन विविधं कल्पितं, तत् तु न तत्त्व-दृष्ट्या, स्वातन्त्र्य-निरूपणस्य **दुर्घटत्वाद्** इत्य् अर्थः ॥५८॥ परमात्म-सन्दर्भः (६३)

**विश्वनाथः : **ननु भोक्तृ-भोग्यादि-वस्तूनां सर्व-जनैर् पृथक्तया अर्थस् तस्यापि प्रतीयते ? तत्राह—**आबाधितस्** तर्क-विरोधेन सर्वतो बाधितोऽप्य् **आभासः** प्रतिबिम्बादिर् **वस्तुतयायथा स्मृतः, तद्वद् ऐन्द्रियकं** सर्वम् **अर्थत्वेन विकल्पितं**, न तु परमार्थतः, **दुर्घटत्वात्** ॥५८॥

—ओ)०(ओ—

**॥ ७.१५.५९ ॥**

**क्षित्य्-आदीनाम् इहार्थानां छाया न कतमापि हि ।**

**न सङ्घातो विकारोऽपि न पृथङ् नान्वितो मृषा ॥**

**मध्वः :** छाया-रीतिः प्रकारश् च भावश् चेत्य् अभिधीयते इति शब्द-निर्णये । क्षित्य्-आदीनां पदार्थानां कतमोऽपि प्रकारो न घटते, परमेश्वर-कल्पितत्वात् कार्यम् इत्य् एव वक्तुं युक्तम् । नहि सज्ञात-मात्रा पृथिवी न च विकार-मात्रं नहि कालुष्यादि-विकार-मात्रेण पृथिवी भवति । न चादेभ्यः पृथक् स्थितिः । न च वस्तु-द्वयवत् । सहावस्थान-मात्रम् ॥५९॥ 

**श्रीधरः : **तद् एवाह—**क्षित्य्-आदीनां** पञ्च-भूतानां **छाया** ऐक्य-बुद्ध्य्-आलम्बन-रूपं देहादि-सङ्घातारम्भ-परिणामानां मध्ये **कतमाप्य्** अन्यतमापि न भवति । **न** तावत् तेषां **सङ्घातो** वृक्षाणाम् इव वनम् । एक-देशाकर्षणे सर्वाकर्षणानुपपत्तेः । न ह्य् एकस्मिन् वृक्ष आकृष्टे सर्वं वनम् आकृष्यते । न च **विकार** आरब्धोऽवयवी । **अपि**-शब्दान् न परिणामोऽपि । कुतः ? स किं स्वावयवेभ्यः परिणतेभ्यो वा पृथक् तद्-**अन्वितो** वा । न तावद् अत्यन्तं पृथक्, तथाऽप्रतीतेः । न चान्वितः । स किं प्रत्यवयवं सर्वोऽप्य् अन्वेत्य् अंशेन वा । आद्ये अङ्गुलि-मात्रेऽपि देह-बुद्धिः स्यात् । द्वितीये तस्याप्य् अंशाङ्गीकारे सत्य् अनवस्था स्याद् अतो **मृषा** एवेत्य् अर्थः ॥५९॥

**क्रम-सन्दर्भः :**तद् एवाह द्वाभ्याम् । क्षित्य्-आदीनाम् इत्य्-आदिना । मृषैवेत्य् अर्थः इत्य् अन्तेन तैः ॥५९॥ [^४९]

तत्र कुत इत्य् अन्ते स किम् अवयवेभ्यः पृथग् आरभ्यते परिणमते च तद्-अन्वितो वेत्य् ऊह्यम् । अतो मृषेवेत्य् अत्र अतो देहादेः स्वातन्त्र्येणावस्थितिर् मृषैवेत्य् अर्थ इति ज्ञेयम् ॥५९॥]

**परमात्म-सन्दर्भः (६४): **तद् एवाह—**क्षित्य्-आदीनां** पञ्च-भूतानां **छाया** ऐक्य-बुद्ध्य्-आलम्बन-रूपं देहादि-सङ्घातारम्भ-परिणामानां मध्ये **कतमाप्य्** अन्यतमापि **न** भवति । **न** तावत् तेषां **सङ्घातो** वृक्षाणाम् इव वनं, एक-देशाकर्षणे सर्वाकर्षणानुपपत्तेः । न ह्य् एकस्मिन् वृक्ष आकृष्टे सर्वं वनम् आकृष्यते । न च **विकार** आरब्धोऽवयवी । **अपि**-शब्दात् परिणामोऽपि । 

कुतः ? स किम् अवयवेभ्यः पृथग् आरभ्यते परिणमते च तद्-अन्वितो वा ? **न** तावद् अत्यन्तं **पृथक्** तथा अप्रतीतेः । **न** च **अन्वितः** । 

स किं प्रत्यवयवं सर्वोऽप्य् अन्वेति, अंशेन वा ? आद्ये अङ्गुलि-मात्रेऽपि देह-बुद्धिः स्यात्, द्वितीये तस्याप्य् अंशाङ्गीकारे सत्य् अनवस्थापातः स्यात् । अतो देहादेः स्वातन्त्र्येणावस्थितिर् **मृषा** एवेति ॥५९॥ (परमात्म-सन्दर्भ ६४)

**विश्वनाथः : **एतद् एवाह—क्षित्य्-आदीनां पञ्च-भूतानां छाया ऐक्य-बुद्ध्या आलम्बनं देहादिकं सङ्घातारम्भ-परिणामानां मध्ये कतमापि न भवति । न तावत् पञ्च-भूतानां सङ्घातो वृक्षाणाम् इव वनम् । एक-देशाकर्षणेन सर्वाकर्षणानुपपत्तेः । न ह्य् एकस्मिन् वृक्ष आकृष्टे सर्वं वनम् आकृष्यते । न च पञ्च-भूतानां विकारः, पञ्च-भूतैर् आरब्धोऽवयवीत्य् अर्थः । कुतः ? इति चेत् तत्राह—न पृथक् नान्वित इति । अवयवेभ्योऽवयवी न तावद् अत्यन्तं पृथक् । तथाऽप्रतीतेः । न च तेष्व् अन्वितः । स किं प्रत्यवयवम् अवयवी सर्वत्र एवान्वेत्य् अंशेन वा । आद्ये पाणौ पाण्य्-अङ्गुल्य्-आदौ वा देह-बुद्धौ वा तन्-नाशस्य देहो नष्ट इति प्रतीतिर् आपद्येत । द्वितीये अंशस्याप्य् अंशाङ्गीकारेऽनवस्था स्यात् । अपि-कारात् पञ्च-भूतानां परिणामोऽपि यतो न पञ्च-भूतेभ्यः स पृथक् । नापि तेष्व् अन्वित इत्य् अतो मृषैव मिथ्यैवेति विवर्त-वाद एवोपादेय इत्य् अर्थः ॥५९॥

—ओ)०(ओ—

**॥ ७.१५.६० ॥**

**धातवोऽवयवित्वाच् च तन्-मात्रावयवैर् विना ।**

**न स्युर् ह्य् असत्य् अवयविन्य् असन्न् अवयवोऽन्ततः ॥**

**मध्वः : **एवम् अवयवायविनोर् अपि ॥६०॥

**श्रीधरः : **एवं देहादेर् मिथ्यात्वम् उक्त्वा तद्-धेतूनां क्षित्य्-आदीनाम् अपि मिथ्यात्वम् आह—धारयन्तीति धातवो महा-भूतानि तन्-मात्रैः सूक्ष्मैर् अवयवैर् विना न स्युः । अवयवित्वात् तेषाम् अपि । तर्ह्य् अवयवः सत्य इति चेत् तत्राह उक्त-प्रकारेणावयविन्य् असत्यवयवोऽप्य् अन्ततोऽसन्न् इव स्यात् । अवयवि-प्रतीत्य्-अन्यथानुपपत्तिं विना तत्-सद्-भावे प्रमाणाभावाद् इत्य् अर्थः । तद् उक्तं पञ्चम-स्कन्धे—एवं निरुक्तं क्षिति-शब्द-वृत्तम् [भा।पु। ५.१२.९] इत्य्-आदि ॥६०॥

**क्रम-सन्दर्भः : **एवं देहादेर् मिथ्यात्वम् उक्त्वा तद्-धेतूनां क्षित्य्-आदीनाम् अपि मिथ्यात्वम् आह—धारयन्तीति धातवो महा-भूतानि तन्-मात्रैः सूक्ष्मैर् अवयवैर् विना न स्युः । अवयवित्वात् तेषाम् अपि । तर्ह्य् अवयवः सत्य इति चेत् तत्राह उक्त-प्रकारेणावयविन्य् असत्यवयवोऽप्य् अन्ततोऽसन्न् इव स्यात् । अवयवि-प्रतीत्य्-अन्यथानुपपत्तिं विना तत्-सद्-भावे प्रमाणाभावाद् इत्य् अर्थः । तद् उक्तं पञ्चम-स्कन्धे—एवं निरुक्तं क्षिति-शब्द-वृत्तम् [भा।पु। ५.१२.९] इत्य्-आदि ॥६०॥ 

**परमात्म-सन्दर्भ ६५ :**एवं देहादेः स्वातन्त्र्येणानिरूप्यत्वम् उक्त्वा तद्-धेतूनां क्षित्य्-आदीनाम् अपि तथैवानिरूप्यत्वम् आह—धातव इति । 

धारयन्तीति **धातवो** महा-भूतानि **तन्-मात्रैः** सूक्ष्मैर् **अवयवैर् विनान स्युः**,  **अवयवित्वात्** । तेषाम् अपि तर्ह्य् अवयव एव स्वतन्त्र इति चेत् ? तत्राह उक्त-प्रकारेण **अवयविनि** निरूपयितुम् **असतिअवयवो**ऽप्य् **अन्ततो** निरूपयितुम् **असन्न्** इव स्यात् । अवयवि-प्रतीत्य्-अन्यथानुपपत्तिं विना परमाणु-लक्षणावयव-सद्-भावे प्रमाणाभावाद् इत्य् अर्थः । तद् उक्तं पञ्चमे—एवं निरुक्तं क्षिति-शब्द-वृत्तम् [भा।पु। ५.१२.९] इत्य्-आदि । 

तस्माद् ऐक्य-बुद्ध्य्-आलम्बन-रूपं यत् प्रतीयते, तत् सर्वत्र परमात्म-लक्षणं सर्व-कारणं वस्त्व् एवेति साधूक्तम् आदाव् अन्ते जनानां सत्  [भा।पु। ७.१५.५७] इत्य्-आदिना । 

एवम् एव तृतीयेऽप्य् उक्तम्—


    इति तासां स्व-शक्तीनां सतीनाम् असमेत्य सः ।


    प्रसुप्त-लोक-तन्त्राणां निशाम्य गतिम् ईश्वरः ॥


    काल-संज्ञा ततो देवीं विभ्रच् छक्तिम् उरुक्रमः ।


    त्रयोविंशतित्-तत्त्वानां गणं युगपद् आविशत् ॥


    सोऽनुप्रविष्टो भगवांश् चेष्टा-रूपेण तं गणम् ।


    भिन्नं संयोजयाम् आस सुप्तं कर्म प्रबोधयन् ॥ [भा।पु। ३.६.१-३] इति ।

अत एव यस्य पृथिवी शरीरम् [बृ।आ।उ। ३.७.३] इत्य्-आदि-श्रुतौ सर्वस्य परमात्म-शरीरत्वेन प्रसिद्धिः, परमात्मनस् तु शरीरत्वेन । तद् एवम् अवयव-रूपेण प्रधान-परिणामः सर्वत्रावयवी तु परमात्म-वस्त्व् एवेति[^५०] सिद्धम् । ततोऽप्य् अमिथ्यात्वम् एव जगत उपपद्येत ॥६०॥

**विश्वनाथः : **एवं देहादेर् मिथ्यात्वम् उक्त्वा तद्-धेतूनां क्षित्य्-आदीनाम् अपि मिथ्यात्वम् आह—धातव इति । धारयन्तीति धातवो महा-भूतानि तन्-मात्रैः सूक्ष्मैर् अवयवैर् विना न स्युः । अवयवित्वात् तेषाम् अपि तर्ह्य् अवयवः सत्य इति चेत् तत्राह—उक्त-प्रकारेणावयविन्य् असति अवयवोऽप्य् अन्ततोऽसन्न् एव स्यात् अवयवि-प्रतीत्य्-अन्यथानुपपत्तिं विना तत् सद्-भावे प्रमाणाभावाद् इत्य् अर्थः । तद् उक्तम् पञ्चमे—एवं निरुक्तं क्षिति-शब्द-वृत्तम् [भा।पु। ५.१२.९] इत्य्-आदि ॥६०॥

—ओ)०(ओ—

**॥ ७.१५.६१ ॥**

**स्यात् सादृश्य-भ्रमस् तावद् विकल्पे सति वस्तुनः ।**

**जाग्रत्-स्वापौ यथा स्वप्ने तथा विधि-निषेधता ॥**

**मध्वः :** न च सादृश्य-मात्रम्, वस्तु-भेदे हि तद् युज्यते । तस्मात् स्वप्न एव जाग्रत्-स्वप्नौ यथा विशेषतो दृश्यते, तथा पृथिव्यावादि-विशेषो दुर्घटोऽपीश्वर-कल्पनयिवासौ दृश्यते ॥६१॥

**श्रीधरः : **नन्व् अवयविनोऽभावे आगमापायिषु बाल्यादिषु सोऽयं देवदत्त इति प्रत्यभिज्ञानं न स्यात् । तद् उक्तं भट्टैः, आविर्भाव-तिरोभाव-धर्मकेष्व् अनपायि यत् । तद् धर्मी इति तत्राह—स्याद् इति । वस्तुतः परमात्मनो **विकल्पे** भेदेऽ**सति** । यद् वा, वस्तुनोऽविद्यया विकल्पे सति पूर्व-पूर्वारोप-**सादृश्यात्** स एवेति **भ्रमः स्यात्** । स च **तावद्** एव यावद् अविद्या-निवृत्तिः । ननु सर्व-मिथ्यात्वे शास्त्रस्य विधि-निषेधकता कथम् ? तत्राह—**स्वप्न**-मध्ये **जाग्रत्-स्वाप**-व्यवस्था **यथेति** ॥६१॥

**क्रम-सन्दर्भः, परमात्म-सन्दर्भ ६६- **ननु यदि परमात्म-वस्त्व् एव[^५१] सर्वत्रावयवी देहः स्यात्, ततश् च तत्रैव ब्राह्मणत्वादि-संज्ञा-प्राप्तेर् गुण-दोष-हेतू विधि-निषेधाव् अपि स्यातां, तौ च न सम्भवतः । तस्माद् अन्य एवावयवी युज्यते इत्य् आशङ्क्याह—स्याद् इति । 

**वस्तुनः** परमात्मनो[^५२]**विकल्पे** संशये **सति** इति, तस्य तादृशत्वेन निर्णयो यावन् न स्यात् इत्य् अर्थः,**तावद्** एव तस्मात् सर्वैक्य-बुद्धि-निदानात् पृथग् देहैक्य-बुद्धिः **सादृश्य-भ्रमः स्यात्** । पूर्वापरावयवानुसन्धाने सति परस्परम् आसज्यैकत्र स्थितत्वेनावयवत्व-साधारण्येन चैक्य-सादृश्यात् प्रत्यवयवम् एकतया प्रतीतेः, सोऽयं देह इति भ्रम एव भवतीत्य् अर्थः, प्रतिवृक्षं तद् इदं वनम् इतिवत् । यथोक्तं स्वयं भगवता—


    सोऽयं दीपोऽर्चिषां यद्वत् स्रोतसां तद् इदं जलम् ।


    सोऽयं पुमान् इति नॄणां मृषा धीर् गीर् मृषायुषाम् ॥ [भा।पु। ११.२२.४५] इति ।

ततश् च तत्रैव ब्राह्मणत्वाद्य्-अभिमाने सति स्वप्न-विषयकौ **जाग्रत्-स्वप्नाव्** इव तद्-विषयकौ विधि-निषेधौ स्याताम् इत्य् आह—**जाग्रद्** इति । तथा तेन प्रकारेण विधेर् **विधिता** निषेधस्य **निषेधता** इत्य् अर्थः । एवं,


    पर-स्वभाव-कर्मणि न प्रशंसेन् न गर्हयेत् ।


    विश्वम् एकात्मकं पश्यन् प्रकृत्या पुरुषेण च ॥ [भा।पु। ११.२८.१] 

इत्य्-आदिर् एकादशाष्टविंशतितमाध्यायेऽपि ज्ञेयः । तत्र च, किं भद्रं किम् अभद्रं वा द्वैतस्यावस्तुनः कियत् [भा।पु। ११.२८.४] इत्य्-आदिकं स्यात् **सादृश्य-भ्रमस् तावद्** इत्य्-आद्य्-अनुसारेणैव व्याख्येयम् । अवस्तु यद् द्वैतं तस्येत्य् अर्थः । तस्मात् स्वातन्त्र्येण निरूपणाशक्त्या परमात्मनोऽनन्यद् एव सर्वम् इति प्रकरणार्थः ॥६१॥ 

**विश्वनाथः :** ननु तद् अपि क्षित्य्-आदीनां सत्यत्वेन प्रतीतिः कुतो नयतीत्य् अत आह—स्याद् इति विकल्पे क्षित्य्-आदाव् असति मिथ्या-भूतेऽपि वस्तुनः सत्य-भूतस्य भगवन्-नित्य-धाम-क्षित्य्-आदीनां सादृश्येन भ्रमः । सत्यस्य जलस्य मरीचिकायाम् इवेत्य् अर्थः । यथैव सत्य एव तेजसि सत्यस्यैव जलस्य भ्रान्ति-मूलके आरोपे सति मरीचिका जलं भवेत् तथैव सत्य एव ब्रह्मणि सत्यस्यैव भगवद्-धाम-स्थ-क्षित्य्-आदेर् अज्ञान-मूलके आरोपे सति यद् इदं भवेद् इत्य् अर्थः । न च भगवद्-धाम्न्य् अपि विवर्तः प्रवर्तत इति तद् अप्य् असत्यम् इति वाच्यं, भू-गोल-चक्रे सप्त-पूर्यो भवन्ति । तासां मध्ये साक्षाद् ब्रह्म गोपाल-पुरीति[गो।ता।उ। २.२५] इति ।[गो।ता।उ।ई-श्रुत्या गोपाल-पुर्या ब्रह्म-स्वरूप-भूतत्व-प्रतिपादनात् । तासाम् इति निर्धारणे षष्ठ्या साक्षाद् इति ब्रह्मेति पदयोश् च वैयर्थ्याद् अन्य-वस्तूनाम् इव ब्रह्मणि गोपाल-पुर्यारोपितत्वम् इति व्याख्यातुम् अशक्यत्वात् । 

किं च, अर्वाचीना अद्वैत-वादिनस् तु माया-शक्त्य्-अतिरिक्ताम् अन्तरङ्गाह्लादिन्य्-आदि-शक्तिं तद्-विलासान् भगवन्-नित्य-धाम-क्षित्य्-आदींश् चामन्यमाना अन्ध-परस्परयैव विवर्ते मिथ्या-भूतस्यैव सादृश्य-भ्रमम् आचक्षाणा विगीयन्त एव । 

नन्व् एवं जगतो मिथ्यात्वे सर्वज्ञेनापि वेदेन विधि-निषेधौ कथम् उच्यते, न हि मरीचिका-जलस्य गुण-दोषौ विज्ञेनोपदिश्येते ? इत्य् अत आह—जाग्रत्-स्वप्नाव् इति । स्वप्न-मध्ये यथा जाग्रत्-स्वप्न-व्यवस्था तथैव मिथ्या-भूते जगति ताव् अपि मिथ्या-भूताव् एवेत्य् अर्थः । अविद्वद्-अधिकारित्वाद् इति—त्रैगुण्य-विषया वेदा निस्त्रै-गुण्यो भवार्जुन [गीता २.४५] इति ॥६१॥

—ओ)०(ओ—

**॥ ७.१५.६२ ॥**

**भावाद्वैतं क्रियाद्वैतं द्रव्याद्वैतं तथात्मनः ।**

**वर्तयन् स्वानुभूत्येह त्रीन् स्वप्नान् धुनुते मुनिः ॥**

**श्रीधरः : **इदानीम् उक्तम् एवाद्वैतं भावना-त्रयोपदेशेन दृढीकरोति—भावाद्वैतम् इति चतुर्भिः । वर्तयन्न् आलोचयन् । स्वानुभूत्या आत्म-तत्त्वानुभवेन । त्रीन् जाग्रद्-आदीन् । त्रय आवसथास् त्रयः स्वप्नाः [ऐ।उ। १.१२] इति श्रुतेः । यद् वा, वस्तु-भेद-बुद्धिर् एकः स्वप्नः । ततस् तत्-तद्-अधिकार-भेदेन कर्म-भेद-बुद्धिर् द्वितीयः । ततो मत्-कर्म-साधितम् एतत् फलं ममैव भोग्यम् इति तृतीयः । तान् धुनुते निवर्तयति ॥६२॥ 

**क्रम-सन्दर्भः : _न व्याख्यातम्।_**

**विश्वनाथः : **इदानीम् उक्तम् एवाद्वैतं भावना-त्रयोपदेशेन दृढीकरोति—भावाद्वैतम् इति चतुर्भिः । वर्तयन्न् आलोचयन् स्वानुभूत्या आत्म-तत्त्वानुभवेन वस्तु-भेद-बुद्धिर् एकः स्वप्नः । ततस् तत्-तद्-अधिकार-भेदेन कर्म-भेद-बुद्धिर् द्वितीयः । मत्-कर्म-साधितम् एतत् फलं ममैव भोग्यम् इति तृतीयः । तान् धुनुते निवर्तयति ॥६२॥

—ओ)०(ओ—

**॥ ७.१५.६३ ॥**

**कार्य-कारण-वस्त्व्-ऐक्य- दर्शनं पट-तन्तुवत् ।**

**अवस्तुत्वाद् विकल्पस्य भावाद्वैतं तद् उच्यते ॥**

**श्रीधरः : **कार्य-कारणयोर् वस्त्व्-ऐक्यस्य मर्शनम् आलोचनं तन्तुर् एव न पट इति ॥६३॥

**क्रम-सन्दर्भः : _न व्याख्यातम्।_**

**विश्वनाथः :** कार्य-कारणयोर् वस्त्व्-ऐक्य-दर्शनम् आलोचनं तन्तुर् एव न पट इत्य् एवं जगत्-प्रकृत्योः कार्य-कारणयोर् ऐक्यम् ॥६३॥

—ओ)०(ओ—

**॥ ७.१५.६४ ॥**

**यद् ब्रह्मणि परे साक्षात् सर्व-कर्म-समर्पणः ।**

**मनो-वाक्-तनुभिः पार्थ क्रियाद्वैतं तद् उच्यते ॥**

**श्रीधरः : **मनो-वाक्-तनुभिः कृतानां कर्मणां समर्पणं, तैः समर्पणम् इति वा । उद्देश्य-फल-भेदो हि क्रिया-भेदे हेतुः, ईश्वरार्पणे च तद्-अभावात् क्रियाणाम् अद्वैतम् ॥६४॥

**क्रम-सन्दर्भः :_असिद्ध-ज्ञानत्वात् तथापि स्व-धर्मम् एव कुर्याद् इत्य् आह—यद् इति ॥६४॥ _**

**विश्वनाथः :**मनो-वाक्-तनुभिः कृतानां कर्मणां समर्पणं ब्रह्मणि अर्पणम् इति । उद्देश्य-फल-भेदो हि क्रिया-भेदे हेतुः, ईश्वरार्पणे च तद्-अभावात् क्रियाणाम् अद्वैतम् ॥६४॥

—ओ)०(ओ—

**॥ ७.१५.६५ ॥**

**आत्म-जाया-सुतादीनाम् अन्येषां सर्व-देहिनाः ।**

**यत् स्वार्थ-कामयोर् ऐक्यं द्रव्याद्वैतं तद् उच्यते ॥**

**श्रीधरः : **आत्मनः स्वस्य जायादीनां च स्वार्थश् च कामश् च तयोः देहादीनां पञ्च-भूतात्मकत्वेन भोक्तुश् च परमात्मत्वेनाभेदालोचनेनार्थ-कामयोर् यद् ऐक्य-दर्शनम् इत्य् अर्थः ॥६५॥

**क्रम-सन्दर्भः : _न व्याख्यातम्।_**

**विश्वनाथः : **आत्मनः स्वस्य जायादीनां च अन्येषां च स्व-सम्बन्ध-रहितानां स्वीयोऽर्थ-साधनं कामश् च तत् प्राप्यं यत् भोग्यं तयोः साधन-साध्ययोर् ऐक्याद् ऐक्य-भावनेति याव् एवार्थ-कामौ स्वस्य ताव् एव सर्वेषाम् एव देहादीनां पञ्च-भूतात्मकत्वेन ऐक्यात् सर्वेषाम् एव जीवात्मनां भोक्तृत्वेनैक्याद् भेदाभावाद् इति भावः ॥६५॥

—ओ)०(ओ—

**॥ ७.१५.६६ ॥**

**यद् यस्य वानिषिद्धं स्याद् येन यत्र यतो नृप ।**

**स तेनेहेत कार्याणि नरो नान्यैर् अनापदि ॥**

**श्रीधरः : **उक्तान् आश्रम-धर्मान् सङ्क्षिप्याह—यद् इति । यद् द्रव्यम् । येनोपायेन । यतः सकाशात् ॥६६॥

**क्रम-सन्दर्भः : _न व्याख्यातम्।_**

**विश्वनाथः : **उक्तान् आश्रम-धर्मान् सङ्क्षिप्याह—यद् द्रव्यम् । येनोपायेन । यतः सकाशात् ॥६६॥

—ओ)०(ओ—

**॥ ७.१५.६७ ॥**

**एतैर् अन्यैश् च वेदोक्तैर् वर्तमानः स्व-कर्मभिः ।**

**गृहेऽप्य् अस्य गतिं यायाद् राजंस् तद्-भक्ति-भाङ् नरः ॥**

**श्रीधरः : **प्रस्तुतम् उपसंहरति—एतैर् इति । अस्य श्री-कृष्णस्य गतिम् । तद् भक्ति-भाक् तस्य भक्तः ॥६७॥

**क्रम-सन्दर्भः : _न व्याख्यातम्।_**

**विश्वनाथः : **प्रस्तुतम् उपसंहरति—एतैर् इति । अस्य श्री-कृष्णस्य गतिं गृहे गृहस्थोऽपि यदि तद्-भक्ति-भाक् स्याद् इत्य् अर्थः ॥६७॥

—ओ)०(ओ—

**॥ ७.१५.६८ ॥**

**यथा हि यूयं नृप-देव दुस्त्यजाद्**

**आपद्-गणाद् उत्तरतात्मनः प्रभोः ।**

**यत्-पाद-पङ्केरुह-सेवया भवान्**

**अहारषीन् निर्जित-दिग्-गजः क्रतून् ॥**

**श्रीधरः : **एतत् सर्व-साधारणम् उक्तम्, भक्तस्य तु भक्तिर् एव सर्व-पुरुषार्थ-हेतुर् इति पाण्डवान् एव लक्षी-कृत्याह—यथा हीति । हे नृप-देव ! नृपैर् देवैश् च सहायैर् दुस्त्यजाद् इति वा । आत्मनः श्री-कृष्णाद् एव प्रभोर् हेतोः । अड-भाव आर्षः । उत्कर्षेणात्रतेत्य् अर्थः । यथा यथावत् तम् एव भजतेति शेषः । यद् वा, यथा आपद्-गणाद् उत्तीर्णस् त्वम् । यथा च क्रतूनहार्षीत् तथा श्री-कृष्णाद् एव तारकात् संसाराद् अप्य् उत्तरतेत्य् अर्थः ॥६८॥ 

**क्रम-सन्दर्भः :_यथा, येन भक्ति-मात्र-प्रकारेणात्मनः स्वस्य यः प्रभुः श्री-कृष्णस् तस्माद् एव हेतोर् यूयम् आपद्-गणाद् उत्तरतोत्तरिष्यथ । तद् एव प्रत्यापयति—यद् इति ॥६८॥ _**

**विश्वनाथः : **एषा च पञ्चाध्यायी सर्व-साधारण्येनैवोक्ता ऐकान्तिक-भक्तानां तु सिद्धानां साधकानां च भगवान् एव गतिः । तत्र च सिद्धान् स्वयम् अपरोक्षीभूत एव भगवान् स्व-प्रेम-तरङ्गे नर्तयितुम् सपद्-विपद्-आवर्त-गमितांस् तान् यथावद् एव कारयति, तथैव ते कुर्वन्ति तद्-अभिप्रेताचरणम् एव तेषां भजनम् इति तत्र पाण्डवान् एव प्रमाणिकुर्वन्न् आह—यथा हीति । नृपैर् देवैश् च सहायैर् दुस्त्यजाद् आपदां गणात् स्व-प्रभोर् ध्यानादि-लक्षणया चरण-सेवयैवोत्तरत उत्तरथेएत्य् अर्थः । यत् यथा च भवांस् तयैव क्रतून् अहार्षीत्, तथैवान्ये उग्रसेनादयोऽपि तं सेवन्ते इति शेषः । तेन मादृशो गृह-मूढ-धीर् इत्य् उक्त्वा स्वेषां गृहस्थ-कर्मिष्व् अन्तर्-भावो न भाव्य इति भावः ॥६८॥

—ओ)०(ओ—

**॥ ७.१५.६९ ॥**

**अहं पुराभवं कश्चिद् गन्धर्व उपबर्हणः ।**

**नाम्नातीते महा-कल्पे गन्धर्वाणां सुसम्मतः ॥**

**मध्वः :** अतीत-महा-कल्पे अतीत-ब्रह्म-कल्पे ब्रह्म-कालः परश् चेति महा-कल्पश् च कीर्तितः इति च ॥६९॥

**श्रीधरः : **श्री-कृष्ण-सेवा महताम् अवज्ञया भ्रश्यति तत् कृपया च सिध्यतीति दर्शयन् पूर्व-वृत्तातम् आह—अहम् इति सार्धैः पञ्चभिः । नाम्ना उपबर्हणः ॥६९॥

**क्रम-सन्दर्भः :तत्र स्वम् अपि दृष्टान्तयति—अहम् इत्य् आदिना । तत्राहम् इति युग्मकम् ॥६९॥ **

**विश्वनाथः :** यादृच्छिक-साधु-सङ्ग-लब्ध-भक्तीन् साधकांस् तु, धर्मान् सन्त्यज्य यः सर्वान् मां भजेत् स च सत्तमः [भा।पु। ११.११.३२] इत्य्-आदि श्री-भागवत-शास्त्र-रूपेण स एव भगवान् यथादिशति, तथैव ते कुर्वन्ति । स-लिङ्गान् आश्रमांस् त्यक्त्वा चरेद् अविधि-गोचरः [भा।पु। ११.१८.२८] इति भगवतोक्तं विधि-वाक्यम् एव प्रमाणीकुर्वन्तो वर्णाश्रमाचारादिकं नापेक्षन्ते । तत्र पूर्व-जन्म स्वम् एव प्रमाणीकुर्वन्न् आह—अहम् इति सार्धैः पञ्चभिः ॥६९॥

—ओ)०(ओ—

**॥ ७.१५.७० ॥**

**रूप-पेशल-माधुर्य- सौगन्ध्य-प्रिय-दर्शनः ।**

**स्त्रीणां प्रियतमो नित्यं मत्तः स्व-पुर-लम्पटः ॥**

**श्रीधरः : **पेशलं सौकुमार्यं रूपादिभिः प्रियं दर्शनं यस्य ॥७०॥

**क्रम-सन्दर्भः : _न व्याख्यातम्।_**

**विश्वनाथः : **पेशलं चातुर्यम् ॥७०॥

—ओ)०(ओ—

**॥ ७.१५.७१ ॥**

**एकदा देव-सत्रे तु गन्धर्वाप्सरसां गणाः ।**

**उपहूता विश्व-सृग्भिर् हरि-गाथोपगायने ॥**

_न कतमेनापि व्याख्यातम्।_

—ओ)०(ओ—

**॥ ७.१५.७२ ॥**

**अहं च गायंस् तद्-विद्वान् स्त्रीभिः परिवृतो गतः ।**

**ज्ञात्वा विश्व-सृजस् तन् मे हेलनं शेपुर् ओजसा ।**

**याहि त्वं शूद्रताम् आशु नष्ट-श्रीः कृत-हेलनः ॥**

**श्रीधरः, विश्वनाथः : **तद्-आह्वानं विद्वान् । उन्मत्तः सन् गायन्न् एव गतः ॥७२॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ७.१५.७३ ॥**

**तावद् दास्याम् अहं जज्ञे तत्रापि ब्रह्म-वादिनाः ।**

**शुश्रूषयानुषङ्गेण प्राप्तोऽहं ब्रह्म-पुत्रताम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** तत्रापि शूद्र-जन्मन्य् अपि । यद् वा, तादृशाभिशापे सति । अत्र तादृशेतिहास-कथनं भक्तेः प्राग्-भाव-ज्ञापनार्थम् । अनुषङ्गेन पुनः पुनः सङ्गेन अनुकूलेन सङ्गेन वा ॥७३॥

—ओ)०(ओ—

**॥ ७.१५.७४ ॥**

**धर्मस् ते गृह-मेधीयो वर्णितः पाप-नाशनः ।**

**गृहस्थो येन पदवीम् अञ्जसा न्यासिनाम् इयात् ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः :येनैव भक्ति-मात्र-प्रकारेण नारदत्वम् अपि लब्धवान् अहम् इति प्रकरणार्थः ॥**७४॥

—ओ)०(ओ—

**॥ ७.१५.७५ ॥**

**यूयं नृ-लोके बत भूरि-भागा**

**लोकं पुनाना मुनयोऽभियन्ति ।**

**येषां गृहान् आवसतीति साक्षाद्**

**गूढं परं ब्रह्म मनुष्य-लिङ्गम् ॥**

_अत्र यथा श्लोकं पुनः भागवते ७.१०.४८-५० साङ्ख्य-पद्य-जातं द्रष्टव्यम् । पुनर्-उक्तिः खल्व् इत्य् आदराद् इति ज्ञेयम् ॥_

**श्रीधरः : **त्वं तु कृतार्थ एवेति हर्षेण पुनः पूर्व-श्लोकान् एव पठति—यूयम् इति । शेषं स्पष्टम् ॥७५॥ 

**क्रम-सन्दर्भः : _न व्याख्यातम्।_**

**विश्वनाथः :** यूयं तु प्रह्लादादि-सर्व-भक्तेभ्यो यथा-श्रेष्ठास् तथा विप्रादि-वर्णेभ्यो ब्रह्मचर्याद्य्-आश्रमेभ्यश् च परम-श्रेष्ठा इति व्यञ्जयन् पूर्वोक्ताम् एव श्लोक-त्रयीं पुनर् आह—यूयम् इति ॥७५॥

—ओ)०(ओ—

**॥ ७.१५.७६ ॥**

**स वा अयं ब्रह्म महद्-विमृग्य-**

**कैवल्य-निर्वाण-सुखानुभूतिः ।**

**प्रियः सुहृद् वः खलु मातुलेय**

**आत्मार्हणीयो विधि-कृद् गुरुश् च ॥**

_न कतमेनापि व्याख्यातम्।_

—ओ)०(ओ—

**॥ ७.१५.७७ ॥**

**न यस्य साक्षाद् भव-पद्मजादिभी**

**रूपं धिया वस्तुतयोपवर्णितम् ।**

**मौनेन भक्त्योपशमेन पूजितः**

**प्रसीदताम् एष स सात्वतां पतिः ॥**

**श्रीधरः- **अहो प्रह्लादस्य भाग्यं येन देवो दृष्टः । वयं तु मन्द-भाग्याः इति विषीदन्तं राजानं प्रत्य् आह यूयम् इति त्रिभिः । न तु प्रह्लादस्य गृहे परं ब्रह्म वसति, न च तद्-दर्शनार्थं मुनयस् तद्-गृहान् अभियन्ति । न च तस्य ब्रह्म मातुलेयादि-रूपेआ वर्तते । न च स्वयम् एव प्रसन्नम् । अतो यूयम् एव ततोऽप्य् अस्मत्तोऽपि भूरि-भागाः इति भावः ॥७७॥ 

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ७.१५.७८ ॥**

**श्री-शुक उवाच**—

**इति देवर्षिणा प्रोक्तं निशम्य भरतर्षभः ।**

**पूजयाम् आस सुप्रीतः कृष्णं च प्रेम-विह्वलः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** कृष्णं च-कारान् नारदं च । त्वम् एवं-भूतो मम भ्रातेति प्रेम्णा विह्वलः ॥७८॥

—ओ)०(ओ—

**॥ ७.१५.७९ ॥**

**कृष्ण-पार्थाव् उपामन्त्र्य पूजितः प्रययौ मुनिः ।**

**श्रुत्वा कृष्णं परं ब्रह्म पार्थः परम-विस्मितः ॥**

**श्रीधरः : **कृष्ण-पार्थाव् इति । पूर्वं तावद् बृहत्त्व-ज्ञानेन विस्मृत आसीद् एव, अधुना तु परम-बृहत्त्व-ज्ञानेन परम-विस्मित आसीद् इत्य् अर्थः ॥७९॥ 

**क्रम-सन्दर्भः : _न व्याख्यातम्।_**

**विश्वनाथः : कृष्ण-पार्थौ** कृष्णार्जुनौ कृष्ण-युधिष्ठिरौ वा प्रयाण-समये पुनर् अपि **पूजितः ॥७९॥ **

—ओ)०(ओ—

**॥ ७.१५.८० ॥**

**इति दाक्षायिणीनां ते पृथग् वंशा प्रकीर्तिताः ।**

**देवासुर-मनुष्याद्या लोका यत्र चराचराः ॥**

_न कतमेनापि व्याख्यातम्।_

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

पञ्चदशः सप्तमस्य सङ्गतः सङ्गतः सताम् ॥*॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां सप्तम-स्कन्धे

युधिष्ठिर-नारद-संवादः

पञ्चदशोऽध्यायः ।

॥ ७.१५ ॥


<!-- Footnotes themselves at the bottom. -->
## नोतेस्

[^१]:
    अत्र प्रसङ्गे परमात्म-सन्दर्भे अतीव-विस्तृता भूमिका श्री-जीवेन लिखितास्ति। तत्र (§९३) द्रष्टव्यम् ॥

[^२]:
    थ्रेए एxत्र वेर्सेस् अरे सोमेतिमेस् रेअद् हेरे-
    	जिह्वां लब्ध्वापि यो विष्णुं कीर्तनीयं न कीर्तयेत् ।
    	लब्ध्वापि मोक्ष-निःश्रेणीं स नारोहति दुर्मतिः ॥
    
    तस्माद् गोविन्द-माहात्म्यम् आनन्द-रस-सुन्दरम् ।
    
    शृणुयात् कीर्तयेन् नित्यं स कृतार्थो न संशयः ॥
    
    तस्माद् धीमन् कथां पुण्यां गोविन्द-चरिताञ्चिताम् ।
    
    महा-पुण्य-प्रदां यस्माच् छृणुष्व नृप-सत्तम ॥

[^३]:
    अत्र परमात्म-सन्दर्भे "निज-दृष्टि-पथेऽपि स्थातुम् असमर्थेषु अतिक्षुद्रेषु देवासुरादिषु स्व-साहाय्य-प्रतियोद्धृत्व-सम्पादनाय स्वयं सञ्चारितं किञ्चित् तद्-अंश-लक्षणम् एव तेजः समाश्रित्य बाध्यतां बाधकतां च गतः । युद्ध-लीला-वैचित्र्याय प्रतियोद्धृषु तदानीं स्वस्मिन् प्रकाश्यमानाद् अपि तेजसोऽधिकं तेजोऽंशं सञ्चार्य बाध्यतां पराजयं" इत्य् अधिकः पाठः।

[^४]:
    अत्रापि परमात्म-सन्दर्भे "स्यात् कृपा-दम्भयोर् माया इति विश्व-प्रकाशः" इत्य् अधिकः पाठो दृश्यते।

[^५]:
    मूले एतौ श्लोकौ प्रतीक-रूपेण उदाहृतौ, अत्र पाठक-सुविधार्थं पूर्ण-रूपत्वेन सन्निविष्टौ।

[^६]:
    उपमर्द्यत्वात् (झ, यादवपूर), अभ्युपमर्दित्वात् (पुरी-दासः)

[^७]:
    तद्-अंशम् आत्म-स्थम् इति ङ।

[^८]:
    तत्-तत्-सङ्घातस्थत्वेनान्यैर् अजानन्ति विविक्तम् इति क्रम-सन्दर्भ-पाठो लब्धः।

[^९]:
    -ज्योतिर्भिर् इति ङ।

[^१०]:
    वस्तुना (ह।भ।सु।)

[^११]:
    थिस् अन्द् थे नेxत् वेर्से अरे जोइनेद् इन् मन्य् एदितिओन्स् (क्रम-सन्दर्भ), wइथ् थे रेसुल्तन्त् नुम्बेरिन्ग् दिफ़्फ़ेरेन्चेस्। Wए अरे फ़ोल्लोwइन्ग् थे नुम्बेरिन्ग् फ़्रोम् थे गित प्रेस्स् मुल-मत्रम् एदितिओन्।

[^१२]:
    वैरेण यं नृपतयः शिशुपाल-पौण्ड्र-
    शाल्वादयो गति-विलास-विलोकनाद्यैः ।
    ध्यायन्त आकृत-धियः शयनासनादौ
    तत्-साम्यम् आपुर् अनुरक्त-धियां पुनः किम् ॥ 

[^१३]:
    अहो बकी यं स्तन-काल-कूटं
    जिघांसयापाययद् अप्य् असाध्वी ।
    लेभे गतिं धात्र्य्-उचितां ततोऽन्यं
    कं वा दयालुं शरणं व्रजेम ॥ 

[^१४]:
    वामन-पुराणे इत्य् अधिक-पदं ग-च-करलिप्योः प्राप्तम्।

[^१५]:
    अदर्शनाद् आपतितः इति मूले।

[^१६]:
    ह्य् आत्मा

[^१७]:
    अत एव (भक्ति-सन्दर्भे)

[^१८]:
    तन्-माहात्म्यं

[^१९]:
    एवं 

[^२०]:
    यत एव कलौ

[^२१]:
    शरणापत्त्य्-आदिभिः इति भक्ति-सन्दर्भे।

[^२२]:
    क्रम-सन्दर्भे नास्ति।

[^२३]:
    अविच्छिन्नं (भक्ति-सं)

[^२४]:
    नासमञ्जसम् इति भक्ति-सन्दर्भे।

[^२५]:
     भवम् इति क्वचित् पाठः ।

[^२६]:
    कौमार इति जीवेष्ट-पाठः।

[^२७]:
    संलभते रतिम्।

[^२८]:
    प्रयुक्तत्वाच् च (ग, च)

[^२९]:
    संग्रहार्थम् एव (छ, झ, ञ)

[^३०]:
    जीविका-प्रतिष्ठार्चाद्य्-उपार्जनम् (ख)

[^३१]:
    शुद्ध-भक्ति-लक्षणम् (छ, ज, ञ, य)

[^३२]:
    थिस् लिने इस् नोत् इन् अल्ल् एदितिओन्स्।

[^३३]:
     गतयो

[^३४]:
     व्यापार-

[^३५]:
    शाङ्कर-भाष्ये ३.४.९ सूत्रे उद्धृत-श्रुतिः ।

[^३६]:
    सोमे एदितिओन्स् हवे थे फ़ोल्लोwइन्ग् वेर्से अत् थे बेगिन्निन्ग्-
एवं विधानि अस्य हरेः स्व-मायया
    विडम्बमानस्य नृ-लोकम् आत्मनः ।
    वीर्याणि गीतानि ऋषिभिः जगद्-गुरोर्
    लोकं पुनानानि अपरं वदामि किम् ॥

[^३७]:
    त्रिसन्ध्यम् इति उभे सन्ध्ये तु यत-वाग् भवेद् इत्य् उक्त्यैतत् फलितं भवति। [रा।ते।]

[^३८]:
    भिक्षा-ग्रहण-पर्यन्तम् इत्य् अर्थः। [रा।ते।]

[^३९]:
    मनोर्थैर् मननीयैर् विषयैः बोध्यैर् बुद्धि-विषयैः। [रा।ते।]

[^४०]:
    च-कारोऽनुक्त-समुच्चयार्थः ॥ [रा।ते।]

[^४१]:
    विलक्षण-प्रकाश-स्थानत्वाद् इति भक्ति-सन्दर्भे।

[^४२]:
    तन्-निवास- ॥। तथा च स्कान्दे इति क्रम-सन्दर्भे नास्ति।

[^४३]:
    श्लोकस्यैष चरणः क्रम-सन्दर्भे नास्ति।

[^४४]:
    दानं इति क्वचित्।

[^४५]:
    थेसे वेर्सेस् अरे अल्सो फ़ोउन्द् इन् भक्ति-सन्दर्भ २९४।

[^४६]:
    प्रणवो धनुः शारो ह्य् आत्मा ब्रह्म तल् लक्ष्यम् उच्यते । 
    अप्रमत्तेन वेद्धव्यं शरवत् तन्-मयो भवेत् ॥ [मु।उ। २.२.४]

[^४७]:
    पाठान्तरः—मोहाभाव-कारणं सर्वस्य परमात्मानन्यत्वं विवृणोति—आदाव् इति । यत् परमात्म-लक्षणं वस्तु तत् सत् वर्तमानं, तद् एव स्वयं बहिर् भोग्यम् । ज्योतिः प्रकाशश् च स्फुरति, नान्यत् । अन्यस्य तद् विना स्वतः स्फुरणानिरूप्यत्वाद् इति भावः ॥५७॥ 

[^४८]:
    थिस् सेन्तेन्चे फ़्रोम् परमात्म-सन्दर्भ।

[^४९]:
    थिस् इस् थे पुरिदस् रेअदिन्ग्। इ अम् नोत् सुरे wहेरे थे ओथेर् पर्त् चमे फ़्रोम्। हवे तो लोओक् अरोउन्द्।

[^५०]:
    परमात्म-चैतन्यम् एवेति (ख, ङ, ज)

[^५१]:
    परमात्म-चैतन्यम् एव (ख, ङ, ज) 

[^५२]:
    परमात्म-चैतन्यस्य  (ख, ङ, ज)

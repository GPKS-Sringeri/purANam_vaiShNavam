+++
title = "18-28"
+++



\|\| śrī-śrī-guru-gaurāṅgau jayatām \|\|

# atha daśama-skandhaḥ



(10.18)

# athāṣṭādaśo'dhyāyaḥ

## pralambāsura-vadhaḥ \|

**\|\| 10.18.1 \|\|**

**śrī-śuka uvāca---**

**atha kṛṣṇaḥ parivṛto jñātibhir muditātmabhiḥ \|**

**anugīyamāno nyaviśad vrajaṁ gokula-maṇḍitam \|\|**

**śrīdhara-svāmī (bhāvārtha-dīpikā) :**

vimohan[ahi]{.mark}-daṇḍena tataḥ svān śaraṇāgatān \|

gopān apād ananto'sāv ananta-vana-vahnitaḥ \|\|

aṣṭādaśe tato grīṣme vasanta-guṇa-lakṣite \|

aghātayad balenālaṁ pralambaṁ līlayā hariḥ \|\|

kṛtvā nṛtyaṁ phaṇāgreṣu kāliyasya sa-kautukam \|

balaṁ pralamba-tuṅgāṁsam ārohayad arātihā \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ sapta-daśānantaram
\|\*\| *sa-kautukaṁ* sāścāryam \|\*\| atha dāvāgni-pānottaram \|
**jñātibhiḥ** gopaiḥ \| kecid idaṁ ślokaṁ pūrvādhyāyānte paṭhanti
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
*aṣṭāviṁśonaviṁśādhyāya-dvaye ca ṭīkā nāsti \|*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atha** tad-rātry-anantaraṁ
prātar gocāraṇa-krameṇa, aparāhne vā, anyathā gobhiḥ saha teṣāṁ sarveṣāṁ
vrajāgamanāsambhavaḥ \| tataś ca śrī-yaśodādibhir ādau tvarayā gṛhaṁ
gatvānnādikaṁ preṣitam iti jñeyam \| **parito vṛtaḥ** snehātirekeṇa
sarvata āvaraṇatayā veṣṭito\'**nugīyamānaś** ca, **gokula-maṇḍitam** iti
prāk gavāṁ praveśāt, kriyā-viśeṣaṇaṁ vā \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha** prātaḥ **jñātibhir** iti
tadāpi tad-bhāva-mādhuryāparityāgo darśitaḥ **parito vṛtaḥ**
snehātirekeṇa sarvata āvaraṇatayā veṣṭito'**nugīyamānaś** ca \|
**gokula-maṇḍitam** iti prāk gavāṁ praveśāt, kriyā-viśeṣaṇaṁ vā \|
prātar eva go-praveśanaṁ tad-upadrava-sphorakatvena dava-dagdhatvena ca
tat-praveśaṁ tyaktvā krośa-mātra-sthitasya vrajasya parataś
cāraṇecchayeti jñeyaṁ \|
tādṛśa-ku-samaya-gata-tad-yātrā-parivartanecchayeti vā \| viśeṣatas tu
kāraṇaṁ manuṣyā iva paśavo'pi taṁ vrajaṁ praviśantaṁ tyaktuṁ nāśaknuvann
iti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : atha** prātar **gokulena**
go-samūhena **maṇḍitaṁ** yathā syāt \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

grīṣma-rtu-varṇanaṁ kelau kṛṣṇaḥ śrīdāma-vāḍ abhūt \|

rāmaḥ pralambam āruhyāhann ity aṣṭādaśe kathā \|\|

**atha** prātaḥ \|\|1\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**

aṣṭādaśe'vahat kṛṣṇaḥ śrīdāmanaṁ jitaḥ prabhuḥ \|

balaḥ pralambam āruhya muṣṭinā tam amārayat \|\|

**atha** prabhāte sati **go-kula-maṇḍitam** iti prāg gavāṁ praveśāt,
prātar eva go-praveśanaṁ ku-samaya-yātrā-parivartanecchayeti jñeyam
\|\|1\|\|

**\...**

**\|\| 10.18.2 \|\|**

vraje vikrīḍator evaṁ gopāla-cchadma-māyayā[^1] \|

grīṣmo nāma rtur abhavan nātipreyān śarīriṇām \|\|

**śrīdhara-svāmī (bhāvārtha-dīpikā) : gopāla-cchadma-māyā** go-pālanam
eva cchadma yasyāṁ, tayā māyayā \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śarīriṇām** dehi-mātrasyety
arthaḥ \| **nātipreyān** abhitas tāpa-janakatvat \| **go-pālanaṁ
chadma** vana-gamananāya miṣaṁ yasyāṁ, tathā-bhūtā yā **māyā**
pracchanna-kāmanā-mayī jana-vañcanā, tayā **vikrīḍato** vraja-bālābhiḥ
saha viharator iti baladevasyāpi pṛthak kāntā gopya ānanda-vṛnḍavane
dṛṣṭā mūle\'py upariṣṭād vyaktī-bhaviṣyati \| atra **ati**-śabdena
jala-kely-ādīnāṁ kiñcit priyatāpekṣayā jñeya iti cakravartī-toṣiṇyau
\|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : go-pālane gopāleṣu** vā
**chadma** purā nijaiśvaryācchādanena yat kāpaṭyaṁ, tasya **māyā**
samprati sākṣād ātmaiśvarya-prakaṭanena mithyātvam, tayā
nija-bhagavattā-prakaṭanenety arthaḥ \| yad vā, gopāla-chadmanā
go-pālana-vyājena yā māyā svīyeṣu kṛpā, tayā \| **vi**śeṣeṇa
**krīḍatoḥ** satoḥ, śuci-vanodbhūta ity-ādinā grīṣma-rtoḥ pūrvam
uddiṣṭe\'py udbhave\'dhunā so\'bhavad iti vistaratas tasya varṇanārtham
anuvādo jñeyaḥ, nāma-prākāśye \| kiṁ vā, nāmnaiva grīṣmaḥ, na tu
guṇādinety arthaḥ \| tac cāgre vyaktaṁ bhāvi \|
**nātipreyān**---anatipriyo\'pi tāpamayatvāt, **ati**-śabdo
jala-keli-svacchanda-vāsādinā kiñcit priyāpekṣayā, tatra
bahula-grīṣma-varṣādiṣv api teṣv adhunā viśeṣata etad varṇanam eṣu
krīḍā-viśeṣābhiprāyeṇa \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : go-pālanaṁ chadmati** yā
**māyā** tasya chadmatā-vādināṁ vañcanaṁ, tayā **krīḍatoḥ** tān
vañcayitvā viharator ity arthaḥ \| yad vā, go-pālanam api
chadma-krīḍāntarābhiprāya-śāli yatra, tādṛśī yā māyā jana-vañcanaṁ, tayā
krīḍator vicitra-krīḍā-viceṣṭān api kurvato nāma-prakāśye **grīṣma** iti
grīṣmāntar **abhavad** ity arthaḥ \| **nātipreyān** ity **ati**-śabdo
jala-kely-ādīnāṁ kiñcit priyatāpekṣayā \|\|2\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 146)** : atha gocāraṇādāv api
sukhitva-guṇānukūlyam eva mantavyam \| tad-vyājena nānā-krīḍā-sukham eva
hy upacīyate \| yathāha---**vraja-vikrīḍator** ity-ādi \[dvābhyām\] \|
kriyā-kṛtasya duḥkhasya niṣedhaḥ \| **vraje vikrīḍator** iti \|
**chadma** vyājaḥ \| **māyā** vañcanam \| gopāla-vyājena yad vañcanaṁ,
tena **vikrīḍatoḥ** \| prātas tad-vyājena nānā-janān vañcayitvā vrajād
vanaṁ gatvā svacchandaṁ nijābhīṣṭāḥ krīḍāḥ kurvator ity arthaḥ \| sāyaṁ
vrajāvāsāgamane cānyā iti \| kāla-kṛtasya duḥkhasya niṣedhaḥ \|\|2\|\|
**sa ca** iti \| anena deśa-kṛtasya ca iti jñeyaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad-dine tat-pradeśasya dāhāt
vrajāt parataś cāraṇārthaṁ **go-pālanaṁ** chadmeti yā **māyā** tasya
chadmatā-vādināṁ vañcanaṁ, tayā **krīḍatoḥ** tān vañcayitvā viharator
ity arthaḥ \| tad-guṇānāṁ nitya-vasanta-sānnidhya-kara-māhātmyam ity
abhipretyāha---**yatrāsta** iti \| nityam eva viharati \|\|2-3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gopālanaṁ** **chadma**
vana-gamanāya miṣaṁ yasyāṁ, tathā-bhūtā yā **māyā**
pracchanna-kāmatā-mayī jana-vañcanā, tayā **vikrīḍator** vraja-bālābhiḥ
saha viharator iti baladevasyāpi pṛthak kāntā gopya ānanda-vṛndāvane
dṛṣṭāḥ mūle'py upariṣṭād vyaktībhaviṣyanti \|\|2-3\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : gopālam** api **chadma**
krīḍāntarābhiprāya-śāli yasyāṁ, tayā **māyayā** pracchanna-kāmukatayā
vane **vikrīḍator** vraja-kiśorībhiḥ saha viharator iti baladevasyāpi
kāntāḥ santīti vāsantika-rāse vyaktībhāvi \| **nātipreyān** iti
jala-kely-ādinā kiñcit priyātvād **ati-**śabdaḥ \|\|2\|\|

**\...**

**\|\| 10.18.3 \|\|**

sa ca vṛndāvana-guṇair vasanta iva lakṣitaḥ \|

yatrāste bhagavān sākṣād rāmeṇa saha keśavaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa ca** grīṣmaḥ \| **yatra**
vṛndāvane \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ca** api, **so**\'pi \| kaś
ca, aś ca, īśaś ca **keśāḥ** brahma-viṣṇu-rudrāḥ, tān vayate svata
āvirbhāvayatīti, keśau brahma-rudrau vā sevakatayā yasya staḥ, sa
**keśavaḥ** śrī-kṛṣṇaḥ \| ata eva **bhagavān**
nijāśeṣaiśvarya-prakaṭana-para ity arthaḥ \| yad vā---

> yasmāt tvayaiṣa duṣṭātmā hataḥ keśī janārdanaḥ \|
>
> tasmāt keśava-nāmā tvaṁ loke geyo bhaviṣyasi \|\| \[vi.pu. 5.16.23\]

iti śrī-viṣṇu-purāṇokta-niruktyā keśi-sūdanaḥ śrī-kṛṣṇa eva \| ata eva
bhagavān śrī-vṛndāvanāviṣkṛta-madhuraiśvaryaḥ \| tatra ca **sākṣāt**
prakaṭa eva svayaṁ **yatra** vṛndāvane **āste**, tathāpi[^2] bahudhā taṁ
ramayatīti **rāmaḥ**, tena saheti sāhāyya-sampattyā
vicitra-krīḍāpatābhipretā \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sa ca** so'pi tad-guṇānāṁ
nitya-vasanta-sānnidhya-karatvaṁ kiyad vā, māhātmyam ? ity
abhipretyāha---**yatra** iti \|

> yasmāt tvayaiṣa duṣṭātmā hataḥ keśī janārdana !
>
> tasmāt keśava-nāmā tvaṁ loke geyo bhaviṣyasi \|\| \[vi.pu. 5.16.23\]

iti śrī-viṣṇu-purāṇokta-rītyā **keśavo**'tra śrī-kṛṣṇa eva \| ata eva
**bhagavān** paripūrṇa-sarva-bhaga **āste** \| nityam eva viharati
vartamāna-prayogas tu śrī-śukasya sva-sphūrty-anusāreṇa \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *pūrva-śloka-ṭīkā draṣṭavyā.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī):** *na vyākhyātam***.**

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : sa ca** so'pi tad-guṇānāṁ
nitya-vasanta-sānnidhya-karatvaṁ kiyad vā, māhātmyam ? iti
bhāvenāha---**yatra** iti \|\|3\|\|

**\...**

**\|\| 10.18.4 \|\|**

yatra nirjhara-nirhrāda- nivṛtta-svana-jhillikam \|

śaśvat tac-chīkararjīṣa- druma-maṇḍala[^3]-maṇḍitam \|\|

**śrīdhara-svāmī (bhāvārtha-dīpikā) :** vasanta-sāmyam āha caturbhiḥ \|
**yatra** grīṣme'pi **nirjharāṇāṁ nirhrādena** ghoṣeṇa
**nivṛtta-svanāś** channa-dhvanayo **jhillikāḥ**
kaṭhora-dhvani-sūkṣma-kīṭā yasmiṁs tathā-bhūtaṁ vṛndāvanaṁ bhavati \|
kiṁ ca, **śaśvat** teṣāṁ nirjharāṇāṁ **śīkarair** ambu-kaṇair **ṛjīṣāḥ**
snigdhā ye **drumās** teṣāṁ **maṇḍalair maṇḍitam** \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pāṭhāntare **maṇḍapair**
jana-sthiti-yogya-sthalaiḥ, maṇḍapo'strī janāśrayaḥ ity amaraḥ \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ vṛndāvana-grīṣmeṣu
hetur uktaḥ \| kiṁ vā, **yatra** yebhyo hetubhyaḥ, yatreti tair
vyākhyātam \| yad vā, **yatra** vṛndāvane sāmānyena sarvam eva sthāne
tādṛśaṁ bhavati \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yatreti pañcakaṁ, tad vanam
aviśad iti pañcamenānvayāt \| tathāpi pṛthag aṅkayiṣyate vaiśadyāya \|
**yatra** vṛndāvane sāmānyena sarvam eva sthānaṁ nijharety-ādi-lakṣaṇaṁ
**śaśvad** ity-ādi-lakṣaṇaṁ ca \| yad vā, **nirjhara-nirhrādena**
varṣā-bhrama-janakena **nivṛtta-svanā** ye **jhillayaḥ,** taiḥ kaṁ
sukha-duḥkhābhāva iti yāvat, tādṛśa-**druma-maṇḍalair maṇḍanaṁ** ca
yatra bhavati, bhāve niṣṭhā \| atra ṭīkāyāṁ teṣām iti ṣaṣṭhī-nirdeśān
maṇḍalair ity eva buddhyate \| maṇḍapair iti pāṭhe tu kathañcid eva sā
yojyā \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatra vṛndāvane, tad vṛndāvanam
aviśad iti pañcabhir anvayaḥ \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vasanta-sāmyam āha
caturbhiḥ \| **yatra** vṛndāvane grīṣme'pi **nirjharāṇāṁnihrādena**
ghoṣeṇa **nivṛtta-svanā** ācchanna-dhvanayo **jhillikāḥ**
kaṭhora-bhāṣi-sūkṣma-kīṭā yasmin tathā-bhūtaṁ sthalaṁ bhavatīti śeṣaḥ \|
**śaśvat** teṣāṁ śīkarair ambu-kaṇai **ṛjiṣāḥ** snigdhā ye **drumās**
teṣāṁ **maṇḍalair maṇḍitam** \|\|4\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vasanta-sāmyam
āha---yatreti caturbhiḥ \| **yatra** vṛndāvane giri-**nirjharāṇāṁ
nirhrādena** śabdena nivṛtta-svanāḥ varṣā-bhrameṇa tūṣṇīmbhūta-jhillikāḥ
yatra tādṛśaṁ sthalaṁ bhavatīti śeṣaḥ \| kaṭhora-bhāṣi-sūkṣma-kīṭā
jhillyaḥ kathante \| vṛndāvane khalu girijād anye'pi hari-krīḍā-hetavo
laghu-bṛhad-vapuṣo ratna-girayaḥ santīti bodhyam \| **śaśvat** sadā
teṣāṁ nirjharāṇāṁ **śīkarair** ambu-kaṇaiḥ **ṛjīṣāṇāṁ** snigdhānāṁ
**drumāṇāṁ maṇḍalair maṇḍitam** \|\|4\|\|

**\...**

**\|\| 10.18.5 \|\|**

sarit-saraḥ-prasravaṇormi-vāyunā

kahlāra-kuñjotpala-veṇu[^4]-hāriṇā \|

na vidyate yatra vanaukasāṁ davo

nidāgha-vahny-arka-bhavo\'tiśādvale \|\|

**śrīdhara-svāmī (bhāvārtha-dīpikā) : yatra** grīṣṁe vane vā \|
**nidāgho** grīṣmaḥ, tena tat-kālīna-**vahny-arkābhyāṁ** ca bhavati yo
**davas** tāpaḥ \| **ati-śādvale**'ti-harita-tṛṇākīrṇe \| yad vā,
atikrānta-śādvale'pi sthāne \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sarit-sarasāṁ prasravaṇeṣu**
ye **ūrmayas** taraṅgāḥ, tat-sambandhinā **vāyunā**, bhaṅgas taraṅga
ūrmir vā vīciḥ ity amaraḥ \| bahu-**śādvale** tu sarvatraiva tāpābhāvaḥ
\| tatra kiṁ vṛndāvanādhikyam ? ity arucyāha---*yad vā,* iti \|
*atikrānta-śādvale* śādvala-śūnye \|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** tad vanam aviśad iti
pañcabhir anvayaḥ \| **sarid** ity-ādinā **vāyoḥ** suśaityādikam uktam,
ayam eko **davā**bhāve hetuḥ, **atiśādvala** ity anvayaḥ \| tathā ca
śrī-viṣṇu-purāṇe---

> tatas tatrāti-rūkṣe\'pi dharma-kāle dvijottama \|
>
> prāvṛṭ-kāla ivodbhūtaṁ navaṁ śasyaṁ[^5] samantataḥ
> \|\|\[vi.pu.5.6.30\] \|\| iti \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yatra** ca vṛndāvane **sarid**
ity-ādinā **vāyoḥ** suśaityādikam uktaṁ, ayam eko **davā**bhāve hetuḥ
**atiśādvala** ity anvayaḥ \| tathā ca śrī-viṣṇu-purāṇe---

> tatas tatrāti-rūkṣe'pi dharma-kāle dvijottama ! \|
>
> prāvṛṭ-kāla ivodbhūtaṁ nava-śaṣpaṁ samantataḥ \|\| \[vi.pu. 5.6.29\]
> iti \|

śādvala iti da-kāra-madhya eva pāṭhaḥ, na ḍa-śāḍvalaj iti smṛteḥ
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ūrmibhir** iti nimittam \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sarid**-ādīnām **ūrmayo**
yatas teneti śaityam \| **kahlārādīnāṁ** reṇūn hartuṁ
niḥśabdatvenālakṣyatayā corayituṁ śīlaṁ yasyeti saugandhya-māndye \|
**davas** tāpaḥ \| anyatra **nidāgho dāvānala**-bhavas tāpo bhavati \|
so'tra nāstīty āha---**atiśādvale** atikomala-harita-tṛṇākīrṇe \|\|5\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : sarid**-ādīnām **ūrmayo**
yasmāt tena **vāyune**ti śaityaṁ **kahlārādīnāṁ** reṇun parāgān hartuṁ
niḥśabdatayā corayituṁ śīlaṁ yasya, teneti saugandhya-māndyo **davas**
tāpaḥ \| anyatra **nidāghe dāvāgni**-tāpaḥ syāt, so'tra nety
āha---**atiśādvale** ati-komala-harita-tṛṇa-pūrṇe ity arthaḥ \|\|5\|\|

**\...**

**\|\| 10.18.6 \|\|**

**agādha-toya-hradinī-taṭormibhir**

**dravat-purīṣyāḥ pulinaiḥ samantataḥ \|**

**na yatra caṇḍāṁśu-karā viṣolbaṇā**

**bhuvo rasaṁ śādvalitaṁ ca gṛhṇate \|\|**

**śrīdhara-svāmī (bhāvārtha-dīpikā) :** nanu śādvalam eva kutastyaṁ ?
tatrāha---**agādha-**iti \| **agādhāni toyāni** yāsāṁ tāsāṁ
**hradinīnāṁ** **taṭa**-sparśibhir **ūrmibhiḥ** **pulinaiḥ** saha
**dravat-purīṣaṁ** paṅko yasyāḥ, tasyā **bhuvaḥ rasaṁ** **śādvalitaṁ**
śādvala-rūpatāṁ ca **viṣavad ulbaṇā** api \[**caṇḍāṁśu-karāḥ**\]
sūrya-raśmayo **na gṛhṇate** na haranti \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śādvalatve
śaṅkate---*nanv* iti \| *kutastyam* kuto jātam ? *tatra* ākṣepe \|
**agādhāni** gambhīrāṇi **hradinīnāṁ** nadīnām, taṭinī hrādinī nadī ity
amaraḥ \| **ūrmibhis** *sahitaiḥ* **pulinais**
tātkālīna-jalotthita-sthalaiḥ \| toyotthitaṁ tat pulinam ity amaraḥ \|
*dravat* kiñcic calanavad ārdram purīṣaṁ mala-paṅkayoḥ iti śāśvataḥ \|
**ulbaṇāś caṇḍāḥ** ulbaṇaṁ bhayade caṇḍe saṁvṛte puṁ-napuṁsakam iti
dharaṇiḥ \| **yatra** vṛnḍavane \| **śādvalitam** ity
ācārartha-kvib-antād bhāve niṣṭheti rūpa-gosvāmi-jīva-gosvāminau \|
viśvanāthas tu---śādvala-yuktīkṛtam vinmator luk iti matupo lug ity āha
\|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kutaḥ ? tad
āha---agādheti \| **agādha-toya**tvena sadaiva **ūrmīṇām** udbhavaḥ
sthaulyaṁ ca sūcitam, **dravat** itas tataḥ prasarat, **purīṣam** iva
purīṣaḥ paṅkaḥ \| kiṁ vā, **dravat** sad-ārdraṁ **purīṣaṁ** mṛd yasyās
tasyāḥ \| īdantatvam ārṣam \| **samantato** vartamānaiḥ **pulinaiś** ca
hetubhiḥ, sahārthe vā, taiḥ sahitāyā **bhuvas** tasyās teṣāṁ cety arthaḥ
\| yad vā, samantata ity asya pareṇānvayaḥ, yatra sarvatrāpīty arthaḥ,
**hradinīnāṁ** bāhulyāt \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kutaḥ ? tad
āha---agādha**-**iti \| **agādha-toya**tvena sadā **ūrmīṇām** udbhavaḥ
laulyaṁ ca sūcitam \| ūrmibhir iti nimittaṁ **pulinair** ity upādānaṁ,
tat-tanmayatvāt sad-ārdraṁ **purīṣaṁ** mṛd yasyās tasyā ity arthaḥ \|
ṅīṣarthaṁ gaurādau paṭhanīyaṁ \| **śādvalitam** ity
ācārārtha-kvib-antābhāve niṣṭhā \| anyat taiḥ \| yad vā,
agādha-ity-ādikaṁ pulina-viśeṣaṇaṁ **samantata** ity asya pareṇānvayaḥ
\| **yatra** śrī-vṛndāvane sarvatrāpīty arthaḥ, **hradinīnāṁ** bāhulyāt
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : pulinair** ity upādānaṁ **dravat**
sadārdraṁ **purīṣaṁ** mṛd yasyās tasyāḥ **śādvalitam** ity
ācārārtha-kvib-antād bhāve niṣṭhā \|\|6.10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arka-bhava-tāpābhāve
pūrvokta-druma-maṇḍala-maṇḍitatvam eva hetur asti \| hetv-antaram apy
āha---**agādha-toyā** **hradinyaḥ,** tāsāṁ taṭa-sparśibhir **ūrmibhir
dravat** sadaivārdraṁ **purīṣaṁ** paṅkaṁ yasyās tathābhūtāyā **bhuvo**
**rasaṁ** **na gṛhnati** ity anvayaḥ \| gaurāditvāt ṅīṣ \| rasaṁ kīdṛśaṁ
? **samantataḥ** paṅkilaiḥ **pulinaiḥ śādvalitaṁ** śādvala-yuktīkṛtaṁ,
vinmator luk \[pā. 5.3.65\] iti matupo luk \|\|6.8\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** arka-tāpābhāve
hetv-antaram āha---**agādha-toyānāṁ hradinīnāṁ** taṭa-sparśibhir
**ūrmibhir dravat** sarvadaivārdraṁ **pūrīṣaṁ** paṅkaṁ yasyās tādṛśyā
**bhuvo rasaṁ** yatra **caṇḍāṁśu-karā na gṛhṇata** ity anvayaḥ \|
gaurāditvāt ṅīṣ \| rasaṁ kīdṛśaṁ ? **samantataḥ** paṅkilaiḥ **pūlinaiḥ
śādvalitaṁ** śādvala-yuktaṁ tat karotīti ṇij-antād bhāve niṣṭhā
\|\|6.8\|\|

**\...**

**\|\| 10.18.7 \|\|**

**vanaṁ kusumitaṁ śrīman nadac-citra-mṛga-dvijam \|**

**gāyan mayūra-bhramaraṁ kūjat-kokila-sārasam \|\|**

**śrīdhara-svāmī (bhāvārtha-dīpikā) :** tad **vanam** aviśad ity
uttareṇānvayaḥ \| **nadantaś citrā mṛgā dvijāś** ca yasmin \| **gāyanto
mayūrā bhramarāś** ca yasmin \| **kūjantaḥ kokilāḥ sārasāś** ca yasmiṁs
tad aviśat \|\|7-11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad* **vanam** *aviśad*
iti dvayoḥ savandhaḥ \| **kusumāni** sañjātāni yatreti tathā śrīmattvaṁ
svataḥ viśeṣataś cāha---kusumitaṁ praphullāśeṣa-puṣpa-vyāptam iti grīṣme
vasanta-guṇa uktaḥ \| **dvija**-śabdena gṛhītānām api **mayūrādīnāṁ**
pṛthag uktir anyat tur **śrīṇām** api samvalanaṁ bodhayati \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he **śrīmann** iti, yathā
śrī-kṛṣṇa-prabhāveṇa[^6] bhavato vividhā śobhā, tathā tad vanasyāpīti
bhāvaḥ \| yad vā, śrīmad iti **vana**-viśeṣaṇam, śrī-mattvam eva
darśayati---**kusumitam** ity-ādi-viśeṣaṇaiḥ kiṁ vānuktām anyām api
vividha-śobhāṁ saṅgṛhṇāti, kusumitaṁ praphullāśeṣa-puṣpa-vyāptam ity
arthaḥ \| grīṣme\'pi vasanta-guṇaiḥ, **dvija**-śabdena gṛhītānām api
mayūrādīnāṁ pṛthag uktiḥ---tāpābhāvena sukha-madhura-**gāna**-viśeṣāt
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pañcakāntar eva vanam iti
yugmakam śrī-mattvaṁ svataḥ viśeṣataś cāha---kusumitam ity-ādinā \|
**kusumitaṁ** praphullāśeṣa-puṣpa-vyāptam ity arthaḥ \| grīṣme\'pi
vasanta-guṇaiḥ evaṁ **dvija**-śabdena gṛhītānām api **mayūrādīnāṁ**
pṛthag uktir anyartu-**śrīṇām** api samvalanaṁ vodhayati krīḍiṣyamāṇaḥ
krīḍiṣyann ? iti krīḍā-viśeṣāpekṣayā yataḥ kṛṣṇaḥ jagac
cittākarṣaka-līlaḥ ata eva bhagavān baladevena samyag yuta iti
viśeṣeṇoktir agre tena prayojana-viśeṣārthaṁ virayan cikrīḍiṣānandena
tad utsāhanecchāyā ca viśeṣato vādayan ata eva gopaiḥ gāva eva dhanāni
taiś ca samyag vṛttaḥ godhanānām api gopa-krīḍāyām api yuktatvāt
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī, baladeva-vidyābhūṣaṇaḥ
vaiṣṇavānandinī) :** *na vyākhyātam***.**

**\...**

**\|\| 10.18.8 \|\|**

**krīḍiṣyamāṇas tat kṛṣṇo bhagavān bala-saṁyutaḥ \|**

**veṇuṁ viraṇayan gopair go-dhanaiḥ saṁvṛto \'viśat \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kṛṣṇo** jagac
cittākarṣaka-līlaḥ \| ata eva **bhagavān** **viraṇayan**
vividha-svarairdhvanayan \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : krīḍiṣyann** iti krīḍā
viśeṣāpekṣayā, yataḥ **kṛṣṇo** jagac-cittākarṣaka-līlaḥ, ata eva[^7]
**bhagavān** baladevena **sam**yag **yuta** iti viśeṣeṇoktiḥ, agre tena
prayojana-viśeṣārtham, **viraṇayan** kārya-krīḍānandena krīḍāyām
utṣahārthaṁ vā viśeṣato vārayan \| ata eva gopaiḥ---**gāva** eva
**dhanāni,** taiś ca \| kiṁ vā, teṣāṁ taiḥ **sam**yag **vṛtaḥ**, anyeṣāṁ
paśūnāṁ sattve\'pi gavām evoktis tāsāṁ mukhyatvāt \| dhana-śabdena tāsām
avaśya-pālyatvaṁ sūcitam \| ato\'yam api vana-praveśe hetuḥ \| kiṁ ca,
**krīḍiṣyamāṇa** iti tatra krīḍāyā mukhyatvam uktam eva \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ, viśvanātha-cakravartī sārārtha-darśiṇī,
baladeva-vidyābhūṣaṇaḥ vaiṣṇavānandinī) :** *na vyākhyātam***.**

**\...**

**\|\| 10.18.9 \|\|**

**pravāla-barha-stavaka-srag-dhātu-kṛta-bhūṣaṇāḥ \|**

**rāma-kṛṣṇādayo gopā nanṛtur yuyudhur jaguḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : dhātavo** gairikādayaḥ
svarṇādayo vā \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : gopā** iti
gopa-krīḍāpekṣayā \| yad vā, svata eva sadā parama-hṛṣṭatvaṁ
vanya-**bhūṣaṇatva-nṛtyādi**-kauśala-yogyatvādinā \| tatra ca
**rāma-kṛṣṇādaya** iti tayor gopa-krīḍābhiniveśena
kevala-gopatvābhimānasya \| kiṁ vā, yathā rāma-kṛṣṇaiḥ tathānye\'pīty
aviśeṣasyābhiprāyeṇa \| tatra rāma-kṛṣṇa-śabda-prayogo **nṛtyādinā**
sarveṣāṁ ramaṇa-cittākarṣaṇādy-abhiprāyeṇa, evam agre\'pi prāk
**nanṛtuḥ**, harṣa-bhareṇa vādyān apekṣayā nartanād vādakānām anuktiḥ,
paścān madodrekeṇa **yuyudhuḥ** \| kecij **jaguḥ**---vakṣyamāṇasya kecid
ity asya parāmarśāt \| kecid vādayaṁś cety atrāpi jñeyam, nṛtye
vādyasyāpekṣyatvāt \| evam ādau nṛtyādikam evoktam, parama-hṛṣṭānāṁ
teṣāṁ svabhāvata eva prāk tatra pravṛtteḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gopā** iti gopa-krīḍāyāṁ
nijābhīṣṭatvaṁ spaṣṭayan tatra ca **rāma-kṛṣṇādaya** iti
parama-viduṣo'pi svasya tadānīm anya-nirviśeṣatayā śrī-rāma-kṛṣṇayor
gopatva-sphūrtyā tayor api tad-āveśābhimānau sammanyamānas
tādṛśa-krīḍāyāṁ paramātiparamānanda-mayatvaṁ vyañjitavān \| atha
tal-līlāveśādikam eva vyañjayati---**nanṛtur** ity-ādinā \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gopā** iti rāmasyāpi
gopatvābhimānāt \|\|9\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : gopā** iti rāmasyāpi
gopatvābhimānāt \|\|9\|\|

**\...**

**\|\| 10.18.10 \|\|**

**kṛṣṇasya nṛtyataḥ kecij jaguḥ kecid avādayan \|**

**veṇu-pāṇi-talaiḥ śṛṅgaiḥ praśaśaṁsur athāpare \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : praśaṁśasuḥ**
ślāghayāmāsuḥ---\"aho te nṛtya-kauśalam\" iti \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra śrī-kṛṣṇasya
viśeṣeṇa[^8] teṣāṁ tat-santoṣa-naikaparatām āha---kṛṣṇasya iti \|
**atha** kārtsnye \| \"sādhu sādhu\" iti **praśaśaṁsuḥ** iti sampurṇasya
nṛtyasyātyanta-sādhutvam abhipretam \| evam anyato viśiṣṭaṁ tasya
nṛtya-kauśalam apy uktam \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra vaideśikayor iva
naṭa-veṣeṇa śrīdāma-sabhāyāṁ sa-gaṇam āgatayoḥ śrī-kṛṣṇa-rāmayor
mukhyatvena prathamataḥ śrī-kṛṣṇasya nṛtyaṁ varṇayati---kṛṣṇasya iti
dvābhyām \| **apare** śrīdāmādayaḥ sabhāpatayaḥ \| **atha** kārtsnyena
\"sādhu sādhu\" iti **praśaśaṁsuḥ,** evam anyato viśiṣṭaṁ tasya
nṛtya-kauśalam uktam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṛṣṇasya nṛtyataḥ** kṛṣṇe
nṛtyati satīty arthaḥ \|\|10\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tatra vaideśikayor iva
naṭa-veṣa śrīdāma-sadasi sa-gaṇam āgatayoḥ śrī-kṛṣṇa-rāmayoḥ prādhānyād
ādau śrī-kṛṣṇasya nṛtyam āha---kṛṣṇasya iti \| kṛṣṇe nṛtyati satīty
arthaḥ \| rāme'pīti ca bodhyam \| **veṇubhiḥ pāṇi-talaiś** ca **apare**
śrīdāmādaya sa-dampatayaḥ \| atha kārtsnye **praśaśaṁsuḥ**
kusumāvataṁsādi-pāritoṣikaṁ ca dadyur iti bodhyam \|\|10\|\|

**\...**

**\|\| 10.18.11 \|\|**

**gopa-jāti-praticchannā devā gopāla-rūpiṇau \|**

**īḍire kṛṣṇa-rāmau ca naṭā iva naṭaṁ nṛpa \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : devāḥ**
indra-vasv-ādy-aṁśair avatīrṇatvāt, teṣām\| yad vā,
**gopa-jāti**-kṛṣṇa-sakheṣu **praticchannā** eva nāradādayo bhaktās
tal-līlāsvādārtham iti \| yad vā, śrī-kṛṣṇopāsana-paṭalādau tadvad
upāsyatvena prasiddhā śrīdāma-vasudāmādaya iti samāna-mahitvaṁ vyañjitam
\| **gopāla-rūpiṇam** iti nitya-yoge iniḥ \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kiṁ-svarūpa amī
gopāḥ ? ity apekṣāyām āha---gopa**-**iti \| **devāḥ** gopa-iti \| devāḥ
śrī-rudrādayaḥ, pārṣadāḥ kevalaṁ **gopa-jāty**aiva, na tu
guṇa-līlādibhiḥ **praticchannāḥ** \| yad vā, gopa-jātau praticchannā
linā, atyanta-gopatvaṁ prāptā ity arthaḥ \| iti bhagavata iva teṣāṁ
mādhuryādi-viśeṣa-prakaṭanam abhipretam \| **īḍire** stuty-ādinā
krīḍayāmāsur ity arthaḥ \| ata eva devayanti krīḍayantīti devā ity uktam
\| **ca**-kāreṇa rāmasya tatra gauṇatā bodhyate \| ata eva pṛthak paścāt
tasya nirdeśaḥ \| **naṭā naṭam** **iva** iti krīḍāyāṁ sarvathā teṣāṁ
tat-sadṛśatvaṁ sūcitam \| he **nṛpa** ! iti tac ca bhavatā naṭādi-dvārā
jñayata eveti bhāvaḥ \| yad vā, tādṛśa-krīḍā-kautukaṁ dṛṣṭvā bhagavadīyā
deva-viśeṣā api gopa-rūpā bhūtvā nabhaḥsthā bhūmiṣṭhā vā praharṣeṇa
stuvanti smety āha---gopa-iti \| tataś ca raṅge naṭānām iva
gopa-**rūpinaṁ** stavārthaṁ tatra gopatayā sāmyābhiprāyeṇa
naṭa-dṛṣṭāntaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tatra śrīdāmādīnāṁ
sabhāpatitayā niviṣṭānām agrataḥ samutthāya sthitān anyān naṭa-veṣān
praśāṁsakān api gopān praśaṁsanīya-śrī-kṛṣṇādi-vaiśiṣṭyāya
praśaṁsati---gopa-iti \| **devāḥ** śrī-kṛṣṇopasana-paṭalādau tadvad
upāsyatvena prasiddhāḥ iti samāna-mahimatvaṁ vyañjitam \| tarhi kathaṁ
te tādṛśa-mahimatvena na kaiścit pratīyante ? kathaṁ vā bhavadbhiḥ
pratīyante ? tatrāha---devā api **gopa-jātyaiva praticchannāḥ**
guṇādibhis tu spaṣṭāḥ, avivekināṁ yat kiñcit sādhāraṇyena bhrāntir
bhavati, na tu vivekināṁ pratyuta tādṛśena tādṛśa-līlaupayikena
parama-guṇāviṣkāreṇa ca camatkārātiśaya eva syād iti bhāvaḥ \|

nanu, teṣāṁ gopa-jātitvam eva kutaḥ ? tatrāha---**gopāla-rūpiṇam** iti
nitya-yoge matv-arthīyaḥ, tatas tad-atyantābhīṣṭatvaṁ tasya rūpasya
darśayitvā, teṣāṁ tad-anurūpatvam evānurūpam iti dhvanitaṁ \| evaṁ
samāna-rūpa-veṣatvaṁ ca vyaktaṁ samāna-guṇatvaṁ vyanakti---**naṭā**
**iva** iti\| evam anyeṣv api guṇeṣu jñeyam \| ataḥ sarvathā
tad-yogyatvāt devayanti krīḍayanti devā iti ca śeṣoktiḥ \| he **nṛpa**
iti narottamatvena bhavataivedaṁ jñāyata eveti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** praśaṁsanīya-mahima-dyotanāya
praśaṁsakān praśaṁsati---gopa-iti \| gopāḥ śrī-kṛṣṇopāsana-paṭalādau
tadvad-upāsyatvena prasiddhāḥ śrīdāma-sudāma-vasudāmādayaḥ iti \|
samāna-mahimatvaṁ vyañjitam \| tarhi kathaṁ kaiścit tādṛśa-mahimatvena
na te pratīyante ? kathaṁ vā bhavadbhiḥ pratīyante? tatrāha---**devā**
api **gopa-jātyaiva praticchannā** guṇādibhis tu spaṣṭāḥ \|

nanu, teṣāṁ gopa-jātitvaṁ kutaḥ ? tatrāha---**gopāla-rūpiṇam** iti
nitya-yoge matv-arthīyaḥ \| tatas tad-atyantābhīṣṭatvaṁ tasya rūpasya
darśayitvā teṣāṁ tad-anurūpatvaṁ darśitam \|\|11-15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (kr̥ṣṇa-sandarbhaḥ 117) :** ata
eva---gopa-jāti-praticchannā ity atra sāmyam eva sūcitam \| arthaś ca
**devāḥ** śrī-kṛṣṇāvaraṇe mad-bhakta-pūjābhyadhikā \[11.19.21\] iti
nyāyena tadvad evopāsyā api śrīdāmādayo **gopa-jātyā praticchannā**
anya-gopa-sāmānya-bhāvena prāyas tādṛśatayā lakṣayitum aśakyāḥ \| tatra
**kṛṣṇaṁ rāmaṁ ca gopāla-rūpiṇam** iti dṛṣṭānta-garbhe yathā tādṛśāv api
tau tad-rūpiṇau, tathā te'pīty arthaḥ \| atra devā ity anena guṇa-sāmyaṁ
cābhipretam iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇopāsakair bhaktair
upāsyatvād āgamādiṣu tathā prasiddhyā ca **devāḥ** kintu **gopa-jātyā
praticchannā** iti teṣāṁ devānām api gopa-jātitvam ity arthaḥ \| yad vā,
gopa-jātiṣu kṛṣṇa-sakheṣu madhya eva praticchannāḥ nara-veśena
bhava-nāradādayo bhaktās tal-līlāsvādārtham ity arthaḥ \|
**gopāla-rūpiṇam** iti nitya-yoge iniḥ \|\|11\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tan-nṛtya-darśanārthaṁ
śiva-nāradādayaś ca tatrāgatya ity āha---**gopa-jātiṣu** kṛṣṇa-sakheṣu
tad-divasānāgata-gopākṛti-veṣaiḥ **praticchannāḥ** pihitā **devā
gopāla-rūpiṇaṁ** śṛṅga-veṇu-dharaṁ **kṛṣṇaṁ rāmaṁ** ca **īḍire**
tuṣṭuvuḥ \| nitya-yoge iniḥ \|\|11\|\|

**\...**

**\|\| 10.18.12 \|\|**

**bhrāmaṇair laṅghanaiḥ kṣepair āsphoṭana-vikarṣaṇaiḥ \|**

**cikrīḍatur niyuddhena kāka-pakṣa-dharau kvacit \|\|**

**śrīdhara-svāmī (bhāvārtha-dīpikā) : kāka-pakṣāś** cūḍā-karaṇāt
prāktana-keśāḥ \| bhrāmaṇādi-prakārair **niyuddhena** bāhu-yuddhena
**cikrīḍatuḥ** \|\|12.13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** trivṛt-kṛta-veṇī-dhāriṇau
karṇāgra-lambi-vakrālakādharau vā kāka-pakṣas trivṛd veṇyāṁ
madhya-muṇḍita-keśake iti śabda-ratnākare \| **bhrāmaṇaiḥ**
maṇḍalākāreṇa calanaiḥ \| **laṅghanaiḥ** rāśīkṛta-vālukā-puñjopari bahūn
ullaṅghya patanaiḥ \| ekaṁ prasārita-pādaṁ bālaṁ karācchādita-netraṁ
kṛtvā tad-upari-laṅghanaṁ kṛtvā gacchati \"sa ca ko gataḥ?\" iti
pṛcchyate yatra tair vā \| **kṣepaiḥ** ākṣepa-vākyaiḥ
pāṣāṇa-golakādi-prakṣepaṇair vā \| **āsphoṭanaiḥ** ekaṁ hastaṁ
dvi-guṇīkṛtya itareṇa pāṇinā sphālana-rūpaiḥ, karatalena
bhuja-mūlāghātair vā \| **niyuddhena** malla-*yuddhena* ca \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhrāmaṇāni** yantrādīnām,
anyo\'yaṁ vā hasta-grahaṇādinā, anyeṣāṁ keśāñcid vā gopānāṁ taiḥ
**kṣepāiḥ** kṣepaṇaiḥ kandukādīnāṁ bhrāmaṇavad vā, **āsphoṭanaiḥ**
karatalāghātādibhiḥ, **vikarṣaṇair** ākarṣaṇaiḥ pāśādīnāṁ tadvad vā,
**niyuddhena** mallavad vā-yuddhena \| **kāka-pakṣaḥ**
keśa-gumphita-veṇī-trayam iti kecid āhuḥ, kvacid ity asya bhrāmaṇādibhiḥ
saha pratyekam anvayaḥ \| yad vā, śakti-viśeṣeṇa yugapad evānyālakṣitaṁ
tais taiś **cikrīḍatur** iti pūrvavad aiśvaryaṁ jñeyam \| yad vā, tais
tair yan niyuddhaṁ, tataś ca tad tad arthī\'gre raṅga-sthalyāṁ
malla-yuddhe vyakto bhāvi \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha nṛtya-kautukānantaraṁ
kṛtaṁ yuddha-kautukaṁ varṇayati---anyonyaṁ hasta-grahaṇādinā
**bhrāmaṇair laṅghanair** adho nipātyārohaṇaiḥ **kṣepaiḥ**
prativinodanaiḥ **āsphoṭanaiḥ** karatalena bhuja-mūlāghātaiḥ
**vikarṣaṇaiḥ** ākarṣaṇaiḥ **niyuddhena** bāhu-yuddhena **kāka-pakṣaḥ**
keśa-gumphita-veṇī-trayam iti kecit \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : āsphoṭanaiḥ** karatalena
bhuja-mūlāghātaiḥ **niyuddhena** bāhu-yuddhena kākapakṣāś cūḍākaraṇāt
prāktanāḥ keśā iti svāmi-caraṇāḥ \| keśa-gumphita-veṇī-trayam iti kecit
karṇāgra-lambi-vakrālakā ity anye \|\|12\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** atha yuddha-kautukam
āha---bhramaṇair iti \| mitho hasta-grahādinā **bhrāmaṇaiḥ laṅghanair**
adho nipātyārokṣaṇaiḥ **kṣepaiḥ** pratiloma-vinodanaiḥ **āsphoṭanaiḥ**
karatalena bhūja-mūlāghātaiḥ **vikarṣaṇair** ākarṣaṇaiḥ **niyuddhena**
bhuja-yuddhena **kāka-pakṣaḥ** keśa-gumphita-veṇī-trayīty eke,
karṇāgra-lambi-vakrālakā ity apare \|\|12\|\|

**\...**

**\|\| 10.18.13 \|\|**

**kvacin nṛtyatsu cānyeṣu gāyakau vādakau svayam \|**

**śaśaṁsatur mahā-rāja sādhu sādhv iti vādinau \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : svayaṁ** rāma-kṛsṇāv ivaty
arthaḥ \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pūrvaṁ gopānāṁ
śrī-kṛṣṇa-santoṣaṇa-paratoktā, idānīṁ tayos tat-santoṣaṇaparatām
āha---kvacid iti, **svayaṁ** svecchayaivety arthaḥ \| evaṁ
nirbhara-krīḍā-raso darśitaḥ \| **mahā-rāja** he rāja-varga-madhye
śrī-kṛṣṇa-bhakti-viśeṣeṇa parama-śreṣṭety arthaḥ \| ataḥ paramādbhutaṁ
tasya dṛśaṁ bhakta-vātsalyaṁ bhavān eva śrotum arhatīti bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha niyuddha-śramānantaraṁ
kautukena svayaṁ nāṭya-gurūpamāṇābhyāṁ gānādikam api kurvadbhyāṁ
śrī-rāma-kṛṣṇābhyāṁ praśasyamānānām anyeṣām api nṛtyam āha---kvacit iti
\| **ca**-kāraḥ pūrvokta-śrī-kṛṣṇa-nṛtyāpekṣayā **sādhu-sādhv** iti
**vādinau** santau **śaśaṁsatuḥ** tat tad-gati-viśeṣaṁ viśiṣya ślāghāṁ
cakratuḥ evaṁ nirbhara-krīḍā-raso darśitaḥ **mahā-rāja** ! he
rāja-varga-madhye śrī-kṛṣṇa-bhakti-viśeṣeṇa parama-śreṣṭheti bhavān
evedaṁ śrotum arhatīti bhāvaḥ \| evaṁ **nṛtya**-miśra-gānānusāreṇa
krama-prāptaṁ tad amiśra-gānam apy ūhyam iti prakaraṇābhiprāyaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** atha niyuddhānantaram
upaviṣṭābhyāṁ kautukena svayaṁ nāṭyācāryāyamāṇābhyāṁ gānādikaṁ ca
kurvadbhyāṁ śrī-rāma-kṛṣṇābhyāṁ praveśyamānānāṁ śrīdāmādīnāṁ nṛtyam
āha---kvacid iti \| **śaśaṁśatur** iti ratna-hārādikaṁ ca dadatur iti
bodhyam \|\|13\|\|

**\...**

\|\| 10.18.14 \|\|

**bilvaiḥ kvacid kumbhaiḥ kva cāmalaka-muṣṭibhiḥ \|**

**aspṛśya-netra-bandhādyaiḥ kvacin mṛga-khagehayā \|\|**

**śrīdhara-svāmī (bhāvārtha-dīpikā) : kumbhaiḥ** kumbha-vṛkṣa-phalaiḥ \|
**aspṛśyatvaṁ** **netra-bandhaś** ca tad-ādyaiḥ \| **mṛgāṇāṁ** sva-gāṇāṁ
ca ceṣṭayā \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kumbho-lūkha-lake klībe
kauśiko gugguluḥ pumān ity amaraḥ \| vartulaṁ **kuṁbha**-*phalam* \|
pṛṣṭato dhāvanāt spraṣṭum apy aśakyaṁ tvaṁ māṁ **spṛśe**ty uktvā purato
līlayā dhāvati yatra tad spṛśya-krīḍanam \| vastreṇa netram ācchādya māṁ
spṛśeti nigadya taṁ muktvā purato bhramaṇaṁ **netra-bandha**-līlā \|
dūrāntara-pradeśe sthitaṁ vṛkṣaṁ lakṣyī-kṛtyobhābhyāṁ prāg
*vṛkṣa*-sparśī vijayī syād iti krīḍā dhāvana-sañjñety ādy apadād grāhyā
\| sparśasyāditsā cikīrṣābhyāṁ yā krīḍā, tatra spraṣṭur
jayo'spraspraṣṭuḥ parājayaḥ, alakṣitam eva pṛṣṭa-deśam āsādya pāṇibhyāṁ
netra-bandhakam, paricetur jayo'nyathā parājayaḥ \| sarvatra
jaya-parāyayor muralīvetrādir eva glahaḥ \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ādya**-śabdāt
nilāyana-setu-bandhādayo dyuta-kukkuṭa-yuddhādayaś ca, tathā madhyāhne
śrī-bhagavato viśrāma-samaye go-rasa-vikrayaṇādicchālenānati-dūre
sagītaṁ vrajantīnāṁ śrī-vallavīnāṁ vartmarādhanaddhyādi-kaharaṇaṁ
naikayottāraṇādikañc ety-ādi loka-prasiddhā jñeyāḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anyā api
yuddhādi-vicitra-līlāḥ saṅgṛhṇāti---kvacid iti trikeṇa \|
**bilvādibhiḥ** kṛtvā yāḥ krīḍās tābhiś ceratuḥ evaṁ loka-siddhābhir
anyābhiś ca krīḍābhiś ceratur ity anvayaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kvacid bilvair** iti
nikṣipyamāṇayor bilva-phalayoḥ parasparāghātaiḥ eva **kumbhaiḥ**
kumbha-vṛkṣa-phalaiḥ \| **aspṛśye**ti sparśasya aditsā-cikīrṣābhyāṁ
krīḍā tatra sparśa-kartur jayaḥ sparśa-karmaṇaḥ parājayaḥ alakṣitam eva
pṛṣṭha-deśam āsādya pāṇi-talābhyaṁ **netra-bandhakaṁ** paricinoti cet
parājayaḥ sarvatra jaya-parājayor muralī-vetrādir eva glahaḥ
**khaga-mṛgehaye**ti, khagādy-ākṛtimatāṁ mitho-yuddha-kūjitādikam
\|\|14.16\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** anyāś ca yuddhādi-līlā
saṅgṛhnāti **kvacid** iti tribhiḥ \| kṣipyamāṇayor **bilva**-phalayor
antyonyāghāto'yam āhavaḥ evaṁ **kumbhaiḥ** kumbha-taru-phalaiḥ
**aspṛśye**ti sparśāditsā-cikīrṣābhyāṁ krīḍaikāsparśa kartuṁ karmaṇoḥ
krameṇa jaya-parājayau **netra-bandhe**ti alakṣitam eva pṛṣṭa-deśam
āsādya \| kara-talābhyāṁ netra-pidhānam ekā krīḍā pidhāna-kartuḥ
paricaye parajayaḥ sarvatra jaya-parājayayor veṇu-vetrādir eva grahaḥ
**kvacit** **khage**ti khagādy-ākṛtimatāṁ mitho yuddha-kūjitādi-rūpaikā
krīḍā cikrīḍatur iti sambandhaḥ \| evaṁ paratra \|\|14\|\|

**\...**

\|\| 10.18.15 \|\|

**kvacic ca dardura-plāvair vividhair upahāsakaiḥ \|**

**kadācit syandolikayā karhicin nṛpa-ceṣṭayā \|\|**

**śrīdhara-svāmī (bhāvārtha-dīpikā) : dardura-plāvair**
maṇḍūka-plutibhiḥ \| spṛndolikayā kolālambanena \| **nṛpāṇām** iva
līlayā \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kadācit**
śrāvaṇa-śukla-tṛtīyam ārabhyety arthaḥ \| **nṛpa-ceṣṭayā** dāna-ghaṭṭe
nṛpasy eva ceṣṭā ghaṭṭakaraji-vṛkṣāyā vraja-bālā-nirodhas tayā \|
**upahāsakaiḥ**---śṛṇu bho ahaṁ te pitāsmi tvaṁ śyālosīty evam ākārakair
hāsya-janakair vacanaiḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upahāsakair hāsyajanakaiḥ
vicitrānukaraṇādibhiḥ kvacid iti dvirāvartanīyaṁ nṛpaceṣṭayā
giriśilā-siṁhāsanāsana-kausumacchatra-camarādi-paricchadatva-pātra-puraḥsaratvādimayyā
\|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī, jīva-gosvāmī
krama-sandarbhaḥ, bṛhat-krama-sandarbhaḥ) :** *na vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kadācit**
śrāvaṇa-śukla-tṛtīyām ārabhya **syandolikayā** dolāndolanena
**nṛpa-ceṣṭayā** dāna-ghaṭṭa-pradeśe nṛpasyeva ceṣṭā ghaṭṭa-kara
jighṛkṣayā vraja-bālānirodhas tayā \|\|15\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : durdurāṇām** iva plāvair
nirjharāṇāṁ kūrdanaiḥ **upahāsakair** hāsya-janakaiḥ
vicitrānukaraṇādibhiḥ **kadācit** śrāvaṇa-śukla-tṛtīyām ārabhya
**spandolikayā** dolāndolanena **nṛpa-ceṣṭayā**
giri-śilā-siṁhāsanādhiṣṭhāna-kausuma-cchatra-cāmarādi-paricchadatvaṁ
pātra-puraḥsaratvādi-rūpayā \|\|15\|\|

**\...**

**\|\| 10.18.16 \|\|**

**evaṁ tau loka-siddhābhiḥ krīḍābhiś ceratur vane \|**

**nady-adri-droṇi-kuñjeṣu kānaneṣu saraḥsu ca \|\|**

**śrīdhara-svāmī (bhāvārtha-dīpikā) : nadyo'dri-droṇyaḥ kuñjāni ca**
eteṣu \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ukta-vidhayā \|
**tau** rāma-kṛṣṇau \| **droṇī** nimna-sānusthalam \| yad vā,
droṇyo'dri-sandhayaḥ

> kāṣṭhāgārembu-vāhinyāṁ śaila-sandhau ca yoṣiti \|
>
> droṇī na strī māna-bhede droṇaḥ kāke kṛpāpatau \|\| iti trikāṇḍa-śeṣāt
> \|

antar-latā-nibaddho maṇḍapaḥ **kuñjaḥ**, nikuñja-kuñjau vā klībe
latādi-pihitodare ity amaraḥ \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upahāsakair
hāsya-janakair vicitra-bahu-rūpa-dhāraṇa-vividhānukaraṇādibhir lokeṣu
prasiddhābhir vartamānābhir vā, yāvatyo lokeṣu santi, tābhir eva
sarvābhir ity ataḥ kiṁ tat-tat-saṁjñādi-viśeṣa-varṇaneneti bhāvaḥ \|
**vane** śrī-vṛndāvane, **kānaneṣu** tad itareṣu tad antargateṣu vā
kāmya-karaṇādiṣu, tatra tayor vihāra-veśa-viśeṣaś coktaḥ
śrī-hari-vaṁśe---

> cārayantau vivṛddhāni godhanāni śubhānanau \|
>
> sphīta-śasya-prarūḍhāni vīkṣamāṇau vanāni ca \|\|
>
> kṣveḍayantau pragāyantau pracinvantau ca pādapān \|
>
> nāmabhir vyāharantau ca savatsā gāḥ parantapau \|\|
>
> niryoga-pāśair āsaktaiḥ skandhābhyāṁ śubha-lakṣaṇai \|
>
> vana-mālā-kulor askau bāla-śṛṅgā-vivarṣabhau \|\|
>
> suvarṇāñcan-cūrṇābhāvanyonya-sadṛśāmbarau \|
>
> mahendrā-yudha-saṁsaktau kṛṣṇa-śuklādi-vāmbudau \|\|
>
> kuśāgra-kusumānāṁ ca karṇa-pūrau manoramau \|
>
> vana-mārgeṣu kurvāṇau vanya-veśadharāvubhau \|\| \[ha.vaṁ. 2.14.2-6\]
> \|\| iti \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nadyaḥ adrayaḥ droṇyaś**
cādrisandhayaḥ

> kāṣṭhāgārembu-vāhinyāṁ śaila-sandhau ca yoṣiti \|
>
> droṇī na strī māna-bhede droṇaḥ kāke kṛpāpatau \|\| iti trikāṇḍa-śeṣāt
> \|

**vane** śrī-vṛndāvane **kānaneṣu** tad antargateṣu kāmyaka-vanādiṣu
tatra tayor vihāro veṣa-viśeṣaś coktaḥ śrī-hari-vaṁśe---

> cārayantau vivṛddhāni godhanāni śubhānanau \|
>
> sphīta-śasya-prarūḍhāni vīkṣamāṇau vanāni ca \|\|
>
> kṣveḍayantau pragāyantau pracinvantau ca pādapān \|
>
> nāmabhir vyāharantau ca savatsā gāḥ parantapau \|\|
>
> niryoga-pāśair āsaktaiḥ skandhābhyāṁ śubha-lakṣaṇai \|
>
> vana-mālā-kulor askau bāla-śṛṅgā-vivarṣabhau \|\|
>
> suvarṇāñcan-cūrṇābhāvanyonya-sadṛśāmbarau \|
>
> mahendrā-yudha-saṁsaktau kṛṣṇa-śuklādi-vāmbudau \|\|
>
> kuśāgra-kusumānāṁ ca karṇa-pūrau manoramau \|
>
> vana-mārgeṣu kurvāṇau vanya-veśadharāvubhau \|\| \[ha.vaṁ. 2.14.2-6\]
> \|\| iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : droṇyaś cādri**-sandhyaḥ
hrasvāntatvaṁ vicāryaṁ **kānaneṣu** antar-vaneṣu \|\|16.20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : droṇyaś cādri**-sandhayaḥ
\|\|16\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : adrīṇāṁ droṇayaḥ**
sandhayaḥ \| eṣā līlā sarveśvarasya hareḥ sva-samāna-guṇair bhaktaiḥ
saha mādhurya-pradhānāyāṁ vṛndāṭavyāṁ prādurbhavantī paritoṣaika-hetur
vaikuṇṭhādi-dhāmasv aiśvarya-pradhāneṣu tu durlabhā nikhilorvī-pater
ugra-śāsanasyāpi kvacid atiramye **vijane** pañcaṣair mitraiḥ
sahoccāvacākrīḍāti-sukhaika-hetur dṛśyate \| anyathāṅgeṣu jīryamāṇāḥ
kalā vaimanasyāya syuḥ \|\|16\|\|

**\...**

**\|\| 10.18.17 \|\|**

**paśūṁś cārayator gopais tad-vane rāma-kṛṣṇayoḥ \|**

**gopa-rūpī pralambo \'gād asuras taj-jihīrṣayā \|\|**

**śrīdhara-svāmī (bhāvārtha-dīpikā) :** **cārayatoḥ** satoḥ **tad-vane**
tasmin vane \| tayor **jihīrṣayā** \|\|17.18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : gopa-rūpī** yaḥ kaścid gopas
tad dine kiñcit kṛtyārthaṁ gṛhe sthitas tad rūpadhārī \| tayoḥ
**rāma-kṛṣṇayoḥ** \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paramaiśvarya
viśeṣa-garbhāṁ madhura-madhurāṁ laukikīṁ lilām uktvā adhunā
śrī-balarāma-dvārā vihitāṁ prakaṭaiśvaryām alaukikīm āha---paśūn
ity-ādinā \| **gopaiḥ** saha **tad vane** śrī-vṛndāvane, kṛṣṇasyādau
nirdeśaḥ, sarvatra tasyaiva prādhānyāt, viśeṣataś **cātra**
pralaba-vadhe tasyaiva prayojakatvāt \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** paramaiśvarya-viśeṣa-garbhā
madhura-madhurāṁ laukika-līlām uktādhunā śrī-baladeva-dvārā vihitāṁ
prakaṭaiśvaryām alaukikīm āha---paśūn ity-ādinā \| yaḥ ko\'pi **gopas**
**tad** dine gṛhe tiṣṭhan tad **rūpī**ty arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : cārayatoḥ** satoḥ
**gopa-rūpī** yaḥ ko'pi gopas **tad**-dine kiñcit kṛtyārthaṁ gṛhe
sthitas tad-rūpa-dhārī tayor **jihīrṣayā** \|\|17\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : cārayatoḥ** satoḥ
**gopa-rūpī**ti tad-vāsare yaḥ kaścid gopaḥ kiñcit kāryānurodhāt veśmani
sthitasya rūpaṁ bibhrat tayor **jihīrṣayā** \|\|17\|\|

**\...**

\|\| 10.18.18 \|\|

**taṁ vidvān api dāśārho bhagavān sarva-darśanaḥ \|**

**anvamodata tat-sakhyaṁ vadhaṁ tasya vicintayan \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tam** pralambam \|
**tat-sakhyam** pralamba-sakhyam \| **anvamodata** svīcakāra \|
**tasya** pralambasya \| **dāśarha** iti \| pralamba-baka-cānūra
\[bhā.pu.10.2.1\] ity-ādinā yadu-kula-kadane mukhyatayā nirdiṣṭasya
pralambasya vadhena yadu-kula-hitāpekṣayā \| tad-vedane hetuḥ
**sarva-darśanaḥ** sarvajñaḥ \| **cintayan** anena prakāreṇa
ghātayiṣyāmīti cintayan \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dāśārhaḥ**
śrī-yadu-kulābdhi-candra iti bhrātṛtayā śrī-baladevasya kīrti-vistāraṇe
hetur uddiṣṭaḥ \| yad vā, pralamba-baka-cāṇūra \[bhā.pu.10.2.1\]
ity-ādinā yadu-kula-kadane mukhyatayādau nirdiṣṭasya pralambasya vadhena
yadu-kula-hita-viśeṣāpekṣayā sarvaṁ paśyati sākṣāt karotīti \| kiṁ vā,
**sarveṣāṁ darānaṁ** jñāna yasmāt \| yad vā, sarvāṇi darśanāni śāstrāṇi
vaiśeṣikādīni vā ṣaṭ, yasmin tātparyato vartanta iti saḥ \| yato
**bhagavān** sākṣāt parameśvaraḥ \| atas **taṁ** **vidvān** jānann api
viśeṣeṇa **cintayan** agrajasya kīrti-vistāraṇāya tam asya skandham
āruhya tenāyaṁ ghātayitavyaḥ \| tad-arthaṁ ca vāhya vāhaka-krīḍāyāṁ
kāryāyām imam ātma-pakṣe kṛtvā svayam ahaṁ parājito bhūtvainam api
parājitaṁ kārayiṣyāmīty-ādikaṁ bhavayan, evaṁ sarva-darśana ity
asyātraiva vānvayaḥ, yata evaṁ kṛte evaṁ bhaviṣyatīty ādikaṁ sarvam eva
jānātīty arthaḥ \| atas tena agantukena durbuddhināpi daityena sakhyam
**anvamodata**---anyathā śrī-baladevasya sukhād
uttuṅga-skandhādhirohaṇāsiddheḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dāśaṛha** iti
pralamba-baka-cāṇūra \[bhā.pu.10.2.1\] ity-ādinā yadu-kulakadane
mukhyatayādau nirdiṣṭasya pralambasya badhena
yadu-kula-hita-viśeṣāpekṣayā tad vedane hetuḥ **sarva-darśanaḥ**
sarvajñaḥ yato **bhagavān** **vicintayan** vakṣyamāṇa-prakāreṇa
vicārayan **tasya sakhyaṁ** sakhyuḥ karma ceṣṭām iti yāvat \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vicintayan** anenaiva
prakāreṇa saṅghātayiṣyāmīti cintayā **niścinvan** \|\|18.19\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : dāśārhaḥ** **kṛṣṇaḥ tasya
vadhaṁ vicintayann** iti anena vidhinainaṁ ghātayiṣyāmīti cintayā
**niścinvan** \|\|18.19\|\|

**\...**

\|\| 10.18.19 \|\|

**tatropahūya gopālān kṛṣṇaḥ prāha vihāra-vit \|**

**he gopā vihariṣyāmo dvandvī-bhūya yathā-yatham \|\|**

**śrīdhara-svāmī (bhāvārtha-dīpikā) : yathā-yathaṁ**
vayo-balādy-anurūpaṁ **dvandvī-bhūya** \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** tadā \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra tad vadhe nimitte
tad vane vā, prakarṣeṇāha---pralambasyāpi manoramatvāt,
**vihāra-vit**---dvanda-krīḍayaivāgrajasya sukhaṁ
pralamba-skandhādhi-rohaṇaṁ bhavatīti krīḍā-prakāraṁ vettīty arthaḥ \|
yad vā, vāhya-vāhaka-lakṣaṇa-vividha-krīḍā-prakārābhijñaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatra** tad vadhe nimitte
prakarṣeṇāha---pralambasyāpi manoramatvāt **vihāra-vit** yataḥ sa eva
tatra sarvajño'bhijña ity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī, baladeva-vidyābhūṣaṇaḥ
vaiṣṇavānandinī) :** *na vyākhyātam***.**

**\...**

\|\| 10.18.20 \|\|

**tatra cakruḥ parivṛḍhau gopā rāma-janārdanau \|**

**kṛṣṇa-saṅghaṭṭinaḥ kecid āsan rāmasya cāpare \|\|**

**śrīdhara-svāmī (bhāvārtha-dīpikā) : parivṛḍhau** nāyakau \| **tatra**
kecana **kṛṣṇa-saṅghaṭṭinaḥ** kṛṣṇa-pakṣīyāḥ \|\|20.21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** bihāre \| prabhuḥ
parivṛḍho'dhipaḥ ity amaḥ \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tatra** dvandva-vihāre
**gopāś cakrur** iti sahaja-vinayādi-sād-guṇyena svayaṁ tābhyāṁ tad
abhavanāt, **janārdanaṁ** iti janaṁ duṣṭa-mardayatīti
pralamba-ghātanasya \| kiṁ vā, janaiḥ sevakair adyate yācyata iti
parivṛḍatārthaṁ gopānāṁ prārthanasyābhi-prāyeṇa, **kṛṣṇa-sakhīnām** ādau
nirdeśaḥ, kṛṣṇa-priyatvena sarveṣāṁ prāk tat-pakṣe bhavanāt, **apare**
śrī-kṛṣṇegitābhijñās tat-prīty eka-parās tat-priyatamāḥ śrī-dāma-vṛṣam
ādayaḥ, yathā śrī-hari-vaṁśokta-jala-krīḍāyāṁ sva-sutāḥ
śrī-bala-rāma-pakṣe tat-sutāś cātma-pakṣe tena kṛtā iti \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gopā** iti saty api
sakhya-sāmānye varga-bhedena tayoḥ pṛthak-pṛthak tad viśeṣavatāṁ teṣām
asaṅkocātiśayavat krīḍā-rasāya vaiparītyena **parivṛḍhau** **cakruḥ**
evam eva ca tayor mithaḥ praṇayo\'pi vivṛttaḥ syāt yathā
hari-vaṁśokta-jala-krīḍāyāṁ svasutā śrī-bala-rāma-pakṣe tat sutāś
cātma-pakṣe tena kṛtāḥ ataḥ śrī-dāmādayo **rāma-saṅghaṭṭino** jātāḥ
rāmeti ramaṇābhiprāyeṇa **janārdane**ti tat tat krīḍābhiḥ
sva-manoratha-purakatayā sarvair yācyamānatvābhiprāyeṇa \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : parivṛḍhau** nāyakau
**kṛṣṇasya saṅghaṭṭo** yūthaḥ, tad-gatāḥ \|\|20\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : parivṛḍhau** nāyakau
**kṛṣṇasya saṅghaṭṭe** yūthaḥ, tad-vartinaḥ \|\|20\|\|

**\...**

\|\| 10.18.21 \|\|

ācerur vividhāḥ krīḍā vāhya-vāhaka-lakṣaṇāḥ \|

yatrārohanti[^9] jetāro vahanti ca parājitāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yatra** yasyāṁ krīḍāyām \|
**jetāraḥ** pihita-phalādi-jñānāvanta **ārohanti**
nija-pratidvandvi-gopaṁ **vāhanatve** kalpayati \| **parājitāḥ**
pihita-phalādy ajñānavanto **vahanti** **vāhanāni** bhavantīty arthaḥ
\|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vividhā**
hariṇākrīḍanākhyādayaḥ, tathā ca śrī-viṣṇu-purāṇe---

> hariṇākrīḍaṇaṁ nāma bāla-krīḍanakaṁ tataḥ \|\|
>
> prakrīḍitā hi te sarve dau dvau yugapad utpatan \|\| \[vi.pu. 5.9.12\]
> iti,

**bāhya-vāhaka-lakṣaṇatvam** evāha---**yatre**ti \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vividhāḥ** hariṇā
krīḍanākhyādayaḥ tathā ca śrī-viṣṇu-purāṇe---

> hariṇā krīḍanaṁ nāma bala-krīḍanakaṁ tataḥ \|
>
> prakīḍitā hi te sarve dvau dvau yugapad utpatan \|\| \[vi.pu. 5.9.12\]
> iti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kintu
bāhya-vāhaka-lakṣaṇāḥ asyārthaṁ vivṛṇoti---yatreti \| tena
sparśa-khelāyāṁ rāma-saṅghaṭṭināṁ madhye ko'pi kṛṣṇa-saṅghaṭṭināṁ kam
api yadi spṛśati tadā rāma-saṅghaṭṭinaḥ sarva eva **parājitā**
yathā-yathaṁ **vahanti** \| evaṁ jayanti cet kṛṣṇa-saṅghaṭṭinas tān
rāma-saṅghaṭṭino vahanti \| evam eva netra-bandhādi-khelāyām api
\|\|21\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vāhya-vāhaka-krīḍārthaṁ
vivṛṇoti---yatreti \| sparśa-velāyāṁ rāma-saṅghaṭṭināṁ madhye cet ko'pi
kṛṣṇa-saṅghaṭṭināṁ kam api spṛśati tadā rāma-saṅghaṭṭinaḥ sarve'pi
jayinaḥ **ārohanti** tān kṛṣṇa-saṅgḥaṭṭinaḥ sarve'pi **parājitā**
yathā-yathaṁ **vahanti** kṛṣṇa-saṅghaṭṭinaś cej jayanti tān
rāma-saṅghaṭṭino vahantīti \|\|21\|\|

**\...**

\|\| 10.18.22 \|\|

vahanto vāhyamānāś ca cārayantaś ca go-dhanam \|

bhāṇḍīrakaṁ nāma vaṭaṁ jagmuḥ kṛṣṇa-purogamāḥ \|\|

**śrīdhara-svāmī (bhāvārtha-dīpikā) : vāhyamānāḥ** pṛṣṭhe nohyamānāḥ
\|\|22.24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vahantaḥ** dhārayantaḥ \|
**bhāṇḍarīvaṭo**'varohaṇa-sthānatvena kalpita ity arthaḥ \|
tathārohaṇa-sthānam api tat-samīpavarty eva jñeyam \| sa ca vaṭo
hari-vaṁśe varṇitaḥ \|

> dadarśa vipulodagraṁ śākhinaṁ śākhināṁ varam \|\|
>
> sthitaṁ dharaṇyāṁ meghābhaṁ niviḍaṁ dala-sañcayaiḥ \|
>
> gaganārdhocchritākāraṁ parvatābhoga-dhāriṇam \|\|
>
> nīla-citrāṅga-varṇaiś ca sevitaṁ bahubhiḥ khagaiḥ \|
>
> phalaiḥ pravālaiś ca ghanaiḥ sendra-cāpa-ghanopamam \|\|
>
> bhavanākāra-viṭapaṁ latā-puṣpa-sumaṇḍitam \|
>
> viśāla-mūlāvanataṁ pavanāmbhoda-dhāriṇam \|\|
>
> ādhipatyam ivānyeṣāṁ tasya deśasya śākhinām \|
>
> kurvāṇaṁ śubha-karmāṇaṁ nirāvarṣam anātapam \|\|
>
> nyagrodhaṁ parvatāgrābhaṁ bhāṇḍīraṁ nāma nāmataḥ \|\| \[ha.vaṁ.
> 2.11.18-22\] iti \|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vāhyamānā** ūhyamānāḥ
pṛṣṭhādy ārūḍāś ca api **go-dhanam** api **cārayantaḥ**, saṁjñāyāṁ kaḥ,
bhāṇḍoraṁ **nāma bhāṇḍīrākhyam** ity arthaḥ \| yad vā, nāmnaiva
**vaṭaṁ** tattvatas tu sarva-vṛkṣa-krma-śreṣṭhaṁ kalpa-drumam ity arthaḥ
\| sa ca varṇitaṁ śrī-hari-vaṁśe---

> dadarśa vipulodagraṁ śākhinaṁ śākhināṁ varam \|\|
>
> sthitaṁ dharaṇyāṁ meghābhaṁ niviḍaṁ dala-sañcayaiḥ \|
>
> gaganārdhocchritākāraṁ parvatābhoga-dhāriṇam \|\|
>
> nīla-citrāṅga-varṇaiś ca sevitaṁ bahubhiḥ khagaiḥ \|
>
> phalaiḥ pravālaiś ca ghanaiḥ sendra-cāpa-ghanopamam \|\|
>
> bhavanākāra-viṭapaṁ latā-puṣpa-sumaṇḍitam \|
>
> viśāla-mūlāvanataṁ pavanāmbhoda-dhāriṇam \|\|
>
> ādhipatyam ivānyeṣāṁ tasya deśasya śākhinām \|
>
> kurvāṇaṁ śubha-karmāṇaṁ nirāvarṣam anātapam \|\|
>
> nyagrodhaṁ parvatāgrābhaṁ bhāṇḍīraṁ nāma nāmataḥ \|\| \[ha.vaṁ.
> 2.11.18-22\] iti \|

tatra gamanaṁ suprasiddhaṁ tat-sthānigraja-kīrti-vistāraṇāya \| kiṁ vā,
nidāghe tad vistīrṇa-śitalacchāyāṁ sukha-krīḍārtham \| yad vā,
svapriyasya bhāṇḍīrasyaiva māhātmyārtham, ata eva **kṛṣṇaḥ**
sarvākarṣako bhagavān **purogamo**\'gragāmī yeṣāṁ te \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bāhyamānā** ūhyamānāḥ
skandhārūḍhāḥ **bhāṇḍīrakam** iti sañjñāyāṁ kan **nāma** prasiddhau sa
ca varṇitaḥ śrī-hari-vaṁśe---

> dadarśa vipulodagraṁ śākhinaṁ śākhināṁ varam \|\|
>
> sthitaṁ dharaṇyāṁ meghābhaṁ niviḍaṁ dala-sañcayaiḥ \|
>
> gaganārdhocchritākāraṁ parvatābhoga-dhāriṇam \|\|
>
> nīla-citrāṅga-varṇaiś ca sevitaṁ bahubhiḥ khagaiḥ \|
>
> phalaiḥ pravālaiś ca ghanaiḥ sendra-cāpa-ghanopamam \|\|
>
> bhavanākāra-viṭapaṁ latā-puṣpa-sumaṇḍitam \|
>
> viśāla-mūlāvanataṁ pavanāmbhoda-dhāriṇam \|\|
>
> ādhipatyam ivānyeṣāṁ tasya deśasya śākhinām \|
>
> kurvāṇaṁ śubha-karmāṇaṁ nirāvarṣam anātapam \|\|
>
> nyagrodhaṁ parvatāgrābhaṁ bhāṇḍīraṁ nāma nāmataḥ \|\| \[ha.vaṁ.
> 2.11.18-22\] iti \|

tatra **gamanaṁ** nidāgha-krīḍaucityāt \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : vāhyamānā** ūhyamānāḥ \|\|22.32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhāṇḍīrakaṁ vaṭaṁ jagmur**
iti sa eva vaṭo 'varohaṇasthānakalpita ity arthaḥ \|
tathaivārohana-sthalam api tat samīpavarti jñeyam \|\|22\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : bhāṇḍīrakam** iti sañjñāyā
kan sa evādarohaṇa-sthānaṁ kalpitaḥ ārohaṇa-sthānantu tad antika-varti
bodhyam \|\|22.23\|\|

**\...**

\|\| 10.18.23 \|\|

rāma-saṅghaṭṭino yarhi[^10] śrīdāma-vṛṣabhādayaḥ \|

krīḍāyāṁ jayinas tāṁs tān ūhuḥ kṛṣṇādayo nṛpa \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāṁs tān** **śrīdāmādīn**
\|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vahanto bāhyamānāś ceti
pūrvaṁ sarveṣāṁ mitho jaya-parājayāv uddiṣṭau, adhunā ca bhāṇḍīre
śrī-bala-devasya pralamba-skandhārohaṇārthaṁ śrī-kṛṣṇecchayā
tat-pakṣīyāṇāṁ parājayaṁ vadan rāma-pakṣīyāṇām eva jayam āha---dvābhyām
\| **ādi**-śabdāt subalādayārbhakā iti bālya-krīḍāyāḥ svabhāva evāsāv
iti bhāvaḥ \| **nṛpe**ti pāṭhe bhaktavaśyatātiśayena parama-vismayāt
tat-sambodhanam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yarhi** ye ye
**śrīdāma-vṛṣabhādayaḥ** **krīḍāyāṁ** jayino babhūvus tarhi **tāṁs tān**
kṛṣṇādaya **uhur** ity anvayaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī, baladeva-vidyābhūṣaṇaḥ
vaiṣṇavānandinī) :** *na vyākhyātam.*

**\...**

\|\| 10.18.24 \|\|

uvāha kṛṣṇo bhagavān śrīdāmānaṁ parājitaḥ \|

vṛṣabhaṁ bhadrasenas tu pralambo rohiṇī-sutam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : uvāha** **kṛṣṇa** iha
vatyayo jñeya uvāha kṛṣṇaṁ śrīdāmā \[ha.vaṁ. ?\]
ity-ādi-harivaṁśādi-virodhāt \| vyatyayābhāve kā hāniḥ ? ata
āha---bahu-māna-virodhe tu vyatyāsaḥ śabdato'rthataḥ iti śabdasyārthasya
ca virodhe vyatyāso na doṣāyety arthaḥ \|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān**
bhakta-vaśyatādi-guṇa pradarśaka ity arthaḥ \| yad vā, nanu **śrīdāmā**
kutas tad asahata ? tatrāha---bhagavān parama-kautukī ity arthaḥ \| kiṁ
ca, **kṛṣṇo** nija-prāṇeśvaraḥ, tat-kautuka-siddhaye
tat-prīty-ekāpekṣayeti bhāvaḥ \| **rohiṇyāḥ sutam** iti tat sutatvena
tasya śrī-kṛṣṇena saha bhedaṁ matvā tayor anyonya-snehādy-avimarṣeṇa
hartum avahad iti bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhagavān** iti yuṣmākaṁ yo
bhagavān so'smākaṁ vraja-vāsibhiḥ parājita iti narma ca vyañjitaṁ \|
**rohiṇyāḥ sutam** iti tena tat-prabhāvājñānasyāpekṣayā \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ :** *na vyākhyātam***.**

---------------------------------------------------------------------------------------------------------------------

**bṛhat-krama-sandarbhaḥ, uvāha kṛṣṇo bhagavān śrīdāmānaṁ parājitaḥ \|**
bhakta-vātsalya-līleyaṁ yad-bhakteṣu svayam aparājito'pi parājito
bhavati \| athavā, bhagavān kṛṣṇaḥ stoka-kṛṣṇaḥ tasya bhagavat-sakhitvam
eva, na tu bhagavattvam \|\|24.32\|\|

---------------------------------------------------------------------------------------------------------------------

**viśvanātha-cakravartī sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : bhagavān** iti bhavatāṁ
bhagavān asmākaṁ vraja-vāsibhiḥ parājita iti narma vyajyate \|\|24\|\|

**\...**

\|\| 10.18.25 \|\|

aviṣahyaṁ manyamānaḥ kṛṣṇaṁ dānava-puṅgavaḥ \|

vahan drutataraṁ prāgād avarohaṇataḥ param \|\|

**śrīdhara-svāmī (bhāvārtha-dīpikā) :** kṛṣṇa-dṛṣṭi-vañcanāya
avaruhyate'sminn ity **avarohaṇaṁ** maryādā, tataḥ **paraṁ** dūram
**agāt** \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : aviṣahyaṁ** yoddhum aśakyam
\| yad vā, kṛṣṇam aviṣahyaṁ voḍhum aśakyaṁ matvā rāmaṁ **vahann agād**
iti sambandhaḥ \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tathāpi
kaṁsa-mukhyāriṁ śrī-kṛṣṇaṁ hartuṁ katham ayaṁ nāceṣṭenaṁ ? ity
āśaṅkyāha---aviṣahyam iti \| ata eva kṛṣṇa-pakṣīyo bhūtvā baladevaṁ
**vahan** sat, yato mānaveṣu puṅgavo balādinātiśreṣṭhaḥ \| yad vā,
śrī-baladeva-karaṇakaḥ tad-vadhārthaṁ śrī-kṛṣṇaecchayaiva baladevaṁ
vahan, **avarohaṇato**\'vatāraṇa-sīmātaḥ **paraṁ** parataḥ
prakarṣeṇāvaikalyādinā gatā, tathā ca viṣṇu-purāṇe---

> te vāhayantas tv anyonyaṁ bhāṇḍīra-skandham etya vai \|
>
> punar nivartitāḥ sarve ye ye pūrvaṁ parājitāḥ \|\|
>
> saṅkarṣaṇaṁ tu skandhena śīghram utkṣipya dānavaḥ \|
>
> na tasthau prajagāmaiva sa-candra iva vāridaḥ \|\|\[vi.pu. 5.8.15-16\]
> \|\| iti \|

tatra hetuḥ---**aviṣahyam** iti \| śrī-**kṛṣṇasya** dṛṣṭi-gocare kiñcid
asya kartuṁ na śakṣyāmīti cintayann ity arthaḥ \|
**dānava-puṅgavo**\'pi, tathāpi dvayor jihīrṣayā gatasyāpi tasya
kevala-śrī-baladeva-haraṇe sa eva hetur anusandheyaḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tathāpi kaṁsasya
mukhyāriṁ śrī-kṛṣṇaṁ hartuṁ katham ayaṁ nāceṣṭata? ity āha---aviṣahyam
iti \| śrī-rāma-dvārā mārayituṁ śrī-kṛṣṇena tat-teja āvṛtya sva-tejasa
āviṣkṛteḥ \| ata eva kṛṣṇa-pakṣiyo bhūtvā baladevaṁ **vahan** san yato
**dānaveṣu puṅgavaḥ** balādinā śreṣṭhaḥ **avarohaṇataḥ**
bhāṇḍīra-skandhāt \| tathā ca, śrī-viṣṇu-purāṇe---

> te vāhayantas tv anyonyaṁ bhāṇḍīra-skandham etya vai \|
>
> punar nivartitā sarve ye ye pūrvaṁ parājitāḥ \|\|
>
> saṅkarṣaṇaṁ tu skandhena śīghram utkṣipya dānavaḥ \|
>
> na tasthau prajagāmaiva sa candraḥ iva vāridaḥ \|\|\[vi.pu.
> 5.8.15-16\] \|\| iti \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, jīva-gosvāmī bṛhat-krama-sandarbhaḥ)
:** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṛṣṇam aviṣahyaṁ
manyamāna** ity ata eva **rāmaṁ** hartu-manāḥ kṛṣṇa-pakṣīyo 'bhūd iti
bhāvaḥ \| avaruhyate 'sminn ity **avarohaṇaṁ** maryādā-sthanam,
kṛṣṇa-dṛṣṭi-vañcanāya tataḥ **param** api **prāgāt** \|\|25\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : kṛṣṇam aviṣahyaṁ
manyamāna** iti rāmaṁ hartu-kāmaḥ kṛṣṇa-saṅghaṭṭī babhūveti bhāvaḥ \|
**rāmaṁ vahann** **avarohaṇataḥ paraṁ prāgāt** avaruhyate atrety
avarohaṇaṁ bhāṇḍīrā-piṇḍīkā, tataḥ gamanaṁ kṛṣṇa-dṛṣṭi-vañcanārtham
\|\|25\|\|

**\...**

\|\| 10.18.26 \|\|

tam udvahan dharaṇi-dharendra-gauravaṁ

mahāsuro vigata-rayo nijaṁ vapuḥ \|

sa āsthitaḥ puraṭa-paricchado babhau

taḍid-dyumān uḍupati-vāḍ ivāmbudaḥ \|\|

**śrīdhara-svāmī (bhāvārtha-dīpikā) : dharaṇi-dharendra**vad
**gauravaṁ** yasya tan **nijam** āsuraṁ **vapur** **āsthitaḥ** \|
**puraṭa-paricchadaḥ** suvarṇālaṅkāraḥ, **taḍid-dyumān** vidyud-dīptimān
ity alaṅkāropamā \| **uḍupati-vāḍ** iti rāmopamā \| uḍupatiṁ vahatīty
uḍupati-vāṭ \| yadi yathocita-sthāneṣu sthitā vidyuto bhavanty upari
coḍupatiḥ, tadā so'**mbudo** yathā bhāti, tadvad **babhāv** ity arthaḥ
\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : dharaṇi-dharendraḥ** sumeruḥ
\| puraṭo naga-rāṭe syāt klībaṁ hemny agrage śuni iti dharaṇiḥ \|
**dyumatā** sūryeṇa vātra pakṣe'bhūtopamā jñeyā \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dharaṇī-dharendraḥ**
sumeruḥ, tasmād api **gauravaṁ** bhāro yasya, tādṛśatvaṁ svabhāvato
daitya-jñānena tadānīṁ tat-prakaṭanād vā, **udvahan** kiñcid
ucchvāsārthaṁ pṛṣṭhāt skandham āropyoccair vahan \| kiṁ vā,
ākāśa-mārgeṇa vahan sa pralamba-**mahāsuro**\'pi **vigato** naṣṭo
**rayo** vego yasya saḥ, ata eva **nijaṁ** sahajam āsuraṁ **vapur**
**āsthitaḥ**, tathā ca tatraiva---

> asahan rohiṇeyasya sa bhāraṁ dānavottamaḥ \|[^11]
>
> vavṛdhe sumahākāyaḥ prāvṛṣīva balāhakaḥ \|\|\[vi.pu. 5.9.17\] iti \|

**ambudopamayā** tasya śyāmo varṇo dhvanitaḥ \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dharaṇi-dharendraḥ** sumeruḥ,
tasmād api **gauravaṁ** bhāro yasya sīmātikrame jāti vihasya vismitya
viśaṅkya ca krameṇa bhārātireka-prakaṭanāt **ut** uccaiḥ skandhe
**vahann** ity arthaḥ \| sa **mahāsuro**'pi ata eva **nijam** āsuraṁ
vapur-**āsthitaḥ** tathā ca tatraiva---

> asahan rohiṇeyasya sa bhāraṁ dānavottamaḥ \|
>
> vavṛdhe sumahākāyaḥ prāvṛṣīva balāhakaḥ \|\|\[vi.pu. 5.9.17\] iti
> \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : taṁ** utkaṭa-balatayaiva
**vahan** yato **dharaṇi-dharendraḥ** sumeruḥ tadvat **gauravaṁ** yasya
taṁ, tasya sīmātirikta gamana-darśanena vismitya
svabhārādhikya-prakaṭanāt \| tataś ca voḍhum asāmarthyād eva
**vigata**-vegaḥ \| tataś ca tena vapuṣā sva-mahā-parākramaṁ amitam
ālakṣya **sa nijaṁ vapur** **āsthitaḥ** **babhau**,
**puraṭa**-**paricchadaḥ** suvarṇālaṅkāravān, **ambudas**
**taḍid**-dyuti-**dyumān uḍupatiṁ** vahatīti saḥ \| atrāsurasyāmbuda
upamā, svarṇālaṅkārasya taḍid-dyutiḥ, baladevasyoḍupatiḥ \|\|26\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : sa mahāsuraḥ** pralambaḥ
pauḍhavalatayaiva taṁ avarohaṇataḥ paragamane sati
**dharaṇi-dhareṇdrasya** sumeror iva **gauravat** yasya taṁ
prakāśitaiśvaryaṁ voḍhuṁ asāmarthyād eva **vigata-rayaḥ** kṣīṇa-vegaḥ
tataś ca tena **vapuṣā** tat-parākrama-mahāntam ājñāya **nijam** āsuraṁ
vapur **āsthito babhau** \| **puraṭa-paricchadaḥ** kanaka-bhūṣaṇa-dharaḥ
**ambudas** taḍid-adyutimān **uḍūpatiṁ** candraṁ vahatīti saḥ atra
pralambasyāmbudaḥ **puraṭa-paricchadasya** **taḍid-dyutiḥ**
baladevasyoḍupatir upamānam \|\|26\|\|

**\...**

\|\| 10.18.27 \|\|

nirīkṣya tad-vapur alam ambare carat

pradīpta-dṛg bhru-kuṭi-taṭogra-daṁṣṭrakam \|

jvalac-chikhaṁ kaṭaka-kirīṭa-kuṇḍala-

tviṣādbhutaṁ haladhara īṣad atrasat \|\|

**śrīdhara-svāmī (bhāvārtha-dīpikā) : alam** ativegena \| **pradīpte**
**dṛśau** yasmin **vapuṣi,** tat \| **bhru-kuṭi-taṭa**-sallagnā **ugrā**
**daṁṣṭrā** yasmiṁs tat \| pradīpta-dṛk bhru-kuṭi-taṭaṁ yasmin, ugrā
daṁṣṭrā yasmiṁs tac ca tac ceti vā \| **jvalantyaḥ** **śikhāḥ** keśā
yasmiṁs tat \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrva-samāse daṁṣṭrāṇāṁ
bhrukuṭi-sallagnatvāsambhavāt samāsāntaram āha---pradīpte ity-ādi \|
bhruvor madhye tu kuṭi-bhrukuṭir bhrūkuṭiḥ striyām iti śabda-ratne \|
**atrasat** udvivije \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kaṭakādīnāṁ**
puraṭa-mayānāṁ **tviṣā adbhutaṁ** dedīpyamānam ity arthaḥ\| yad vā,
kaṭakādi-tviṣā viśiṣṭam adbhutaṁ vismayāvaham alaukikatvāt, sahasā
tathā-bhūtatvāc ca **īṣad atrasat**, bālya-krīḍā-kautukāt \| yad vā,
mahā-daitya-**vapus** taṁ **nirīkṣya** api śrī-kṛṣṇāt kiñcic chaṅkām
avāpa, daityāsyāpi gopa-rūpatvena vadhāyogyatvād ity arthaḥ \| yad vā,
etādṛśaṁ sakhi-vṛnde aparaṁ dānavam aśakyaṁ snehena kṛṣṇaṁ praty
aniṣṭa-śaṅkayā \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : īṣad atrasat**
bālya-krīḍāveśeneti pūrva-pūrvavat \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : alam** ativegena **pradīpte
dṛśau** yasmin **bhrukuṭī-taṭa**-sallagnā **ugrā daṁṣṭrā** yasmiṁs tac
ca tac ca **tad-vapur** **nirīkṣya īṣad** atra sad iti sākṣāt
paramātmāno'pi tasya trāso'yaṁ tad-aiśvarya-jñānasya kṛṣṇenaiva
sva-yoga-māyayā āvaraṇāt tatrāmbudākāram asura-vapur etat tathā
vardhatāṁ yathā mad-agraja-vapuś candra-pradeśa evottiṣṭhed iti kṛṣṇasya
kautuka-didṛkṣaiva kāraṇam, tad-aiśvarya-jñānāvaraṇe tu
asura-vapuḥ-prākaṭyārambha eva \| \"nāyaṁ gopaḥ, kintv asura eva\" iti
viduṣā baladevena sadyas tad-vadhe tat-kautukaṁ na siddhyed iti jñeyam
\|\|27\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : pradipte dṛśau** netre
yatra **bhrukuṭi-taṭa-**sallagnāḥ **ugrā daṁṣṭrā,** yatra tac ca tac ca
**tad-vapur nirīkṣya** **haladharo** bala **īṣad atrasat**
bālya-krīḍāveṣād eva trāsābhāsatvam akarot \| dharaṇi-dharendra-gauravam
iti prāg ukteḥ \|\|27\|\|

**\...**

\|\| 10.18.28 \|\|

athāgata-smṛtir abhayo ripuṁ balo

vihāya sārtham iva harantam ātmanaḥ \|

ruṣāhanac chirasi dṛḍhena muṣṭinā

surādhipo girim iva vajra-raṁhasā \|\|

**śrīdhara-svāmī (bhāvārtha-dīpikā) : āgata-smṛtir** **abhaya**
**ivātmanaḥ sārthaṁ** gopa-samūhaṁ **vihāya harantaṁ ripum** **ahanat**
\| yad vā, **vihāya**-sākāśa-mārgeṇātmanaḥ prāptam artham iva harantam
iti \| **vajra-raṁhasā** vajra-vegena **muṣṭinā** \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
śrī-kṛṣṇākṛta-bodhānantaram \| **āgata-smṛtiḥ** jñāta-nija-vaibhavaḥ \|
balaṁ gṛhītvā, pralamba-dhāvane baladevena kṛṣṇaḥ prārthitaḥ sa ca taṁ
na tvaṁ prākṛto bālaḥ kiṁ tu sākṣād ananto'sīti bodhitavān iti
hari-vaṁśād avaseyam \| abhaya-śabdenevaśabda-sambandhe
śrī-kṛṣṇa-bodhitasyāpy anīśataivāvirbhavaty ataḥ prakārāntareṇa yojayann
āha---yadveti \| muṣṭir dvayoḥ syāt sāṅguṣṭhe kare saṅkucitāṅgulau iti
dharaṇi-dharaḥ \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athāntaram iti---

> kim ayaṁ mānuṣo bhāvo vyaktam evāvalambyate \|
>
> sarvātman sarva-guhyānāṁ guhya-guhyātmanā tvayā \|\|\[vi.pu. 5.9.23\]

ity-ādikāt śrī-viṣṇu-purāṇādy uktāt taṁ prati śrī-kṛṣṇasya vacanāt sadya
evāgatā **smṛtir** daitya-vadhārthaṁ nijāvatāra-prayojana-smaraṇaṁ yasya
saḥ \| yad vā, paścād **āgatā** smṛtiḥ śrī-kṛṣṇasya pūtanā
vatsāsura-vadhānusandhānaṁ jñeyam \| tṛtīye ca āgatā smṛtir mat
kīrtyartham eva mad dhastenaitad-vadhārthaṁ tenaivam anuṣṭhitam
astīty-ādi jñānaṁ yasyeti, ato**\'bhayo**\'pagata-śaṅkaḥ sann athavā
nirīkṣyāpi īṣad apy atrasat kim ? kākvā, naivety arthaḥ \| tatra hetum
āha---āgata-smṛtir atirohita-jñānaḥ, atha ato\'bhayaḥ \| anyat samānam
\| dṛṣṭānto **muṣṭer**dāpy e\'vaiyarthye ca **giriṇā** saha
daityasyopamā, purā pakṣa-sad-bhāvena girīṇām
ambarotpatanakaṭhina-taraṅgatvādy apekṣayā \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantaram iti---

> kim ayaṁ mānuṣo bhāvo vyaktam evāvalambyate \|
>
> sarvātman sarva-guhyānāṁ guhya-guhyātmanā tvayā \|\|\[vi.pu. 5.9.23\]

ity-ādikāt śrī-viṣṇu-purāṇādy uktāt taṁ prati śrī-kṛṣṇasya vacanāt sadya
ev**āgatā smṛtiḥ** daitya-vadhārtha-nijāvatāra-prayojanaṁ yasya saḥ balo
**muṣṭinā ripum ahanat** ahan kaḥ kena kam iva murādhipo **vajra-raṁhasā
girim iva** \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** labdhābhīṣṭaḥ kṛṣṇaḥ
sāgraje bibhyati sati tatra punar aiśvarya-jñānaṁ sahasaivārpayāmāsety
āha---atha āgata-smṛtir iti \|

> kim ayaṁ mānuṣo bhāvo vyaktam evābalambyate \|
>
> sarvātman sarva-guhyānāṁ guhyaṁ guhyātmanā tvayā \|\|\[vi.pu. 5.9.23\]

iti viṣṇupurāṇokta-kṛṣṇa-vākyāl labdha-nijaiśvarya-jñānaḥ \|
**vihāyasā** akāśa-mārgeṇa \| **ātmanaḥ** prāptam arthaṁ dhanaṁ
**harantam iva ripuṁ muṣṭinā** **ahanat** \| kaḥ kena kam iva ?
surādhipo **vajra-raṁhasā girim** iva \|\|28\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** athānantaraṁ jagatā luptā
**smṛtir** yasya so**'gata**-smṛtiḥ vaiṣṇave tu kṛṣṇa-bākyād
āgata-smṛtir ity uktaḥ, sa balabhadro duṣṭa-vadhārthaṁ svāvirbhāvaṁ
vijānann ity arthaḥ \| **muṣṭinā ripum** **ahan**, kaḥ kena kam iva ?
tatrāha---surādhipo **vajra-raṁhasā** **girim** iveti ripuṁ kīdṛśaṁ
**vihāyasā** nabho-mārgeṇ**ātmanaḥ** prāptam arthaṁ dhanaṁ **harantam**
**iva** \|\|28\|\|

**\...**

\|\| 10.18.29 \|\|

sa āhataḥ sapadi viśīrṇa-mastako

mukhād vaman rudhiram apasmṛto \'suraḥ \|

mahā-ravaṁ vyasur apatat samīrayan

girir yathā maghavata āyudhāhataḥ \|\|

**śrīdhara-svāmī (bhāvārtha-dīpikā) : apasmṛto** gata-smṛtiḥ \|
**mahā-ravaṁ** samīrayan \|\|29.30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : saḥ** pralambaḥ \|
**āyudhāhato** vajrāhataḥ \|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : apsmṛto** mohitaḥ \| kiṁ
vā, apasmāra-vyādhinevāti-vyākulaḥ sann ity arthaḥ \| mahā-kāyasya tasya
sadyo gaganāt patanādau dṛṣṭāntaḥ-**girir yathe**ti \| **āyudhena**
*vajreṇāhataḥ* prahataḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : apasmṛta** iti
apasmāra-vyādhinevāti-vyākulaḥ sann ity arthaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : apasmṛtaḥ** gata-smṛtiḥ
apasmāra-vyādhi-grasta ivety arthaḥ \| **mahā-ravaṁ** samīrayan
\|\|29.30\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**
so**'suro'pasmṛto**'pasmāra roha-grastavat smṛti-śūnyaḥ \|
**mahā-ravaṁ** ghora-śabdaṁ samīrayan **vyasur** niṣprāṇaḥ san
**apatat** \|\|29\|\|

**\...**

**\|\| 10.18.30 \|\|**

dṛṣṭvā pralambaṁ nihataṁ balena bala-śālinā \|

gopāḥ suvismitā āsan sādhu sādhv iti vādinaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : balena** śālate dīvyatīti
baśālī baladevaḥ \| ekārthakau **balaśāli**-baladeva-śabdau paryāyau \|
balenaujasā kālindī-bhedano balaḥ ity amarokter **bala**-śabdas tu
sākṣād eva tad vācakosti, yadītthaṁ tadā balaśālīti viśeṣaṇam \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bala-śālinā** balavateti
tan mahā-baliṣṭha-daitya-śreṣṭha-vadhena lokeṣu
tat-bala-viśeṣābhivyakte, tathā ca śrī-hari-vaṁśe---

> balaṁ tu baladevasya tadā bhuvi janā viduḥ \|
>
> pralambe nihite daitye devair api durāsade \|\|\[ha.vaṁ. 2.14.58\] iti
> \|

**suvismitāḥ** santaḥ tat-kapaṭa-gopa-veṣādināḥ \| yad vā, śrī-kṛṣṇasya
śaktyaivāyaṁ mayā hata ity evaṁ tasya **balaṁ** śālituṁ ślāghituṁ śīlam
asyeti tathā tena, evaṁ tasya bhakti-bhareṇa suvismitāḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bala-śāline**ti tat
prabhṛti-bala-viceṣṭābhivyakteḥ \| tathā ca śrī-hari-vaṁśe---

> balaṁ tu baladevasya tadā bhuvi janā viduḥ \|
>
> pralambe nihite daitye devair api durāsade \|\|\[ha.vaṁ. 2.14.58\] iti
> \|

**suvismitāḥ** santaḥ tat kapaṭa-gopa-veṣādinā \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : vismitās**
tac-chadma-gopa-veśādinā \|\|30\|\|

**\...**

**\|\| 10.18.31 \|\|**

āśiṣo \'bhigṛṇantas taṁ praśaśaṁsus tad-arhaṇam \|

pretyāgatam ivāliṅgya prema-vihvala-cetasaḥ \|\|

**śrīdhara-svāmī (bhāvārtha-dīpikā) : tad-arhaṇaṁ** praśaṁsārham
\|\|31.32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** balam \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : āśiṣa** itthaṁ dvayor
bhrātror yuvayor mithaḥ, prītir āstām, ciraṁ vraje sānujaḥ sukhaṁ
viharann asmān pāhi, sarvatra vijayī bhava, nityaṁ dhanavān putrādimān
sukhī saparivāro bhavety-ādi-prakārāḥ, abhito **gṛṇantaḥ** prayojayanta
ity arthaḥ \| **tad arhaṇam** āśirādi-yogyam \| yad vā, teṣāṁ
tasyārhaṇam ucitaṁ yathā syāt, tatra tatra sarvatraiva
hetuḥ---**preme**ti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : āśiṣa** itthaṁ ciraṁ sānujaḥ
sukhaṁ viharann asmān pāhīty-ādi-prakārāḥ **abhi** abhitaḥ tatra tatra
sarvatraiva hetuḥ **preme**ti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tad arhaṇaṁ** praśaṁsārham
\|\|31.32\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : āśiṣo'bhigṛṇanta** iti evam
eva sānujaḥ sukhaṁ vikrīḍann asmān pāhīty eva prakārāḥ prakāśayanta ity
arthaḥ \| **tad-arhaṇaṁ** praśaṁsā-yogyam \|\|31\|\|

**\...**

**\|\| 10.18.32 \|\|**

pāpe pralambe nihate devāḥ parama-nirvṛtāḥ \|

abhyavarṣan balaṁ mālyaiḥ śaśaṁsuḥ sādhu sādhv iti \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mālyaiḥ** puṣpaiḥ \| atra
śrutiḥ---

> viṣṭambho divo dharuṇaḥ pṛthivyā viśvā uta kṣitayo haste asya \|
>
> asata utso gṛṇate niyutvān madhvo aṁśuḥ pavata indriyāya \|\| iti \|

arthaḥ---he soma te tava madhvo brahma-svarūpiṇaḥ aṁśur ivāṁśuḥ aṁśaḥ
pṛthivyāḥ dharuṇaḥ bhūmer dhartā rāma-rūpa-dhārīti śeṣaḥ \| te tvayā
asataḥ antaryāmiṇā prabodhito dīpyamāno'ta eva utsas tvad ājñā-karaṇe
utkaṇṭhitaḥ \| niyutvān jagataḥ prāṇa-rūpī sūtrātmā san gṛṇate ātmanaḥ
svarūpaṁ tvad-vākyād avagataṁ bhāvayati \| ahaṁ parameśvarād ananyo'smi
deva-kāryārtham avatīrṇo\'smīty ālocayatīty arthaḥ \| tato hetor divaḥ
dyuloka-maṇḍapasya viṣṭambhaḥ stambhā iva bacante te \| viṣṭambhaḥ
kvib-antasyedaṁ dvitīyā-bahuvacanam \| atyucchritān pralambādīn bahutvaṁ
vibhūty-arthe \| indriyāya tad vadhena svaīyaṁ vīryaṁ pradarśayituṁ
pavate gacchati \| kim asyāyudhaṁ tad āha---viśva iti \| sarvāḥ kṣitayaḥ
nāśā-sādhanāni āyudhāni asya haste eva santi ato muṣṭi-mātreṇa taṁ
jaghānety arthaḥ \| viṣṇoḥ sarva-devatāmayatvād atra soma-rūpeṇaivāsya
stutir jñeyā evam anyatrāpīti \|\|32\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na kevalaṁ ta eva
santuṣṭā babhūvuḥ, devā api sarve paramānandaṁ prāptā ity āha---pāpa iti
\| parama-duṣṭe jagad upadrāvaka ity arthaḥ \| nitarāṁ **hate** apunar
āvṛttim ukti-prāpte, tathā ca dvitīya-skandhe---

> ye ca pralamba-khara-dardura-keśy-ariṣṭa-
>
> mallebha-kaṁsa-yavanāḥ kuja-pauṇḍrakādyāḥ \|
>
> anye ca śālva-kapi-balvala-dantavaktra-
>
> saptokṣa-śambara-vidūratha-rukmi-mukhyāḥ \|\|
>
> ye vā mṛdhe samiti-śālina ātta-cāpāḥ
>
> kāmboja-matsya-kuru-sṛñjaya-kaikayādyāḥ \|
>
> yāsyanty adarśanam alaṁ bala-pārtha-bhīma-
>
> vyājāhvayena hariṇā nilayaṁ tadīyam \|\|\[bhā.pu. 2.7.35-35\] iti \|

anayor athaḥ---ye **pralambādayas** te sarve hariṇā prāṇa-hareṇa
hetu-bhūtena, tadīyaṁ teṣāṁ hitaṁ yogyaṁ vā, alam adarśanam apunar
āvṛtti-lakṣaṇam, ata eva nilayam atyantābhāva-rūpaṁ mokṣyaṁ prāpsyanti,
tatra janma-trayeṇa muni-śāpānte prāpta-vaikuṇṭha-loko daityatvāpekṣayā
tathā śrī-bhūmyāṁ śrī-bhagavaj jāto narakaḥ, śrī-rukmiṇī-bhrātā rukmī,
pāṇḍava-mitra-matya-rāja-virāṭadayaś ca, tat tat-sambandhena
prāpta-vaikuṇṭha-lokā api saṁsāra-duḥkha-dvaṁsa-mātrāpekṣayaikatroktāḥ
\| yad vā, pralambādayo\'lam adarśanam apunar āvṛtti-mokṣaṁ
dantavaktrādayaś ca te tadīyaṁ nilayaṁ śrī-vaikuṇṭha-lokaṁ yāsyantīti
vivecanīyam iti \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ ta eva santuṣṭā
babhūvuḥ devā api paramānandaṁ prāptā ity āha---pāpa iti \| parama-duṣṭe
jagad upadrāvaka ity arthaḥ \| nitarāṁ **hate** apunar
āvṛti-mukti-prāpteḥ \| tathā ca dvitīya-skandhe---

> ye ca pralamba-khara-dardura-keśy-ariṣṭa-
>
> mallebha-kaṁsa-yavanāḥ kuja-pauṇḍrakādyāḥ \|
>
> anye ca śālva-kapi-balvala-dantavaktra-
>
> saptokṣa-śambara-vidūratha-rukmi-mukhyāḥ \|\|
>
> ye vā mṛdhe samiti-śālina ātta-cāpāḥ
>
> kāmboja-matsya-kuru-sṛñjaya-kaikayādyāḥ \|
>
> yāsyanty adarśanam alaṁ bala-pārtha-bhīma-
>
> vyājāhvayena hariṇā nilayaṁ tadīyam \|\|\[bhā.pu. 2.7.35-35\] iti \|

tatra kecid amala-darśano brahma-sāyujñādi kecit tan nilayam iti
vivecanīyam \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇāṁ bhakta-cetasām \|

daśame'ṣṭādaśo'dhyāyaḥ saṅgataḥ saṅgataḥ satām \|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** devāś ca taṁ tuṣṭuvur ity
āha---pāpe iti \| atiduṣṭe jagad udvejake ity arthaḥ \|\|32\|\|

nāga-mūrdhasu tuṅgeṣu nartitvā madhusūdanaḥ \|

pralamba-skandham atyuccaṁ balam ārohayat prabhuḥ \|\|

**\...**

iti śrīmad-bhāgavate maḥā-purāṇe pāramahaṁsyāṁ saṁhitāyāṁ daśama-skandhe

purvārdhe pralamba-vadho nāmāṣṭādaśo'dhyāyaḥ \|

\|\| 10.18 \|\|

**\...**

(10.19)

# atha ūnaviṁśotitamo'dhyāyaḥ

## muñjāṭavyāṁ gavāṁ gopānāṁ ca dāvānalād 

## rakṣaṇam \|

\|\| 10.19.1 \|\|

śrī-śuka uvāca---

**krīḍāsakteṣu gopeṣu tad-gāvo dūra-cāriṇīḥ \|**

**svairaṁ carantyo viviśus tṛṇa-lobhena gahvaram \|\|**

**śrīdhara-svāmī (bhāvārtha-dīpikā) :**

ūnaviṁśe niviṣṭaṁ tu gopa-gokulam acyutaḥ \|

muñjāraṇyam araṇyāgne rarakṣa tan nipānataḥ \|\|

**dūra-cāriṇīḥ** dūra-cāriṇyaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tānn apānataḥ agnipānataḥ
\|\*\| **dūra-cāriṇīḥ** *dūra-cāriṇyaḥ* \| **gahvaraṁ**
yamunā-tīra-kakṣam guhā-gahanadaṁ bheṣu nikuñje\'pi ca gahvare iti
medinī \| **tad-gāvaḥ** teṣāṁ gopānāṁ gāvaḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *ūnaviṁśādhyāyasya
ṭīkā nāsti \|*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prasaṅgāl laukikatve\'py
alaukkikīm evānyāṁ līlāṅkrama-prāptām evāha---krīḍety-ādinā \| teṣāṁ tā
vā anantā **gāvaḥ**, **gahvaraṁ** durgama-vanam,
lobheneti---śrī-bhagavatā rakṣyamāṇā api bhoga-**lobhena** tato
dūra-nipatitāḥ[^12] svecchācārād-duḥkham anuvindanty eveti śleṣārtho
jñeyaḥ \| tathāpi tasya kāruṇya-mahimnācirāt kṣemaṁ syād evety agre
vyaktaṁ bhāvi evam anyatrāpi sarvatra nija-bhāvānusāreṇa tatparyam
uhayam \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prasaṅgāl laukikatve'py
alaukikīm evānyāṁ līlāṁ krama-prāptām evāha---krīḍety-ādinā \| teṣāṁ vā
tā asaṅkhyā **gāvaḥ** samāsāntatvābhāva ārṣaḥ **gahvaraṁ** durgama-vanaṁ
**tṛṇa-lobhene**ti śrī-gokulānanda-kartṛka-caṛaṇānandāc caraṇāveśaḥ
tatas tal lobhas teneti jñeyaṁ yaj jīvitaṁ tu nikhilaṁ bhagavān mukundaḥ
\[bhā.pu. 10.14.34\] ity ādau tathā prasiddheḥ śrī-vṛndāvane yatra
kutrāpi muhūrta-mātreṇodara-pūraṇasya śakyatvāc ca \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇa-rāmādaya iti
**tad**-guṇa-saṁvijñānatvena līlāveśaḥ \|\|1.9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ūnaviṁśe mudritākṣān muñjāṭavyāṁ dāvānalāt \|

rakṣan bhāṇḍīram āpayya svān muktākṣān vyadhād dhariḥ \|\|

**tat**-tad-anantaraṁ **dūra-cāriṇīḥ** dūra-cāriṇyaḥ \|\|1\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**

dāvān muñja-vane rakṣan pihitākṣān sakhīn hariḥ \|

vyadhād bhāṇḍīram ānīya muktākṣān ūnaviṁśake \|\|

**tad**-tad-anantaraṁ **dūra-cāriṇīr** iti prathamārthe dvitīyā
\|\|1\|\|

**\...**

\|\| 10.19.2 \|\|

**ajā gāvo mahiṣyaś ca nirviśantyo vanād vanam \|**

**īṣīkāṭavīṁ nirviviśuḥ krandantyo dāva-tarṣitāḥ \|\|**

**śrīdhara-svāmī (bhāvārtha-dīpikā) : vanād** vanāntaraṁ **nirviśantyo**
dāvena **tarṣitās** tṛṣitāḥ **krandantya** **iṣīkāṭavīm**
aty-ucchrita-ghana-tṛṇa-viśeṣāraṇyaṁ **nirviviśuḥ** \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iṣīkāṭavīṁ** muñjāraṇyam
īṣīkā tu śalākāyāṁ muñje lakṣmī-striyos tathā iti dharaṇiḥ \| **ajā**
barkaryaḥ, ajādi-cāraṇe gopālavad ajāpālādi tasya nāma kathaṁ nocyate,
tāsām alpatvena **gavāṁ** pracuratvād-gopāleti nāma \| yad vā, yaśaḥ
puṇyair avāpyate iti nyāyāt tanneti \| gochāgī-mahiṣī-dugdhād
anyad-dugdhaṁ tu cāmiṣam iti pādmād ajā-mahiṣyoḥ peya-dugdhatvāt tad
rakṣaṇādau na doṣo'sti \| yat tu ājaṁ ca māhiṣaṁ kṣīraṁ hanti śrāddhaṁ
na saṁśayaḥ iti tat tatraiva duṣṭaṁ na tv atreti \| kiñcājyaṁ
vastuto'jodbhavanevāny atra tu sādṛśyāt tat-prayoga iti jñeyam \| atha
va,

> ajā syād aprasūtā gauḥ sakṛt sūtā mahiṣy api \|
>
> anyā gāva iha proktā iti śabdārtha-vedinaḥ \|\| iti śabda-ratnāt
> \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na kevalaṁ **gāva** eva,
anye\'pi sarve paśava ity ukta-poṣaṇyāyenāha---ajā iti \| **ajādīnāṁ**
gamane yathā-pūrvaṁ śaidhryāpekṣayā tat-krameṇa nirdeśaḥ, **dāvena**
dāvāgninā \| yad vā, agni-sadṛśena grīṣma-kālina-tāpena **tarṣitās**
tṛṣāṁ prāpita ata eva **krandantyaḥ** \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ gāva evānye'pi
sarve paśava ity ukta-poṣa-nyāyenāha---ajā iti \| **ajādīnāṁ** gamane
yathā-pūrvaṁ śaighryāpekṣayā tat krameṇa nirdeśaḥ **iṣikāṭavīṁ** prāyo
yamunā-tīra-parityakta-tad dūravarti rukṣa-saikatajām ata eva **dāvena**
agni-sadṛśena grīṣma-kālina-tāpena **tarṣitā** tṛṣaṁ prāpitāḥ ata eva
**krandantyo** babhūvuḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : īṣikāṇāṁ**
śarākhya-tṛṇa-viśeṣāṇām **aṭavīm** \| **dāvena** grīṣma
sūryātapottha-tāpena \| **tarṣitāḥ** tṛṣṇāṁ prāpitāḥ \|\|2\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : ajā** gurjarāṇāṁ **gāvo**
gopānāṁ **mahiṣya** ubhayeṣāṁ bodhyā **īṣīkāṇāṁ** śarākhyānāṁ tṛṇānām
**aṭavīṁ dāvena** grīṣma-sūrya-tāpena **tarṣitāḥ** pipāsāṁ gamitāḥ
\|\|2\|\|

**\...**

\|\| 10.19.3 \|\|

**te'paśyantaḥ paśūn gopāḥ kṛṣṇa-rāmādayas tadā \|**

**jātānutāpā na vidur vicinvanto gavāṁ gatim \|\|**

**śrīdhara-svāmī (bhāvārtha-dīpikā) : kṛṣṇa-rāmāv** ādī yeṣāṁ **te na**
tu tau \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : te** gopāḥ \|
atad-guṇa-saṁvijñāno bahuvrīhiḥ **kṛṣṇa-rāmādaya** iti \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇeti tair vyākyātam
eva, tathāpi tayoḥ sākṣād vartamānayor api gopānāṁ paśv adarśanādikaṁ
tayoḥ kautuka-paratayeti jñeyam \| ata eva śrī-kṛṣṇasya
mahā-kautukitvāpekṣayā ādau śrī-bala-rāmasya ca tad anuvartitvena paścān
nirdeśaḥ \| yad vā, śrī-**kṛṣṇa-rāmau ādau** vartete yeṣām, tataś ca
tayor api **paśv** adarśanādikaṁ mahā-kautuki-svabhāvād eva, viśeṣataś
ca tal līlām anusandadhatāṁ śrī-śukadevādīnāṁ kautuka-viśeṣa-jananāya \|
yad vā, **gavādiṣu** teṣu snehabhareṇa vicārāntardhānāt \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇāta tair vyākhyātam eva
tathāpi tayoḥ sākṣād vartamānayor api **gopānāṁ** pañca-darśanādikaṁ
tayoḥ kautuka-paratayeti jñeyam \| yad vā, **kṛṣṇa-rāmau ādī** ādau
vartete yeṣām iti ubhāvapi vane kṛṣṇo vicikāya samantataḥ iti vad
**gavādi**-snehamaya-līlāveśa-pakṣe tad-guṇa-samvijñānaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kṛṣṇa-rāmādaya** iti
tad-guṇa-saṁvijñānatvena līlāveśaḥ \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : jātānutāpā na** **vidur**
na vividuḥ \| go-viṣayaka-premnaivāvṛta-jñānāḥ \|\|3\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : kṛṣṇa-rāmādaya** ity
atad-guṇa-saṁvijñāno bahuvrīhiḥ \| **te gopāḥ** kṛṣna-rāmetare **paśūn**
paśyanto **jātānutāpā** babhūvuḥ **gavāṁ** **gatiṁ** **na vividuḥ**
go-viṣayakena snehena parivṛddhena jñānasyāntar nigīrṇatvāt
tad-guṇa-saṁvijñāno vāhastu \|\|3\|\|

**\...**

\|\| 10.19.4 \|\|

tṛṇais tat-khura-dac-chinnair goṣ-padair aṅkitair gavām \|

mārgam anvagaman sarve naṣṭājīvyā vicetasaḥ \|\|

**śrīdhara-svāmī (bhāvārtha-dīpikā) :** tāsāṁ **gavāṁ** **khurair**
dadbhiś ca **cchinnais** **tṛṇair goṣ-padair aṅkitaiś** ca bhū-pradeśais
tṛṇair vā gavāṁ **mārgam anvagaman** \| **naṣṭājīvyā**
gata-jīvikā-sādhanāḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vicetasaḥ** ito gatā vātra
*gatā* ity evaṁ nānā-buddhayaḥ \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca **naṣṭājīvyā**
ity-ādikaṁ tal līlā-svabhāvena tādṛśatvāpatteḥ \| kiṁ vā, naṣṭājīvyāś ca
janā iva \| yad vā, akāra-praśleṣeṇānaṣṭājīvyāś ca te **vicetasaś** ca,
tathāpi yamunā-pulinādāvaṅkitair uditair **goṣ-padaiś** ca \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : goṣ-padair** gobhiḥ sevitair
**mārgaiḥ** yato**'ṅkitaiḥ** tat **khurādibhir** likhitaiḥ goṣ-padaṁ
sevitāsetita-pramāṇeṣv iti śabda-smṛteḥ amyatra surabhāvāt \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsāṁ **gavāṁ**
**khurair** dadbhiś ca **chinnais** tṛṇaiḥ **goṣ-padair aṅkitair
bhū-pradeśaiś** ca lakṣitaṁ gavāṁ **mārgaṁ** \| **naṣṭājīvyā**
vigata-jīvikā-sādhanāḥ \|\|4\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** teṣāṁ **paśūnāṁ**,
**khurair** **dadmiś** ca **chinnais** tṛṇaiḥ **goṣ-padair āṅkitair**
bhūmi-pradeśaiś ca lakṣitaṁ **gavāṁ** **mārgam** **anvagaman** naṣṭam
adarśanaṁ prāptam-**ājīvyaṁ** jīvikā-sādhanaṁ yeṣāṁ te \|\|4\|\|

**\...**

\|\| 10.19.5 \|\|

muñjāṭavyāṁ bhraṣṭa-mārge krandamānaṁ sva-godhanam \|

samprāpya tṛṣitāḥ śrāntās tatas te sannyavartayan \|\|

**śrīdhara-svāmī (bhāvārtha-dīpikā) : muñjāṭavy** api saiva iṣīkāṭavī
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : te** gopāḥ \| tataḥ
**muñjāṭavītaḥ** \| **bhraṣṭa-mārgam** itas tato gatam \|
**saṁnyavartayan** gata-mārgam evāgantukāmā abhavann ity arthaḥ
\|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato **muñjāṭavītaḥ**
samyak sarva-maṅgalatvādinaikatraiva prāpya samyak tvarayaikīkaraṇādinā
**nyavaryayan**, yatas **tṛṣitāḥ śrāntāś** ca, bahula-paribhramaṇāt
\|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak
sarva-maṅgalatvādinaikatraiva prāpya samyak tvayā ekīkaraṇādinā
**nyavartayan** tatas **tṛṣitāḥ** **śrāntāś** ca bahula-paribhramaṇāt
abhavan \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : muñjāṭavyāṁ** tatraiva
śaravane samprāpya tā gavādyāḥ **nyavartayan** parāvartayāmāsuḥ
\|\|5\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : muñjāṭavyāṁ** tasminn eva
śaravaṇe **bhraṣṭa-mārgaṁ** vismṛta-pathaṁ **sva-godhanaṁ**
gavādi-samprāpya **nyavartayan** parāvartayāñcakruḥ \|\|5\|\|

**\...**

\|\| 10.19.6 \|\|

tā āhūtā bhagavatā megha-gambhīrayā girā \|

sva-nāmnāṁ ninadaṁ śrutvā pratineduḥ praharṣitāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tā** gāvaḥ \| **svā-nāmnāṁ**
gaṅgādi-rūpāṇāṁ sva-nāmnām \| **pratineduḥ** pratyākrośaṁ cakruḥ
\|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samprāpy eity uktam,
tat-prakāraṁ vadan, tataś ca śrī-gopa-cūḍāmaṇer go-santoṣaṇam āha---tā
iti tat tan nāmabhir āhūtāḥ, **ninadaṁ** saṅkīrtanaṁ tenaiva prakarṣeṇa
**harṣitāḥ** \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samprāpyety uktaṁ tat
prakāraṁ vadan śrī-gopa-cūḍāmaṇinā go-gopa-santoṣaṇam āha---tā iti \|
megha-gambhīrayety atra megha-śabdena megha-garjitaṁ labhyate, sarvatra
tu gambhīra-śabdaḥ khalu dūra-dṛśya-talasya gartasya viśeṣaṇaṁ bhavati
lakṣaṇayā tu tatrastha-jalam api viśinaṣṭi---tasmād utthito nādaś ca
prāyo gurur bhavan gambhīratayopacaryate meghasya nādas tu tadvad guruḥ
syāt tat bhagavato gīś ca svaratas tādṛśī syād ity abhiprety
āha---megha-gambhīrayā gireti \| tataś ca **megha-gambhīrayā girā** yat
sva-**sva-nāma** tad uccāraṇaṁ ten**āhūtāḥ** satyas tat sambandhinaṁ
**ninadaṁ** madhura-tāra-svara-viśeṣaṁ **śrutvā** **praharṣitāḥ**
prahṛṣṭāḥ satyaḥ **pratineduḥ** pratyuttaratayā śabdaṁ cakruḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samprāpyety uktaṁ tat
kena prakāreṇety ākāṅkṣāyām āha---kṛṣṇa iti \| ātmānaṁ darśayan gā
āhvayāmāsa, **tā** gavādayaḥ \|\| 6\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** kathaṁ samprāpyety
apekṣāyām āha---kṛṣṇa ātmānaṁ darśayan gā āhvayāmāseti \| **tā**
gavādayaḥ **pratineduḥ** tām iti pratyuttaraṁ daduḥ \|\|6\|\|

**\...**

\|\| 10.19.7 \|\|

tataḥ samantād dava-dhūmaketur

yadṛcchayābhūt kṣaya-kṛd vanaukasām \|

samīritaḥ sārathinolbaṇolmukair

vilelihānaḥ sthira-jaṅgamān mahān \|\|

**śrīdhara-svāmī (bhāvārtha-dīpikā) :** go-gopānāṁ nāśa-hetur
**vana-vahniḥ** sarvataḥ prādur abhūt \| **sārathinā** vāyunā \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** duḥkhād antaraṁ duḥkham
iti saṁsāriṇāṁ bodhayann āha---tata iti \| **tataḥ** go-darśanāntaram \|
**dhūmaketuḥ** agniḥ \| **ulbaṇolmukaiḥ** caṇḍālātaiḥ \| **lelihānaḥ**
atiśayenāsvādayan \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tatas** tad anantaraḥ
pūrvam eva jāto **dāvāgnir** idānīṁ samantād aṣṭāsu dikṣu abhūd vyāpta
ity arthaḥ \| yad vā, tatas tasminn eva samaye sthāne vā adbhūd
udbhūtaḥ, **yadṛcchayā** asmāt \| yad vā, tad agner eva kenāpi
bhāgyaodayena \| ayam api pralamba-sakhaḥ kaścid daitya iti kecid āhuḥ,
vrajaukasāṁ **kṣaya-kṛd** iva, yad vā, vrajaukasāṁ madhye
nivāsa-cikīrṣur ivety arthaḥ, śrī-bhagavan mukhe praviṣṭatvāt \|
**vanaukasām** iti pāṭhe tad agni-svabhāva-nirdeśaḥ \| **ulbaṇolmukair**
ulkā-sadṛśālātaiḥ **sthirān** vṛkṣādīn **jaṅgamāṁś** ca paśu-pakṣyadīn,
**vilelihānaḥ** saṁhartum ity arthaḥ, yato **mahān** vyāpakaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatas** tasminn eva
samaye**'bhūt** udbhūtaḥ **yadṛcchayā** akasmāt ayam api pralamba-sakhaḥ
kaścid daitya iti kecid āhuḥ, vṛndāvane davaniṣedhāt **ulbaṇaiḥ**
ulmukaiḥ ulkā-sadṛśa-visphuliṅgaiḥ **vilelihānaḥ** viśeṣiṇaḥ lelihan
dandahyamāna ity arthaḥ \| yato **mahān** vyāpakaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ gobhiḥ
saṅgatī-bhūya yadaiva tad vanān-niṣkramitum aicchaṁs tadaiva te
dāvānalenāvriyantety āha---tata iti \| **davovanaṁ** tat-sambandhī
**dhūmaketur-agniḥ yadṛcchayā** ākasmika ity ayam api pralamba-saṅkhaḥ
kaścid-daitya ity āhuḥ, **sārathinā** vāyunā \| **ūlbaṇair**-atitīvrair
**ulmūkaiḥ** \|\|7\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : tatas** tasminn eva
**samaye dava-dhūmaketur** vana-vahnir **yad-dṛcchayā**-kasmād evodbhūd
udbhūtaḥ pralamba-sakhoyam asuraḥ kaścid ity āhuḥ, **sārathinā** marutā
samīritaḥ pravardhitaḥ **ūlbaṇair** atitīvrair **ulmukais** tat samaur
visphuliṅgair **vilelihāno** dandahyamāna ity arthaḥ \| yato **mahān**
vyāpī \|\|7\|\|

**\...**

\|\| 10.19.8 \|\|

tam āpatantaṁ parito davāgniṁ

gopāś ca gāvaḥ prasamīkṣya bhītāḥ \|

ūcuś ca kṛṣṇaṁ sa-balaṁ prapannā

yathā hariṁ mṛtyu-bhayārditā janāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tam** āvirbhūtam \|
**prapannāḥ** śaraṇaṁ prāptāḥ \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : āpatantaṁ**
vegenāgacchantaṁ prasamīkṣyāty udbhaṭaṁ sudustaraṁ ca vicāryety arthaḥ
\| bhītatve hetuḥ---sa-**gāvo** gobhiḥ sahitā iti, **hariṁ**
svarva-duḥkha-haraṁ **kṛṣṇaṁ** paramānandakaraṁ ca **prapannā** rakṣa
rakṣeti śaraṇaṁ gatāḥ santa **ūcuḥ** balena nijaśaktyā sahitaṁ yathā
syāt tathā ūcur uccaiś cakruśur ity arthaḥ \| yad vā, śrī-**baladevena**
sahitaṁ śrī-kṛṣṇaṁ prati vijñāpane sva-sāhāyyārthaṁ ca \| sma prasiddhau
\| yathā **mṛtyor** maraṇa-lakṣaṇa-saṁsārād antakād vā, **bhayenārditā
janā** iti sabhayāty uktau dṛṣṭānaḥ \| tena ca gopānaṁ mṛtyu-bhayābhāvo
dhvanyate, tataś ca kevalaṁ śrī-bhagavad-viyogata eva **bhītā** iti
pūrvavad boddhavyam, tac cāgre\'pi vyaktaṁ bhāvi \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : āpatantaṁ** vegenāgacchantaṁ
**prasamīkṣya** atyudbhaṭaṁ sudustaraṁ ca vicāryety arthaḥ \| atra gopā
gopālanāya niyuktāḥ sādhāraṇā eva śrīdāmādīnāṁ tu tad-aṅga-saṅgitvān
nivedanāpekṣā nāstīti ataḥ **prapannā** dava-samīpād āgatya śaraṇam
āgatāḥ bhītatve hetuḥ sagāvaḥ gobhiḥ sahitā iti go-striyor upasarjanasya
\[1.2.48\] hrasvatvābhāva ārṣaḥ \| **gopāś ca gāvaś** ca iti pāṭhe gāvaś
cocurityāyāti tatra vyagratayārambhaṇāt tā apy **ūcur** ity arthaḥ \|
gopāḥ sma gāva iti pāṭhe sma prasiddhau **harim** iti tasyaivaiśvaryāṁśe
dṛṣṭāntaḥ **mṛtyor** maraṇa-paramparā-lakṣaṇa-saṁsārāt **bhayenārditā
janā** iti sabhayetty uktau dṛṣṭānto na tu maraṇa-mātra-trāṇāṁśe ataś ca
kevalaṁ śrī-bhagavad viyogāt eva **bhītā** iti pūrvavad boddhavyam, tac
cāgre vyaktaṁ bhāvi \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ūcuś** ceti \| anena
sarva-durgāṇi \[bhā.pu. 10.8.16\] iti gargoktim anusmṛtyety arthaḥ\|
**gopāś ca gāva** iti, gopāḥ sma gāva iti, gopāḥ sa-gāva iti trayaḥ
pāṭhāḥ \| tatra sagāva iti go-striyor \[1.2.48\] ity-ādinā
hrasvatvābhāva āryaḥ \|\|8\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : ūcuś** ceti \| anena
sarva-durgāṇi \[bhā.pu. 10.8.16\] ity-ādi gargokti-smaraṇād ity arthaḥ
\| **gāvaś ceti** vyagratayā ambārāvas tāsām uktiḥ \| **hariṁ** viṣṇum
\|\|8.9\|\|

**\...**

\|\| 10.19.9 \|\|

kṛṣṇa kṛṣṇa mahā-vīra he rāmāmogha-vikrama \|

dāvāgninā dahyamānān prapannāṁs trātum arhathaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sambhrame vīpsā **kṛṣṇa
kṛṣṇe**ti \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mahad vīryaṁ** prabhāvo
yasyeti śrī-kṛṣṇaṁ prati sambodhanam, tādṛśa-cāturyā agraja-hastena
sākṣāt pralamba-ghātanāt \| **amogha-vikrame**ti śrī-baladevaṁ prati ca
mahā-daityasya muṣṭinaikenaiva[^13] vadhāt, amiteti pāṭhe\'pi sa
evārthaḥ \| evaṁ trāṇa-sāmarthyam uktam \| **prapannām** śaraṇāgatām iti
mahā-bhaya-svabhāvena vinaya-bhareṇa vā \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mahat vīryaṁ** prabhāvo yasyeti
aviṣahyaṁ manyamānaḥ kṛṣṇaṁ dānava-puṅgavaḥ iti dṛṣṭarītyā **kṛṣṇaṁ**
prati-sambodhanam \| **amogha-vikrame**ti śrī-baladevaṁ prati
mahā-daityasya muṣṭinaikenaiva vadhāt amiteti pāṭho'pi tathābhiprāyāt
evaṁ trāṇa-sāmarthyam uktaṁ **prapannān** śaraṇā-gatān iti
mahā-bhaya-svabhāvena \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *pūrva ślokasya vyākhyā
draṣṭavyā.*

**\...**

\|\| 10.19.10 \|\|

nūnaṁ tvad-bāndhavāḥ kṛṣṇa na cārhanty avasāditum \|

vayaṁ hi sarva-dharma-jña tvan-nāthās tvat-parāyaṇāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nūnam** idānīm \|
**avasāditum** kleśam āptum \| śaraṇāgata-rakṣaṇe mahān **dharmo**
bhavatīti sambuddhy-abhiprāyaḥ \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sakhya-svabhāvena
tat kālaucityād bhaya-vyākulatvād vā, prathamaṁ dvāv eva prārthyaṁ
sneha-viśeṣeṇa prabhāva-viśeṣānubhavena[^14] ca śrī-kṛṣṇam eva
vijñāpayati---nūnam iti vitarke niścaye vā, **tvam** eva **bāndhavo**
yeṣāṁ, tava bāndhavā vā, **ca**-kāra evārthe, naiva \| yad vā,
**vic**-arthe, **avasādituṁ** avasattuṁ kiñcid duḥkhaṁ prāptum api
**nārhanti**, kutas tu dāvāgni-dāham ity arthaḥ \| ato **vayam**
etad-duḥaṁ naivārhāma iti bhāvaḥ \| tad-bāndhavatvam eva
sādhayanti---vayam iti, **hi** yasmāt, tvadīyāḥ tvayā svaīkṛtā ity
arthaḥ \| pāṭhāntare **tvam** eva **nātha** sarvāpastu rakṣako yeṣāṁ te,
kiṁ ca tvam eva paramayanam āśrayo yeṣāṁ tvad eka-niṣṭā ity arthaḥ \| he
**sarva-dharmajñe**ti ārtatrāṇasyāvaśyākatā tvayaiva jñayata iti bhāvaḥ
\| yad vā, tv-arthe hi śabdaḥ, pūrvato viśeṣāya yathā-kathañcit tvat
sambandha-mātravanto\'pi avasādituṁ nārhanti, vayantu tvadīyā ity-ādi \|
anyat samānam \| atas tvat padābjaṁ tyaktuṁ na śaknuma iti bhāvaḥ \| tac
ca tvayā jñāyata evety āhuḥ---sarveṣāṁ dharmaṁ svabhāvaṁ jānāsīti
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tat kālaucityāt
prathamaṁ dvāv eva prārthya sneha-viśeṣeṇa prabhāva-viśeṣānubhavena ca
śrī-kṛṣṇam eva vijñāpayanti---nūnam iti niścaye, **tvad bāndhavās** tvat
sambandha-mātravanto'pi, **ca**-kāro'py arthe \| **avasādituṁ**
avasamantāt sādo yeṣāṁ te'vasādāḥ tad vad ācarantīti kvip tatas tumun
duḥkhita-janavad ācaritum api **nārhanti** kutas tu dāvāgni-dāham ity
arthaḥ \| **hi** viśeṣe **vayaṁ** tu tvan **nāthāḥ** tvad ekāśrayā ity
arthaḥ \| hi pāda-pūraṇe hetau viśeṣe'py avadhāṇe iti viśvaḥ kiṁ ca,
tvam eva paramayanām āśrayo yeṣāṁ te tvad eka-niṣṭhā ity arthaḥ \| atas
tvat pādābjaṁ tyaktuṁ na śaknuma iti bhāvaḥ \| dāvāgni-bhayena gobhiḥ
samam evātra vayam āgatāḥ āsāṁ jīvanam eva cāsmākaṁ jīvanam ity eva na
sva-rakṣārthaṁ prārthayām \| aha iti svānubhavena svayaṁ no jānāsi tato
yathāyathaṁ vidhāsyasīty abhiprety āha---**sarva-dharmajñe**ti \| he
svasya caṣmākaṁ ca dharmābhijña ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tvad-bāndhavāḥ**
tvat-sambandha-mātravanto'pi \| **ca**-kāro'py-arthe \| **avasāditum**
ava samantāt sādo yeṣāṁ tadvad ācaritum api tataś ceti viśeṣeṇa niśāmya
niśamya yogasya durghaṭanāyā vīrya-māhātmyaṁ dāvāgneḥ sakāśād ātmanaḥ
kṣemaṁ rakṣā-hetuṁ vīkṣya tad-vīryasyāgantukatvaṁ nirasyati yoga-māyayā
svābhāvikyā cic-chaktyā'nubhāvitam \|\|10.16\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : avasādituṁ** ava samantāt
sādo yeṣāṁ te'vasādās tadvad ācaritum api **nārhantīty**
ācāra-kvib-antāt tumun \|\|10\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : nūnaṁ** niścaye he kṛṣṇa !
**tvad-bāndhavā** **avasādituṁ** duḥkhita-janavad ācaritum, api
**nārhanti** kuto dāvāgni-dāhamanubhaveyur ity arthaḥ \| ava samantād
sādo yeṣāṁ te'vasādāḥ \| tad vad ācārantīti kvip tatas-tumud gāś ca
pāhīty āhuḥ sarva-dharvajñeti \|\|10\|\|

**\...**

\|\| 10.19.11 \|\|

śrī-śuka uvāca---

vaco niśamya kṛpaṇaṁ bandhūnāṁ bhagavān hariḥ \|

nimīlayata mā bhaiṣṭa locanānīty abhāṣata \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kṛpaṇam** dīnam \|
**nimīlayate**ti teṣām agnipāna-darśanānaucityam \| tataḥ sthānāt teṣām
atiśrāntānām alakṣitam eva
śītala-sacchāya-bhāṇḍīra-tarutala-prāpaṇaucityaṁ ca parāmṛśyeti bhāvaḥ
\|

nanv, aho kautukin **locana**mīline katham agni-parihāras tatrāha---**mā
bhaiṣṭe**ti \| ato'nyathā na trāṇa-hetur astīti bhāvaḥ \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svabhāvata eva **hariḥ**
sarva-duḥkha-hartā, tatra ca **bhagavān**
bhakta-vātsalyādi-nijāśeṣa-guṇa-prakaṭana-paraḥ, tatrāpi **bandhūnāṁ
kṛpaṇaṁ** kātarya-yuktaṁ **vacaḥ**, l**ocanāni nimīlayate**ti
krīḍā-kautuka-svabhāveṇa \| vastutastv ayaṁ bhāvaḥ---ete mad
eka-snehākrānta-cittā nijakṣemān apekṣayāpi mat kṣemam eva
nija-jīvanato\'py apekṣante, ato mamāgni-pānaṁ nirīkṣya mad
aniṣṭa-śaṅkayā sahasā dāvāgnim apy etaṁ kila praviśeyuḥ, ato\'mum eṣām
alakṣitam eva paśyāmīti \| pūrva ca śrī-nandādīn prati gauraveṇa naivam
uktam, ete tusakhāyaḥ, etaiḥ sahedṛśī krīḍā yuktaiveti dik \| kiṁ vā,
ālakṣitaṁ krīḍārthaṁ bhāṇḍīraṁ tān śīghraṁ netuṁ tathoktam \|

nanu, aho parama-kautukina ! **locana-nimīlanena** katham agni-parihāraḥ
? tatrāha---**mā bhaiṣṭa** rakṣitāsmīti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svabhāvata eva **hariḥ**
sarva-duḥkha-hartā tatra ca **bhagavān**
bhakta-vātsalyādi-nija-viśeṣa-guṇa-prakaṭana-paraḥ tatrāpi **bandhūnām**
yan mitraṁ paramānandam \[bhā.pu. 10.14.32\] iti nyāyenātmaika-mitrāṇāṁ
**kṛpaṇaṁ** kātarya-yuktaṁ **vacaḥ** **locanāni** **nimīlayate**ti
krīḍā-kautuka-svabhāvena, vastutastv ayaṁ bhāvaḥ ete mad
eka-snehākrānta-cittāḥ nija-kṣemān apekṣayāpi mat-kṣemam eva
nija-jīvanato'py apekṣante ato mamāgni-pānaṁ nirīkṣya mad aniṣṭa-śaṅkayā
sahasā dāvāgnim apy etaṁ kila praviśeyuḥ, ato'mumeṣām alakṣitam eva
pāsyāmīti kiñcālakṣitaṁ krīḍārthaṁ bhāṇḍīraṁ tān śīghraṁ netuṁ tathoktam
\|

nanu, aho parama-kautukin ! locana-nimīlanena katham agni-parihāraḥ
tatrāha---**mā bhaiṣṭa** rakṣitāsmīti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nimīlayateti \| teṣām
agni-pāna-darśanānaucityaṁ tathaivālakṣitaṁ tataḥ sthānāt teṣām
atiśrāntānām atisantaptānām alakṣitam
evātisuśītala-succhāya-bhāṇḍīra-taru-tala-prāpaṇaucityaṁ ca parāmṛśyeti
bhāvaḥ \|

nanv aho kautukin, **locana-nimīlane** katham agni-parihāraḥ ?
tatrāha---**mā bhaiṣṭe**ti tato'nyathādya na trāṇa-hetur astīti bhāvaḥ
\|\|11\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nīilayateti
bhakta-hitārthinā māyā vahnir api nipeyaḥ kintu tan nipānam eṣām
asahyatvād alakṣyam eva vidheyaṁ pariśrāntānāṁ paritaptānāṁ
cātiśītala-bhāṇḍīra-piṇḍikāyāṁ prāpaṇaṁ ca tathaiva kurutety avadat \|

nanu, vinodīcūḍāmane locana-mudanenaiva kathaṁ
vahni-vināśas-tatrāha---**mā bhaiṣṭe**ti netonyasdvināśopāyo'stīti
bhāvaḥ \|\|11\|\|

**\...**

**\|\| 10.19.12 \|\|**

tatheti mīlitākṣeṣu bhagavān agnim ulbaṇam \|

pītvā mukhena tān kṛcchrād yogādhīśo vyamocayat \|\|

**śrīdhara-svāmī (bhāvārtha-dīpikā) : kṛcchrād**
gahvara-praveśa-kṣut-tṛḍ śramādi-janitāt \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bho vayasyāḥ !
vahni-viṣādy upaśamakaṁ maṇi-mantrauṣadhādikam ayaṁ kṛṣṇo bahu jānātīti
tac ca viviktaṁ vinā na sidhyed, atotra jana-saṅghaṭṭe netra-nimīlanam
eva viviktam ity abhipretyaivāyaṁ brūte, tadvaṁ dūrataraṁ svanetre
mīlayāma ity uktvā te nyamīlayann ity āha---tatheti \| **bhagavān**
mahad aiśvaryayutaḥ \| tīvram api taṁ pītveti tat pipāsāyā jātāyās tad
icchā-prātikūlyam ācaritum asamarthognir bhayāt
paramaśīla-sugandha-madhura-rasa-pānakībhūya \| tadīya-karatale sadya
eva gaṇḍūṣa-mātrī babhūva \| tadaiva **yogādhīśo** **mukhena**
**pītve**ty anena tadīyā yoga-māyā śaktir eva prakaṭī-bhūya tad apy etat
smaratām anurāgārdra-citta-bhaktānāṁ duḥsaha-dukhapradam ity uktvā,
tat-karatalād āchidya saiva mukhena papāv iti labhyate \| yogo yoga-māyā
tasyā adhīśatvāt tasminn eva tat pānopacāro'bhūd iti bhāvaḥ \| tan
go-gopān \| yad vā, mukhenopāyena pītvā \| ka upāyas tatrāha---yogādhīśa
iti \| yogaiśvarya-śaktir eveti bhāvaḥ \| mukhaṁ prasaraṇe vakre
prārambhayopāyayor api iti medinī \| **kṛcchrāt**
*gahvara-praveśa-tṛṭ-śramādi-janitād* iti \| yogādhīśa iti \| yogināṁ
parakleśa-śamane sāmarthyam asti, kim uta yogādīśasyeti tātparyam
\|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā evam astvity arthaḥ
\| iti evam uktam ity arthaḥ \| nanu tādṛśāgniṁ śrī-mukhenāho bata
kathaṁ pītam ? tatrāha---yogādhīśo durvitarkyaiśvarya-viśeṣaika-svāmī,
tac chaktyā pānaka-gaṇḍūṣatām iva gatam iti bhāvaḥ, viśeṣeṇāmocayat
bhāṇḍīra-prāpaṇāt **mukhena** pānābhiprāyaḥ prāg evoddiṣṭaḥ \| yad vā,
eṣāṁ snehena mama kim apy akartavyaṁ nāstīti sakhiṣu snehaṁ brahmādīn
prati darśayituṁ pānānukaraṇaṁ kṛtam iti \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā evam astv ity arthaḥ
iti, etad uktvety arthaḥ \|

nanu, tādṛśāgni śrī-mukhenāho bata kathaṁ pītaḥ ?
tatrāha---**yogādhīśa** dūrvitarkaiśvarya-viśeṣaika-svāmī tac
chaktyāpānaka-gaṇḍūṣatām iva gatam iti bhāvaḥ \| viśeṣeṇāmocayat
bhāṇḍīra-prāpaṇāt **mukhena** pānābhiprāyaḥ prāg evoddiṣṭaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho vayasyāḥ,
vahni-viṣādīnām upaśamakaṁ maṇi-mantra-mahauṣadhādikam ayaṁ kṛṣṇo
bahutaraṁ jānātīti tac ca viviktaṁ vinā na siddhyed ato 'tra
jana-saṅghaṭṭe asmākaṁ locana-nimīlanam eva viviktam ity
abhipretyaivaivaṁ brūte, tad vayaṁ dṛḍhataram eva sva-sva-netre
nimīlayāma ity uktvā te nimīlayann ity āha---tatheti \| **bhagavān**
mahaiśvarya-śakti-yuktaḥ \| tīvram api taṁ **pītve**ti tatra pipāsāyāṁ
jātāyāṁ tad-icchā-pratikūlam ācaritum asamarthaḥ \| so **'gnir** eva
mahābibhyat, sadya eva
parama-suśītala-sugandha-madhura-rasa-pānakī-bhūya
tadīya-kara-kamala-tale yadaiva gaṇḍuṣa-mātrī-babhūva, tadaiva
**yogādhīśo** **mukhena** pītvety anena tadīyā yoga-māyaiva śaktiḥ
prakaṭī-bhūya tad apy etat smaratām anurāgārdra-citta-bhaktānāṁ duḥsaha
duḥkha-pradam ity uktvā, tat-kara-talād ācchidya saiva mukhena papāv iti
labhyate, yogā yoga-māyā tasyā adhīśatvāt tasminn eva tat-pānopacāro
'bhūd iti bhāvaḥ \| yad vā, mukhena upāyena pītvā \|

kaḥ sa upāyaḥ ? tatrāha---yogādhīśa iti \| yoga aiśvarya-śaktir eveti
bhāvaḥ \| mukhaṁ prasaraṇe vaktre prārambhopāyayor api iti medinī \|
**kṛcchrāt** gahvara-praveśa-tṛṭ-śramādi-janitāt tat-kṣaṇam eva
bhāṇḍīraṁ nītvā tān amocayad ity arthaḥ \| tataś ca bho sakhāyaḥ,
mahāgneḥ pratīkāro mayā kṛtaḥ, sāmpratam akṣīṇy unmīlayateti kṛṣṇenoktās
te punar akṣīṇy unmīlya ātmānaṁ mocitaṁ gāś ca mocitā niśamya jñātvā
vismitā āsann ity anvayaḥ \| kīdṛśāḥ bhāṇḍīram āpitāḥ, tenaiveti
sarvatra yojyam \|\|12.13\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** bhoḥ sakhāyaḥ !
mahā-puruṣo'yaṁ havir vahni-viṣāder upaśāmakam upāyaṁ vetti sa ca
vijanena vinā na bhaved atotra-janatāyāṁ locana-nimīlanam eva vijanam
iti teṣu dṛḍhataraṁ **nimīlitākṣeṣu** satsu **yogādhīśo bhagavāṁs** tam
**ulvaṇam** apy **agnṁ mukhena** yoga-māyāṁśena upāyena **pītvā**
**tān** sakhīn **kṛcchrād** **vyamocayat** mukhaṁ prasāraṇe vaktre
prārambhopāyayor apīti medīni tasmiṁs taṁ pātum icchati yoga-māyayā
pravartitāduṣṭa-saṁhāriṇī tac-chaktir eva tam avivadity arthaḥ
\|\|12\|\|

**\...**

**\|\| 10.19.13 \|\|**

tataś ca te'kṣīṇy unmīlya punar bhāṇḍīram āpitāḥ \|

niśamya vismitā āsann ātmānaṁ gāś ca mocitāḥ \|\|

**śrīdhara-svāmī (bhāvārtha-dīpikā) :** kṣaṇenaiva **bhāḍīraṁ prāpitāḥ**
\| **tato'kṣiṇy unmīlya vismitāḥ** \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tataḥ**
bhāṇḍīrāgamanānantaram \| **te** gopāḥ \| bho vayasyāḥ mahāgneḥ
pratīkāro mayā kṛtaḥ sāmpratam **akṣīṇy unmīlaya**teti kṛṣṇenoktās te
**punar** akṣīṇy unmīlyātmānaṁ mocitaṁ **gāś ca** **mocitā** **niśamya**
jñātvā **vismitā** āsann ity anvayaḥ \| kim-bhūtāḥ---bhāṇḍīram āpitāḥ
prāpitāḥ, tenaiveti sarvatra yojyam \| tatra śrī-yamunād akṣiṇa-kūle
śrī-vṛndāvana-madhye \| syāro iti prasiddha-śivālaya-grāmato
vāyavya-diśi bhāṇḍīra iti yaḥ prasiddho'smābhir dṛṣṭa-caro yad aṁśo
yat-sambandhenādyāpi tan nāmnā khyātas tat-pradeśo yamunā-ghaṭṭaś ca
vispaṣṭaḥ sa eva bhāṇḍīra-nāmeti \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tataḥ** pānānantaraṁ ca
**punar** **bhāṇḍīram** **āpitāḥ** pūrva-sthānāsthitā ivālakṣitaṁ nītāḥ
santaḥ śrī-bhagavad uktyā svayam eva vā sapady-**akṣīṇi unmīlya**
śrī-yamunā-paścima-kule śrī-vṛndāvanāntaḥ śivālayato vāyavyadiśi
**bhāṇḍīro** nāma vaṭo loke prasiddha eva, tad dakṣiṇataś ca
krośa-pañcakaṁ yāvan muñjāṭavī tāv evātra grāhyau \| tatra
śrī-parāśara-vaiśampāyanayor api sammatir lakṣyate, ekasminn evāhani
tāla-vana-bhāṇḍīrādi-krīḍokteḥ, tathā madhye cāsya mahā-śakhonya-grodhaḥ
ity-ādi, śrī-hari-vaṁśe \[ha.vaṁ. 2,8.36\] śrī-vṛndāvana-madhya eva
bhāṇḍīrasya varṇanāc ca, athathā tasminn eva dine anantānāṁ gopānāṁ
gavādīnāṁ ca muhur yamunottaraṇāpatteḥ, sā cāsambhāvyaiveti dik \| tataś
ca śrī-vāhāroktaṁ loke bhāṇda-hareti khyātaṁ bhāṇḍa-hṛdākhya-tīrtham eva
śrī-yamunāyāḥ pūrva-kūle jñeyam, śrī-varāha-purāṇādiṣu bhāṇḍīrasya
pārāvaravartitvānirdhāraṇāt, atra loka-prasiddhir eva gatir iti
**niśamya** anyonya-vārtayā śrutvā dṛṣṭveti vārthaḥ, niśāmyety eva vā
pāṭhaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tataḥ** pānānantaraṁ ca nūnaṁ
śrī-bhagavad uktyaiv**ākṣīṇy unmīlyātmānaṁ mocitaṁ gāś ca mocitā
niśamya** niśāmya dṛṣṭvā **vismitā** **āsan** na kevalaṁ mocitāḥ **punar
bhāṇḍīram āpitāś** ca niśāmyety eva pāṭhaḥ \| kvacit mocitā ity
arthavaśād vibhakti-vipariṇāmenobhayor anvayaḥ \| tatra
śrī-yamunā-dakṣiṇa-kūle śrī-vṛnḍavana-madhye syāro iti
prasiddha-śivālaya-grāmato vāyavyadiśi bhāṇḍīra iti yaḥ
prasiddho'smābhir dṛṣṭa-caro yad aṁśo yat sambandhenādyāpi tan nāmnā
khyātas tat praveśo yamunā-ghaṭṭaś ca vispaṣṭaḥ sa eva bhāṇḍīra-vaṭo
jñeyaḥ, tad dakṣiṇataḥ krośa-pañcakaṁ yāvan muñjāṭavī ca tan nikaṭata
agnivāreti prasiddha-grāmānte grāhyā tathā madhye caṣya mahā-śākho
nyagrodha ity-ādinā \| śrī-hari-vaṁśe vṛndāvana eva bhāṇḍīrasya varṇanaṁ
bhaviṣyottare ca malla-dvādaśī-prasaṅge bhāṇḍīre yo malla-rūpī śrī-kṛṣṇo
nirūpitas tasya tatraiva mahā-malla iti prasiddhaḥ, ato vāsudeveti
prasiddhā tad devatā ca saiva jñeyā, evam eva vahanto vāhyamānāś ca
cārayantaś ca godhanam ity uktaṁ śrī-vṛndāvanata ārabdhāyāḥ krīḍāyāḥ
avicchede saṅgaccheta ananta-gavādīnām uttāraṇādinā tad asiddheḥ, evaṁ
kiṁ viśrāmyasi kṛṣṇa-bhogi-bhavane bhāṇḍīra-bhūmīruhi
ity-ādi-prācīna-vaiṣṇava-kavīnām api matam avyākulaṁ syāt tataś ca
śrī-varāhoktaṁ loke bhāṇḍa-hareti khyātaṁ bhāṇḍa-hṛdākhyaṁ tīrtham eva
yamunāyā uttara-kūle jñeyam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *pūrva-śalokasya vyākhyā
draṣṭavyā.*

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : tataś** ca hariṇā
**bhāṇḍīram āpitās te** bho mitrāṇi kṛto mayā dāvāgneḥ pratīkāro yūyam
**akṣīṇy unmīlayate**ti tenoktās tathā bhūtvā ātmānaṁ mocitaṁ **gāś ca
mocitāḥ niśāmya** dṛṣṭvā **vismitā** **āsan** atakaryāsmin kṛṣṇe
asamat-skhe śaktir ity anubhūya citralikhitā ivābhavann it arthaḥ
\|\|13\|\|

**\...**

**\|\| 10.19.14 \|\|**

kṛṣṇasya yoga-vīryaṁ tad yoga-māyānubhāvitam \|

dāvāgner ātmanaḥ kṣemaṁ vīkṣya te[^15] menire'maram \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yoga-māyānubhāvitaṁ**
sva-sāmarthya-kṛtam \| tat **dāvāgny**ākrānta-muñjāraṇyato
bhāṇḍīrāgamana-rūpaṁ tat-pāna-rūpaṁ ca \| **yoga-vīryam**
apurva-sāmarthyam yogo'pūrvārtha-saṁpattau iti medini \| **tam**
śrī-**kṛṣnam** **amaram** jarā-maraṇa-hīnaṁ parameśam \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : yogasya** aiśvaryasya
**vīrya** prabhāvaṁ mahātmyam ity arthaḥ \| tac ca māyikam api sambhaved
ity āśaṅkya tan nirasyati---**yoga-māyayā**
sac-cid-ānanda-śakti-viśeṣeṇ**ānubhāvitaṁ** sampāditam, anyathā
sac-cid-ānanda-vigraheṣu tat priya-sakheṣu teṣu māyā-śakter
akiñcitkaratvāt \| yoga-vīryam evāha---**dāvāgner** iti \| **kṣemam**
iti---śrī-**kṛṣṇena** saha ciraṁ śrī-vṛndāvanādau sākṣād vihāra-siddheḥ
\| na vidyate maro **maraṇaṁ** yasmāt tam, etad āśrayeṇa kadācid api
virahādinā na mariṣyāma iti bhāvaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athāpi teṣāṁ itthaṁ satāṁ
brahma-sukhānubhūtyā \[bhā.pu. 10.12.11\] ity-ādiṣu
sarvordhaślāghita-śuddha-maitrīmatāṁ tad ācchādakam aiśvarya-jñānaṁ na
babhūva kintu kathañcit prabhāva-jñānam evājāyatety āha---**kṛṣṇasya
yoga-māyayā** svabhāvikācintya-śaktyā **anubhāvitaṁ** vyañjitaṁ yogo
pūrvārtha-samprāptau iti viśva-prakāśād apūrvārtha-samprāpti-sampādakaṁ
yad **vīryaṁ** prabhāvas **tad** **vīkṣya** matvā tam **amaraṁ**
deva-viśeṣaṁ **menire** kīdṛśaṁ vīryaṁ **dāvāgneḥ** sakāśaḍ **ātmanaḥ**
**kṣemaṁ** maṅgala-hetum iti yad vā, na vidyate maro maraṇaṁ yasmāt tam
etad āśrayeṇa maraṇād api na virahaṁ prāpsyāma iti bhāvaḥ \| janārdana
iti vraja-janaiḥ sadā draṣṭuṁ yācyata ity abhiprāyeṇa \|\|14.15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tādṛśaiśvarya-darśane 'pi
teṣāṁ viśuddha-prema-maitrīmatāṁ tad ācchādakam aiśvarya-jñānaṁ
arjunādīnām iva na babhūvety āha---kṛṣṇasya yoga-māyā-śaktyā anubhāvitaṁ
jñāpitayogavīryam \| yogo pūrvārtha-samprāptau iti viśva-koṣād
apūrvārtha-samprāpakaṁ **vīryaṁ** prabhāvam \| tat **ātma-kṣemaṁ
vīkṣya** taṁ śrī-**kṛṣṇaṁ amaraṁ** deva-viśeṣaṁ **menire**, na-tu tad
api eṣāṁ sva-sambandhasya śaithilya-gandho 'pi jñeyaḥ \| yataḥ khalv
ayam asmākaṁ sakhā manuṣyāśakya-karma-karaṇād eva eva, na mānuṣa iti
tataś caitat-sakhatvād vayam api devā evety atulyatve sakhyāsambhavād
ity anumāya ānandamattās **te** babhūvur iti bhāvaḥ \|\|14\|\|

---------------------------------------------------------------------------------------------------------------------

kṛṣṇasya yoga-vīryaṁ tad yoga-māyānubhāvitam \|

dāvāgner ātmanaḥ kṣemaṁ vīkṣya te[^16] menire'maram \|\|

**baladeva-vidyābhūṣaṇaḥ (vaiṣṇavānandinī) :** tādṛśaṁ prabhāvaṁ
vīkṣyāpi teṣāṁ sakhyaṁ sthiram evābhūd ity āha---kṛṣṇasyeti \|
**kṛṣṇasya** yoga-māyayā **anubhāvitaṁ** **yoga-vīryam**
apūrvārtha-samprāpakaṁ prabhāvaṁ tato **dāvāgner ātmanaḥ kṣemaṁ ca
vīkṣya te** sakhāyaḥ **tam amaraṁ menire** yogo pūrvārtha-samprāptau iti
viśvaḥ \| na vidyate maro maraṇaṁ yasmād āśritānāṁ tādṛśam ity arthaḥ \|
sākṣād īśvaro\'yam asmat sakho bhajatāṁ bhukti-hetur ity amanyantety
arthaḥ \|\|14.15\|\|

**\...**

**\|\| 10.19.15 \|\|**

gāḥ sannivartya sāyāhne saha-rāmo janārdanaḥ \|

veṇuṁ viraṇayan goṣṭham agād gopair abhiṣṭutaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sāyāhne** sandhyā-kāle
\|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : saha-rāmo** rāma-sahito
**janārdana** iti, vraja-janaiḥ sadā draṣṭuṁ yācyata ity abhiprāyeṇa
**veṇuṁ** viśeṣato **raṇayan** vādayan \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, jīva-gosvāmī krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** janān
vanastha-sthāvara-jaṅgama-lokān sva-virahaṁ ditsuḥ pīḍayati
vrajastha-janāṁs tu sva-saṅgama ditsus taṁ yācayatīti saḥ \|\|15\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.19.16 \|\|

gopīnāṁ paramānanda āsīd govinda-darśane \|

kṣaṇaṁ yuga-śatam iva yāsāṁ yena vinābhavat \|\|

**śrīdhara-svāmī (bhāvārtha-dīpikā) :**

śrīdāmādi-sva-gopānāṁ svāṅgam āruhya hṛṣyatām \|

svaiśvaryam āvir akarod vana-vahni-nipānataḥ \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yāsāṁ** *gopīnām* \|
**yena** kṛṣṇena \|\|16\|\|[^17]

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.133\] athedānīṁ
sarvato viśiṣṭatamaṁ parama-mahattve parāṁ kāṣṭhāṁ prāptaṁ bhagavatīnāṁ
śrī-gopikānāṁ māhātmyam ekonaviṁśatibhiḥ \| tatra
muñjāṭavī-dāvānala-mocanaṁ kṛtvā sāyaṁ vrajam āgate śrī-bhagavati
gopīnāṁ tad-darśanānanda-māhātmyaṁ śrī-bādarāyaṇi-pādā
avarṇayan---gopīnām \[bhā.pu. 10.19.16\] iti \|

**paramānanda** ānandasya parā kāṣṭhā \| yad vā, para utkṛṣṭaś ca
para-sīmā-prāpto vā māyāyā mahā-lakṣmyā ya ānandaḥ, sa eva **govindasya
darśana**-mātre\'pi sati \| astu tāvat
samyak-darśanānantara-sambhāṣaṇādi-keli-kalāsu **gopīnāṁ** sarvāsām
evāsīt \| "darśanād" iti pāṭhe sa evārthaḥ \|

**yāsāṁ** gopīnāṁ **kṣaṇam** api atyalpa-kālo\'pi **yena** govindena
tad-darśanena vā **vinā** **yuga-śatam iva** divase\'bhavat \| yathā ca
tāsām evānugīyate---aṭati yad bhavān ahni kānanaṁ truṭir yugāyate tvām
apaśyatām \[bhā.pu. 10.31.15\] iti \| iveti vastuto yuga-śataṁ na
bhavaty eva, tathāpi viraha-duḥkhautkaṇṭhyena tāsāṁ tathā bhāvanāt
tan-nirdhāram eva gamayati \| yāsāṁ hi yasyālpatara-kāla-viraheṇedṛśaṁ
duḥkhaṁ bhavet, tāsāṁ tasya kiñcid darśana-mātreṇapi parama-mahānando
bhavitum arhaty eveti bhāvaḥ \| etac ca muñjāṭavī-dāvānala-vimocanaṁ
tathā gopī-gaṇa-virahāgni-mocanam apīti sādṛśyāt tat-prasaṅge kathitam
\| anyānya-dineṣv apy evam eva jñeyam \|\|133\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gopānāṁ dāvāgni-śamanam
iva śrī-gopīnāṁ virahāgni-mocanam āha---gopīnām iti \| paramaḥ
parākāṣṭhāṁ prāptaḥ, **govindasya** gavām indratvena
go-gopa-kula-vṛtasyāpi \| yad vā, dāvāgnito gopa-gokula-rakṣayā sākṣāt
pradarśita-gokulendratvasya darśanād eva āsīd āvirbhūta iti, tad
darśana-mātreṇāpi tāsām ānanda-viśeṣeṣaḥ sampannaḥ, sambhāṣaṇādinā ca ya
ānandaḥ sa kathaṁ nirvācya ity arthaḥ \| saptamyanta-pāṭhe darśane sati
viṣaye vā, tathāpi sa evārthaḥ \| viṣaya-saptamī-pakṣe tu darśanasyaiva
paramānandātmakatābhipretā syāt \| tac caucitam evety āha---**kṣaṇam**
iti, na-puṁsakatvam ārṣam \| **ive**ti kṣaṇasya **yugaśata**tvābhāve\'pi
kevalaṁ viraha-duḥkhotkathanena tāsāṁ tathā-bhānāt, tan nirdhāram eva
gamayati---**yāsām** alpatara-kāla-viraheṇedṛśaṁ duḥkhaṁ syāt, tāsāṁ tat
kiñcid darśanato\'pi **paramānando** ghaṭata evety arthaḥ \|
mahāgni-mocana-prasaṅge\'tredam uktam, kintu nityam evaivaṁ boddhavyam
\|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-gopānāṁ dāvāgnito
mocana-pūrvakaṁ sva-prāpti-paramānandaṁ yathā dadau tathā śrī-gopīnām
api virahāgnitas tat pūrvakaṁ taṁ dadāv iti nityam api
prastāva-sādṛśyena tad dina-lilānta evāha---gopīnām iti \| **paramaḥ**
parāṁ kāṣṭhām āpanna **ānanda** evāsīt kāsāṁ **gopīnāṁ** kṣaṇam iti
kuṭila-kuntalaṁ śrī-mukhaṁ ca te jaḍa udīkṣatāṁ pakṣma-kṛd-dṛśām
\[bhā.pu. 10.13.15\] iti, truṭir yugāyate tvām apaśyatām \[bhā.pu.
10.31.15\] iti ca, tāsām eva tādṛśa-vacana-śravaṇāt yad-darśane dṛśiṣu
pakṣma-kṛtaṁ śapanti \[bhā.pu. 10.82.39\] iti tā evoddiśya
śrīman-munīndreṇāpi sarvātiśaya-prema-darśanāya varṇitatvāt
tat-preyasī-rūpāṇām ity arthaḥ \| kīdṛśaṁ tasyānandasya paramatvaṁ ?
tatrāpy āha---kṣaṇam iti \| asmad-vāṅ-manasāgocaratvāt svarūpeṇa
nirdeṣṭuṁ na śakyate, kintu kathañcit pratiyogi-mukhenaiveti bhāvaḥ \|
**govinda-darśana** iti saptamī-nirdeśas tathāpi tāsāṁ
nimeṣādi-vyavadhāne pūrvavad virahāvasthaiva darśitā \| **kṣaṇam** iti
napuṁsakatvam ārṣam \| evam ayam āsāṁ
bhāva-prema-praṇaya-māna-rāgānurāga-mahā-bhāvākhyatayā saptama-kakṣām
ārūḍhāyā rateḥ paripākaḥ śrīman-mad-anuja-varair
viracitojjvala-nīlamaṇāv avalokanīyaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** goṣṭha-praveśa-samaye
vrajasthānāṁ sarveṣām eva tat saṅgamād ānande saty api vrajeśvary-ādīnāṁ
parama-vatsalānām ānandādhikyaṁ caturdaśādhyāye barha-prasūnety-ādinā
gopī-dṛg-utsava-dṛśiḥ praviveśa goṣṭham \[bha.pu. 10.14.47\] iti padyena
varṇitam evāta idānīṁ preyasīnāṁ **gopīnām** iti **paramānanda** iti
mukta-pragrahayā vṛtyā ānanda-jāti-pramāṇābhyām ādhikyam ātyantikam eva
na tv āpekṣikaṁ jñeyam,

nanu, kās tā **gopyas** tad asādhāraṇa-lakṣaṇena paricāyayety ata
āha---**kṣaṇam** iti \| klībatvam ārṣaṁ yena śrī-kṛṣṇena vinā
**yuga-śatam** **ive**ti kṣaṇasya yuga-śatāyamānatvaṁ
rati-prema-snehamāna-praṇaya-rāgānurāga-mahā-bhāvānām
uttarottara-prema-bhūmikānāgantimasya mahā-bhāvasya lakṣaṇam ity
ujjvala-nīla-maṇau dṛṣṭamatas tā mahā-bhāvavatyo
vṛṣabhānu-nandinī-prabhṛtaya eva jñeyāḥ \|\|16\|\|

iti sārārtha-darśinyāṁ harṣiṇyāṁ bhakta-cetasām \|

ekonaviṁśo daśame saṅgataḥ saṅgata satām \|\|\*\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vraja-praveśa-velāyāṁ
sarveṣām ānande saty api vatsalānām ānandādhikyaṁ gopī-dṛg-utsava-dṛśir
\[bha.pu. 10.14.47\] iti prāg varṇitaṁ adhunā preyasīnāṁ tad
āha---gopīnām iti \| paramo'tiśobhano jātyā parimāṇena ca sarvato'dhika
ity arthaḥ \| **ānanda āsīd abhavat** nanu, tāsāṁ paricāyakam
asādhāraṇaṁ lakṣaṇaṁ brūhiti cet tatrāha kṣaṇam iti klībatvam ārṣam,
yena nanda-sūnunā **govindena** vinety arthaḥ \| **kṣaṇasya**
**yuga-śatāyam**ānatvaṁ mahā-bhāvenaiva bhavet tad-vatīnāṁ
śrīmaty-ādīnām ity arthaḥ, kuṭila-kuntalaṁ śrī-mukhaṁ te jaḍa udīkṣatāṁ
pakṣma-kṛd dṛśām iti truṭir yugāyate tvām apaśyatām \[bhā.pu. 10.31.15\]
iti ca tāsām eva tādṛśa-vyāvahārāt yad-darśane dṛśiṣu pakṣma-kṛtaṁ
śapanti \[bhā.pu. 10.82.39\] iti śrī-munīndreṇāpi tāṁ evoddiśya
sarvādhika-prema-pradarśanāyokteś ca \|\|16\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe pūrvārdhe dāvāgni-

pānaṁ nāmaikonaviṁśo'dhyāyaḥ \|

\|\| 10.19 \|\|

**\...**

(10.20)

# atha viṁśatitamo'dhyāyaḥ

## prāvṛḍ-varṇanaṁ śarad-varṇanaṁ ca \|

\|\| 10.20.1 \|\|

**śrī-śuka uvāca---**

tayos tad adbhutaṁ karma dāvāgner mokṣam ātmanaḥ \|

gopāḥ strībhyaḥ samācakhyuḥ pralamba-vadham eva ca \|\|

**śrīdhara-svāmī (bhāvārtha-dīpikā) :**

viṁśe prāvṛṭ-śarac-chobhā varṇanena vanocitāḥ \|

prāvṛṭ-krīḍā nirūpyante gopa-rāma-yujo hareḥ \|\|

heyādeyopamānena prāvṛṭ-śarad-ṛtu-śriyoḥ \|

varṇanaṁ tv adbhutaiśvarya kṛṣṇa-līlā-vivakṣayā \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gopa-rāmair yujyata iti
gopa-rāma-yuk tasya tathā \|\*\| heyāny upamānāni pākhaṇḍādīni, ādeyāni
bhaktācaritādīni \|\*\| tatra tayor dvayor madhye \| utpattito
daṁśamaśakacitrita-pṛṣṭha-bahupādādīnām, jīvanato
jīvana-hetu-jala-vṛṣṭeḥ \| sattvaṁ dravye prāṇi-mātre sattvaṁ
sattā-svābhāvayoḥ iti yādavaḥ \| paridhiḥ
parikhākāṣṭhopa-sūrya-śaśi-maṇḍale iti dharaṇiḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** pañca-cattāriṁśo'dhya
api aṣṭa-cattāriṁśo'dhya asti \|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tayoḥ** śrī-rāma-kṛṣṇayo
prathaktvena kṛtam api tayor anyonyaṁ
sāhāyyādi-naikyābhiprāyeṇaikatraiva nirdiṣṭam, yad vā,
**dāvāgni-mokṣaṁ** kṛṇasasya **pralamba-vadhaś** ca rāmasyeti krameṇa
vivecanīyam \| **adbhutam** alaukikatvāt, **strībhyaḥ** śrī-yaśodādibhya
iti tāsāṁ snehādi-viśeṣāt, **ca**-kārāc chrī-nandādibhyaś ca samyak tat
**tad** viśeṣata ācakhyuḥ, apy arthe **eva** śabdaḥ, pralamba-vadhasya
śrī-baladeva-kṛtatvena gauṇatayākhyānāt, ata eva pūrva-vṛtasyāpi tasyāpi
tasya paścān nirdeśaḥ \| yad vā, dāvāgni-mokṣa-karmaṇo mahattvād
viśeṣataś ca tataḥ svarakṣaṇād dāvākhyānam, tataś caiva śabda
ukta-samuccaye jñeyaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tayoḥ** śrī-kṛṣṇa-rāmayor
**dāvāgni-mokṣaṇa**-rūpaṁ **pralamba-vadha**-rūpaṁ ca yathā svaṁ tat
**karmaṁ** sāmayikacyuta-krama-nirdeśaḥ prādhānyāpekṣayā trībhyaḥ
sva-mātrādibhyaḥ asaṅkocāt tā eva śrāvayitum ity arthaḥ \| samyak tat
tat viśeṣata ācakhyuḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** visphūrjitaṁ garjitam \|\|1.4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

upamānena vastūnām upādeyatva-heyatve \|

viṁśe prāvṛṭ-śarac-chobhā-varṇane 'dyotayan muniḥ \|\|1\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**

upādeyatva-heyatve vastū nām upamānataḥ \|

bodhayan viṁśake brūte prāvṛṭ-śarad ṛtu-śriyam \|\|

**gopās** tasya sakhāyaḥ **strībhyaḥ** sva-sva-mātṛbhyaḥ \|\|1\|\|

**\...**

\|\| 10.20.2 \|\|

gopa-vṛddhāś ca gopyaś ca tad upākarṇya vismitāḥ \|

menire deva-pravarau kṛṣṇa-rāmau vrajaṁ gatau \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na spaṣṭāni dṛśyāni
jyotīṁsi sūryādīni yatra tat \| guṇair guṇa-kāryair indriyādibhiḥ \|
prakāśakatvāt sattva-sāmyaṁ vidyutaḥ, abhimāny eva garjatyato'bhimānasya
rajaḥ-kāryatvāt tat-kāryasya garjanasyāpi rajas tvam eveti, ambudānām
ācchādakatvena tamaḥ sāmyam uhyam \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : upa** tayoḥ samīpa eva
upāṁśutvena vā, ākarṇya deveṣu pravarau parama-śreṣṭhau śrī-viṣṇu-śivau
**vrajaṁ gatau** prāptau, janmāmananañ ca-bhakti-viśeṣotpattyā jīvavaj
janmāna-ca bodhāt, kintu kṛpayā svayam eva sākṣād-bhūtāv iti, kintu
nija-bandhutvādinā premṇā bhajanīyāv eveti bhāvaḥ \| yad vā, he **deva**
he parīkṣit ! vrajaṁ gatau **pravarau** vraja-jana-śreṣṭhatarāv ity
arthaḥ \| yad vā, deva-pravarāv iva, ato\'smān sadā paripālayiṣyata iti
bhāvaḥ \| **gopeṣu** **vṛddhāḥ** śrī-nandopanandādaya iti yuvabhyo
bhagavato bālo\'pi tāruṇya iva krīḍā-rasākṛṣṭas tat saṅgatyā vane
vihartuṁ yāstīti bodhayati \| yad vā, taruṇānāṁ gopānāṁ **gopīnāṁ ca**
rasa-viśeṣa-yuktānāṁ sadā bhagavan māhātmya-viśeṣa-parisphūrtyā
**vismayādy** abhāvāt te tāś cātra noktāḥ, ato vṛddhānāṁ gopānāṁ
sāhacaryeṇa gopyo\'pi vṛddhā eva grāhyāḥ \| ata eva cakāra-dvayaṁ
priyatamānāṁ tan māhātmya-parisphurtyāpi na premṇā hānir atha-ca vṛddhir
eveti pūrvam uddiṣṭam eva \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tata eva sarveṣām api
śrutavatāṁ bhāvam āha---gopeti \| satsv api yuvasu **gopa-vṛddhā** iti
teṣām api camatkārātiśayena rasādhikyāpekṣayā ato **gopyo**\'pi tādṛśyo
jñeyāḥ, **deveṣu pravarau** kāv api
bandhu-janocita-premākrānta-cittatayā niścayābhāvāt \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : deva-pravarāv** iti
prema-prāvalyena sva-sambandhasya dārḍyāt-pūrvavan mādhuryasyaiva
poṣaṇam, na tv eṣām aiśvarya-jñānaṁ jñeyam, tat-kāryasya
sva-sambandha-śaithilyasya tat-saṁyoge kutrāpy aśravaṇāt \|\|2\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **gopāś ca** tāsāṁ
śvaśrūḥ **deva-pravarau** nikhila-deva-śreṣṭhau sākṣāt prabhuṁ
**menire** na ca tatra vātsalya-śaithilyaṁ kintu tat-puṣṭir eva svātmaje
nikhila-kṣitīśe sati tan-mātrādīnāṁ tatra vātsalya-puṣṭer eva pratīter
ity uktam \|\|2\|\|

**\...**

\|\| 10.20.3 \|\|

tataḥ prāvartata prāvrṭ sarva-sattva-smudbhavā \|

vidyotamāna-paridhir visphūrjita-nabhas talā \|\|

**śrīdhara-svāmī (bhāvārtha-dīpikā) :** tatra prāvṛḍ-varṇanaṁ, tata
ity-ādi dvā-viṁśatyā \| **sarveṣāṁ prāṇināṁ samudbhava** utpattito
jīvanataś ca yasyāṁ sā **prāvṛṭ** \| **vidyotamānāḥ** **paridhayaḥ**
pariveṣādi-śobhā yasyāṁ sā \| **visphurjitaṁ** saṅkṣubhitaṁ **nabhas
talaṁ** yasyāṁ sā \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** krama-prāptāṁ
śrī-bhagavataḥ prāvṛṭ-śarat krīḍāṁ vaktuṁ śrī-vṛndāvanasya
prāvṛṭ-śaradoḥ śobhā viśeṣāvirbhāvena tayoḥ śrī-bhagavatoḥ
krīḍā-viśeṣāpekṣayā te varṇayati---tata ity-ādinā yāvat samāpti \| tatra
tayor ārambhād antāvati krameṇaiva varṇanaṁ jñeyam \| **viśeṣeṇa
dyotamānāḥ** prakāśamānāḥ paridhayo diśo yasyām, varṣārambhe uddyadbhir
meghaiḥ sūryāccādanena dūrato dṛṣṭi-prasaraṇāt, kiṁ ca **visphūrjitaṁ**
sūrya-tejaḥ kṣomahānyā parisphuritaṁ **nabha-sthalaṁ** yasyām \| yad vā,
vi-śabdau vihīnārthau, varṣārambhe vāyu-vega-pravṛttyā
dhūli-prasarato\'prakāśamānā diśo yasyām ity arthaḥ, tathā visphurjitaṁ
dhūlibhiḥ saṅkṣubhitaṁ nabhas thalaṁ yasyām iti \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** krama-prāptāṁ śrī-bhagavataḥ
prāvṛṭ-śarat-kṛīḍāṁ varṇayituṁ śrī-vṛndāvana-sambandhenātyantam
ullasantī tad uddīpana-rūpāṁ grīṣmavattvāt tad ṛtu-śriyam evādau
varṇayati---varṇanālaṅkārāyānuṣaṅgikatvena satāṁ heyopādeyatāṁ ca
darśayati---tata ity-ādinā yāvat samāpti \| tayor ārambhādi-krameṇaiva
varṇanaṁ jñeyam \| anyat taiḥ tatra diśa iti pakṣe varṣārambhe
īṣad-vṛṣṭyā marīcikā-hima-dhūlyāc cācchādanena dūrato dṛṣṭi-prasaraṇāt
**visphūrjitaṁ** garjitam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : visphūrjitaṁ** garjitam \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tato** grīṣmānantaraṁ
sarveṣāṁ **sattvānām** prāṇināṁ **samudbhava** utpattito jīvanataś ca
yasyāṁ sā **prāvṛt** varṣā **paridhiś** candrārkayor maṇḍalam
**visphūrjitaṁ** garjitaṁ tad yuktaṁ **nabhas-talaṁ** yasyāṁ sā
\|\|3\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tatra tāvad
varṣā-varṇanaṁ dvāviṁśatyā, **tato** grīṣmānantaraṁ **prāvṛṭ** varṣā
prāvartanta **sarveṣāṁ sattvānāṁ** prāṇināṁ **samudbhava** utpattito
jīvanaṁ ca **vṛddhir** yasyāṁ sā **paridhiś** candrārkayor maṇḍalaṁ
**visphūrjitaṁ** saṅkṣumitaṁ **nabhas-talaṁ** viyady asyāṁ sā \|\|3\|\|

**\...**

\|\| 10.20.4 \|\|

sāndra-nīlāmbudair vyoma sa-vidyut-stanayitnubhiḥ \|

aspaṣṭa-jyotir ācchannaṁ brahm eva sa-guṇaṁ babhau \|\|

**śrīdhara-svāmī (bhāvārtha-dīpikā) : sāndrair** nibiḍair **nīlāmbudair
vidyud**-garjita-sahitair **ācchannam** \| **sa-guṇaṁ** guṇair ācchannaṁ
jīvākhyam \| vidyud-garjitāmbudānāṁ sattva-rajas-tamobhir upamā
\|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sāndra-nīlāmbudair
ācchannam**, ato**\'spaṣṭaṁ jyotiḥ** sahaja-prakāśaḥ sūrya-tejo vā
yasmin \| anyat tair vyākhyātam \| tatrāspaṣṭa-jyotiṣṭvādinā jīvākhyam
iti, tataś ca nīlāmbūdādi-sadṛśais tām asādi-karmabhir ācchannam
\|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aspaṣṭaṁ jyotiś**
candra-sūryādikaṁ yatra tādṛśaṁ sat **vyoma babhau** \| tadvārā
sva-prakāśāntaraṁ vyañjayāmāsa aspaṣṭa-jyotiṣṭve hetuḥ,
**sāndra-nīlāmbudair ācchannam** iti \| kīdṛśaiḥ taiḥ ?
**vidyudbhiḥ-stanayitnubhiś** ca sahitaiḥ stanayitnavo'tra kathañcic
chabda-paratvād garjitam evocyate \| kim iva babhau tatrāha---brahmeva
jīvākhya-brahmāṁśa iva, tac ca kīdṛśaṁ ? **saguṇaṁ** sattva-rajas
tamodhis tat kāyaiś ca āvṛta-svarūpa-jyotir ity arthaḥ \|
sattvādi-sthānīyāṁśās tv atra yathāyathaṁ vivecanīyāḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sāndhair** niviḍair
**nīlāmbudair** **vidyud**-garjita-sahitair **ācchannam** ācchannatvena
pratītaṁ **sa-guṇaṁ** brahma samaṣṭi-virāḍ ātmā vidyud-garjitāmbudānāṁ
sattva-rajas-tamobhir upamā \| atra **vyomno** nirlepatvena vastutas tv
arajas-tamobhir upamā \| atra vyomno nirlepatvena vastutas tv
anācchannatvenāmbudādy-adhiṣṭhāna-mātratvād brahmaṇā sahopameyaṁ
yogibhiḥ svīyopāsya-dṛṣṭyā upādeyā \|\|4\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**
**vidyud**-garjita-sahitaiḥ **sāndrair nīlāmbudair** **ācchannaṁ vyoma
vabhau aspaṣṭāni jyotīṁṣi** yatra tat \| **saguṇaṁ** brahm eva
samaṣṭi-jīva-caitanyam iveti vidyud-garjitāmbudānāṁ sattva-rajas
tamobhir upamā \| hiraṇa-garbhopāsakair upādeyā ambudādibhir vyomna iva
guṇair hiraṇya-garbhasyālepa iti tad-bhāvaḥ \|\|4\|\|

**\...**

\|\| 10.20.5 \|\|

aṣṭau māsān nipītaṁ yad bhūmyāś coda-mayaṁ vasu \|

sva-gobhir moktum ārebhe parjanyaḥ kāla āgate \|\|

**śrīdhara-svāmī (bhāvārtha-dīpikā) : parjanyaḥ** sūryaḥ \|
**sva-gobhir** nija-raśmibhiḥ \| **kāle** yathocita-samaye \| atra
rājopamā karād ānataḥ samaye punar dānataś ca sūcitā \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** varṣatīti **parjanyaḥ**
pṛṣu-secane pṛṣeḥ yasya jonya-pratyayaś cauṇādikaḥ \| ravikarā eva
meghākāreṇa pariṇatā varṣatīti nirūpitaṁ harivaṁśe \| ādityāj jāyate
vṛṣṭi iti manukteś ca \| **sva-gobhiḥ** meghākāreṇa pariṇataiḥ \|
**aṣṭau māsān** iti kālādhvanor atyanta-saṁyoge iti dvitīyā \| **vasu**
dravyam \| **udamayam** jala-rūpam \| atra svarūpe mayaṭ \|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : udamayaṁ vasv** ity anena
rājopamātra dhanitā **ārebhe** vṛṣṭi-lakṣaṇoṣmatādikaṁ prāk
pravartayāmāsety arthaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sattvādi **vasu**-rūpakam
**udakasya** karatvaṁ vyañjayati, tac ca **parjanyasya** rājatvam ata
eva nipītam āhṛtam ity arthaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : vasv** iti karādānaṁ tena ca
rājopamyaṁ dhvanitam ata eva pītam āhṛtam ity arthaḥ \|\|5.6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : parjanyaḥ** sūryaḥ
**sva-gobhiḥ** sva-raśmibhiḥ **kāle** samaye \| atra parjanyasya
rājatvaṁ **udakasya** karatvaṁ **nipānasya** grahaṇatvaṁ **mocanasya**
dānatvaṁ sucitam iti vastunaḥ sva-prajābhya ādānataḥ samaye punaḥ
pradānataś ca rājopameyaṁ nīti-dṛṣṭyā rājabhir upādeyā \|\|5\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **parjanyo** raviḥ
**sva-gobhiḥ** sva-kiraṇaiḥ **kāle** yathocita-samaye prathamātiśatoktyā
nṛpeṇopamā sūcyate, teneyam upādeyā sahi prajātaḥ karaṁ gṛhītvā samaye
tasyai dadyād iti \|\|5\|\|

**\...**

\|\| 10.20.6 \|\|

taḍidvanto mahā-meghāś caṇḍa-śvasana-vepitāḥ \|

prīṇanaṁ jīvanaṁ hy asya mumucuḥ karuṇā iva \|\|

**śrīdhara-svāmī (bhāvārtha-dīpikā) : asya** viśvasya **prīṇanam**
āpyāyana-karaṁ **jīvanam** udakaṁ **mumucuḥ** \| kṛpālavo yathā taptaṁ
janaṁ nirīkṣyānukampamānās tad-āpyāyanāya sva-**jīvanam** api tyajanti
\| **tadvan** **mahānto meghās taḍin**-netrair viśvaṁ taptaṁ nirīkṣya
vāyubhir **vepitā** jīvanaṁ mumucur iti \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *āpyāyana-karam*
tṛpti-karam \|

> āpyāyanaṁ pālane ca samudre varuṇe tathā \|
>
> ravau candre vāri-jīve dhāvane priya-darśane \|\| iti \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dārṣṭāntike caṇḍeti tair
vyākhyātam eva, anukampamānā iti, yad vā,
**jīvita-mocana**-svābhāvika-**caṇḍa-śvāsaḥ** kampaś ca \| yad vā,
**karuṇatvena** sāttvika-bhāvadikam idam uktam **hi** niściye, hetau vā,
yato\'sya **prīṇanam** \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : taḍitvanta** iti tair
vyākhyātaṁ, tatra kṛpālava iti **karuṇā** ity asya vyākhyānena
svabhāva-kathanam anukampamānāḥ ity anukampayā tat kālam uditayā
**vepitāḥ** santa ity arthaḥ \| sva-jīvanam apīti tasmiṁs tyakte yadi
taptānām āpyāyanaṁ syāt tadā tad api tyajantīty arthaḥ \| **vāyubhir**
iti bahutvaṁ **caṇḍa**-śabdena labhyate **hi** niściye \| yad vā,
taḍitvanta iti svarūpātiśayadyotanārthaṁ **karuṇā** **ive**ty utprekṣā
tasyā ghaṭanā tu śleṣeṇa caṇḍaś cāsakampa-yuktāḥ santo rantidevādivaj
jīvana-hetu-jalam api **mumucur** iti \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śvasano** vāyuḥ asya
viśvasya santaptasya prīṇanaṁ āpyāyana-karam, ata eva **jīvanaṁ**
jīvana-tulyaṁ jalaṁ **karuṇāḥ** kṛpālavo dātāra **iva** tat-pakṣe
śvāsa-vepāv anubhāvau jīvanaṁ jīvitam api taptaṁ janaṁ vīkṣya te
tyajanti, ranti devādayo jīvanaṁ sva-mātrāpyāyakaṁ jalam **apīta** \|
iyam upamā tat-tad-dṛṣṭyā dayā-vīra-dāna-vīrair upādeyā \|\|6\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **śvasano** vāyuḥ
**taḍitvanto** vidyun netrāmeghā jagat taptaṁ vīkṣyāsa **prīḍanam**
āpyāyakaṁ jīvanaṁ jalaṁ **mumucuḥ** **kāruṇikā** dayālavo yathā
tat-pakṣe śva-savepāvanubhāvau te **hi** taptaṁ janaṁ vīkṣya **jīvanaṁ**
jīvitaṁ ca tyajanti yathā rantidevaḥ sva-mātrāpyāyakaṁ jalaṁ yathā ca
dadhīcir jīvitam atyajat iyaṁ dānavīra dayāvīrair upāpādeyā \|\|6\|\|

**\...**

\|\| 10.20.7 \|\|

tapaḥ-kṛśā deva-mīṭhā āsīd varṣīyasī mahī \|

yathaiva kāmya-tapasas tanuḥ samprāpya tat-phalam \|\|

**śrīdhara-svāmī (bhāvārtha-dīpikā) : tapasā** grīṣmeṇa kṛśā \|
**deva-mīḍhā** parjanya-siktā \| **varṣīyasī** ucchūnā puṣṭā \|
**kāmyaṁ** **tapo** yasya tasya **tanuḥ** kāmān **saṁprāpya**
**yathe**ti \|\|7-8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uṣṇa uṣṇāgamas tapaḥ ity
amaraḥ \| kāmyaṁ kāmanā-pradhānaṁ **tapa** *yasya* \| **tat-phalaṁ**
tapaḥ-phalaṁ prāpya yathā *puṣṭim* āyāti tatheti yojyam \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tapa** iti sāntatvam ārṣam,
**tapena** grīṣṭmeṇa **kṛśā** \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tapa** iti sāntatvam ārṣam
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tapa** iti sāntatvam api "tapas tu
tapasā saha" iti dvirūpa-kośāt \|\|7.11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tapasā** pakṣe grīṣmeṇa
**kṛśā** tato **devai** rudrādvibhiḥ parjanyena ca **mīṭā**
kāmita-vastu-pradānena jala-vṛṣṭyā ca siktā **varṣīyasī** puṣṭāṅgā
ucchṛnā ca **kāmaṁ** **tapo** yasya tasya puṁsas **tanuḥ** kāmān prāpya
**yathe**ty upameyā pariṇāma-darśibhiḥ sadbhir heyā \|\|7\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **tapasā** grīṣmeṇa
**kṛśā** tato **devenendreṇa mīḍā** jalena siktā **mahī varṣīyasī**
puṣṭā āsīt **kāmyaṁ tapo** yasya tasya puṁsas **tanur yathā**
**tapaḥ-phalaṁ** bhogyaṁ **prāpye**ti pariṇāma-darśibhiḥ sadmir hayeyam
\|\|7\|\|

**\...**

\|\| 10.20.8 \|\|

niśā-mukheṣu khadyotās tamasā bhānti na grahāḥ \|

yathā pāpena pāṣaṇḍā na hi vedāḥ kalau yuge \|\|

**śrīdhara-svāmī (bhāvārtha-dīpikā) :** anuśuṣyantyaḥ \|
asvatantrasyendriya-paratantrasya \| svatantrasya niraṅkuśasyeti vā
\|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) niśā-mukheṣu** sandhyāsu \|
khadyoto jyotiriṅgaṇaḥ ity amaraḥ \| **pākhaṇḍā** veda-viruddha-mārgāḥ
\| **pāpena** jaānāṁ janmāntarīya-kutsitā-dṛṣṭena \| etena
durjana-vṛddhyā sajjanābhibhavo'pi sūcitaḥ \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : grahās** tu na bhānti,
**yathā** kalau **pāṣaṇḍā** nāstikā janāḥ, tac chāstrāṇi vā, **vedāś**
ca **na bhānti** \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : grahāstu na bhānti pāṣaṇḍāḥ**
tac chāstrāṇi \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pāṣaṇḍāḥ** pāṣaṇḍa-śāstrāṇi
heyaiveyam upamā \|\|8\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** pāṣaṇḍā vedaviruddhāḥ
saugatādipanthāḥ heyaiveyam upamā \|\|8\|\|

**\...**

\|\| 10.20.9 \|\|

śrutvā parjanya-ninadaṁ maṇḍukā sasṛjur giraḥ \|

tūṣṇīṁ śayānāḥ prāg yadvad brāhmaṇā niyamātyaye \|\|

**śrīdhara-svāmī (bhāvārtha-dīpikā) :** nitya-karmāvasāne ācārya-ninadaṁ
**śrutvā** tac-chiṣyā yathādhīyate tadvad iti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *nitya-karmāvasāne*
sandhyājapādi-karmaṇonte \| **maṇḍūkā** bhekāḥ bheke
maṇḍuka-varṣāmūśālūr aplavadardurāḥ ity amaraḥ \| etena bhagavad
anugraham icchadbhiḥ kālo vandhyo na kārya iti dhvanitam \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vyasṛjan vividhaṁ
vistārayāmāsuḥ, **sasṛjur** iti pāṭhe pāṭhāntare\'pi **girāṁ**,
bahutvena tathaivārthaḥ \| **prāk** **tūṣṇīṁ** **śayānā** nidrāṇavan
niśceṣṭatvena vṛtā **maṇḍūkāḥ**, **brāhmaṇās** tūṣṇīṁ suptā iva
\|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vyasṛjan vividhaṁ
vistārayāmāsuḥ, **prāk tūṣṇīṁ śayānāḥ** nidrāṇavan niśceṣṭatvena vṛttāḥ
**maṇḍūkāḥ** **brāhmaṇāś** ca nitya-d-hyāna-japādy
arthaḥ-kṛta-maunatveneti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nitya-karmāvasāne
ācāryāhvāna-śabdaṁ ś**rutvā** tac-chiṣyā yathā adhīyante tadvad iti
**brahma**cāribhir upādeyā \|\|9\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **prāk tūṣṇīṁ śayānā**
nidrāṇāvan niśceṣṭā **maṇḍūkā** **giro** vyasṛjan vividhaṁ vyastarayan
**brāhmaṇā** yathā nitya-karmānte ṛg-dhyānārthaṁ kṛtamaunā ācāryāhvanaṁ
**śrutvā**dhīyante tadvad iti varṇibhir iyam upādeyā \|\|9\|\|

**\...**

\|\| 10.20.10 \|\|

āsann utpatha-gāminyaḥ kṣudra-nadyo'nuśuṣyatīḥ \|

puṁso yathāsvatantrasya deha-draviṇa-sampadaḥ \|\|

**śrīdhara-svāmī (bhāvārtha-dīpikā) : anuśuṣyatīr** anuśuṣyantyaḥ \|
**asvatantrasye**ndriya-paratantrasya \| svatantrasya niraṅkuśasyeti vā
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kṣudra-nadyaḥ** phalgu-jalāḥ
\| utpatha-vāhinyaḥ toyādhikyāt taṭam udricya yāntyaḥ \| *anu*
varṣānantaraṁ *śuṣyantaḥ* \| indriya-vaśavartino **deho** hi
vyabhicārādin**otpathagāmī**, **draviṇam** api tad artha-vyayena tādṛśam
eva, **sampado**'tra gavāśvādi-rūpāḥ tā api tad artham upayogāt tādṛśa
eva, tathā naśyaty api śīghram eva \| pūrva-vyākhyāne *indriya*-padam
akṣarārthālabhyamato'kāra-praśliṣyaivāha---*svatantrasye*ti \|
svatantrasyāpi *niraṅkuśa*-gajavad dehādaya utpathagā naṣṭāś ca
bhavantīti bhāvaḥ \| anena rajoguṇa-svabhāvaḥ sūcitaḥ \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pūrvam **anuśuṣyantyaḥ**,
**dehā**hayo\'pi prāk kṣudra-vyathādinā[^18] kṣīṇāḥ paścād
bhoga-vāṇijyādinā sampannāḥ satyo yathā vikarmaparā bhavanti, tatra
hetuḥ---**svatantrasya** svairavartina iti, ata eva kṣudratvāt tad
dehādīnām api tādṛśatvena **kṣudra-nadībhir** upamā \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kadācid **utpatha-vāhinya
evāsan** kadācid **anuśuṣyantya** eva cāsan na tu sat patha-gāminyo na
tu vaikalya-rahitāḥ yathā **svatantrasya** śāstram anusarataḥ **puṁso
deha-sampado** draviṇa-sampadaś ceti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anuśuṣyatīḥ** anuśuṣyantyaḥ
\| vṛṣyamāṇair alpair api jalair **utpatha-gāminyaḥ svatantrasya**
śāstra-śāsanaṁ amānayataḥ **dehasya sampado**
yauvana-sāmarthya-vidyādyā-**draviṇa**-sampadaḥ pañcayaṣa-grāmādhipatyam
\| tā **yathā** nikṛṣṭasya kumateḥ parodvejikās tatheti heyaiveyam
\|\|10\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** ṛtvantare
**anuśuṣyantyaḥ** **kṣudranadyo** vṛṣyamānair alpair api jalair
**utpatha-vāhinya** **āsan** svatantrasyātikrānta-śāstrāṅkuśasya
**deha**-**sampado** yauvana-valādyāḥ **draviṇa-sampadaḥ**
pañcaṣa-grāmādhi-patyādyāḥ parodvejikā iti heyaiveyam \|\|10\|\|

**\...**

\|\| 10.20.11 \|\|

haritā haribhiḥ śaṣpair indra-gopaiś ca lohitā \|

ucchilīndhra-kṛta-chāyā nṛṇāṁ śrīr iva bhūr abhūt \|\|

**śrīdhara-svāmī (bhāvārtha-dīpikā) : haribhir nīlaiḥ śaṣpair**
bāla-tṛṇair nīla-varṇā \| kvacid **indra-gopaiḥ** kīṭa-viśeṣair
**lohitā** \| tatra tatr**occhilīndhraiś** chatrākārair udbhidaiḥ
**kṛta-cchāyā** **nṛṇāṁ** rājñāṁ **śrīḥ** senāsampad iva \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kīṭa**-*viśeṣaiḥ*
prathama-varṣaṇodbhūtair japā-puṣpa-prabhaiḥ \| **lohitā** raktā \|
tatra-tatra sthale \| yathā rājñāṁ senāyāṁ kecin nīla-vasanāḥ *kecid*
raktāmbarāḥ kecic chvetāmbarāḥ santyevam atrāpīti bodhyam \| etena
**bhūmi**-vad eka eva cetano guṇa-saṅgena nānā-svabhāvaḥ pratīyate'to
nānātva-svarūpa-saṁsārasyāsāratvād dheyatvena hari-bhaktir eva kāryeti
dhvanitam \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : indra-gopaiḥ**
prathama-vṛṣṭito jāyamānair atiriktaiḥ śrī-vṛndāvane\'tra
vūḍeti-khyātaiḥ kīṭa-viśeṣaiḥ **nṛṇām** iti tair vyākhyātam \| yad vā,
īśvarāṇāṁ paricchada-sampad iva tatra yathā vastra-bhūṣaṇādi,
**haritatvādinā** haritatvādi \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : indra-gopaiḥ**
śrī-vṛndāvane'tra indra-cūḍeti khyātaiḥ kīṭa-viśeṣaiḥ **haritādikatvaṁ**
cedaṁ paṭa-gṛhādīnām \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : haribhir** nīlavarṇaiḥ
**śaṣpaiḥ** komalaiḥ \| kvacit nīlavarṇā **indra-gopair**
aruṇa-varṇa-kīṭa-viśeṣaiḥ kvacit **lohitā** **ucchilīndraiś**
chatrākārair udbhijjaiḥ **kṛta-cchāyā** kṛta-śveta-kāntiḥ **nṛṇāṁ**
rājñāṁ **śrīḥ** senāsampat haritādi-varṇa-paṭa-geha-yuktā, iyaṁ rājñām
upādeyā \|\|11\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **haribhir** nilaiḥ
**śaṣpair** vāla-tṛṇaiḥ **bhūḥ** kvacid **dharitā** nīla-varṇa
**indra-gopair** aruṇaiḥ kīṭa-viśeṣaiḥ kvacil **lohitā ucchīlīndhraiḥ**
chatrākārair udbhijaiḥ **kṛta-cchāyā** **nṛṇāṁ** rājñāṁ **śrīḥ**
senāsampad **iva** harita-raktādi paṭa-geha-yuktevābhūd iti rājñāmiyam
upādeyā \|\|11\|\|

**\...**

\|\| 10.20.12 \|\|

kṣetrāṇi śaṣpa-sampadbhiḥ karṣakāṇāṁ mudaṁ daduḥ \|

māninām anutāpaṁ vai daivādhīnam ajānatām \|\|

**śrīdhara-svāmī (bhāvārtha-dīpikā) : kṣetrāṇ**īti \| tadā hi vṛṣṭer
avicchede lasantaḥ priyaṅgv-ādayo **mudaṁ dadati**, vicchede
śuṣyanto**'nutāpaṁ** ceti \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kṣetrāṇi** kedārāḥ \|
**sampadbhiḥ** phalodrekaiḥ \| **daivādhīnāṁ** varṣaṇāvarṣaṇañ *cety*
ajānatām \| yād vā, dhanināṁ krīta-bahvannānāṁ kṣetrāṇi bahusasyair
upatāpam---aho daivena kiṁ kṛtaṁ ? kim artham asmābhir etāvad annaṁ
gṛhītam adhunā tu mūlam api naṣṭaṁ kuto lābha ? ity anutāpo bhavatīti
bhāvaḥ \| etena viṣayādi-indriya-**karṣaṇa**-śīlānāṁ jñāna-samudrekaiḥ
kṣetrāṇi śarīrāṇi **mudaṁ dadati**, dhanināṁ rajomattānām **anutāpam**
aho asmābhiḥ kuto na tyakta-viṣayair hari-sevā kṛteti bhāvaḥ \| māninām
iti pāṭhe kṛṣir nikṛṣṭaṁ karma, vayaṁ pratiṣṭhitā na kurmahe iti
garvatām anutāpam \| hanta-hanta yadi kṛṣiṁ vayam akariṣyāma
tadaitādṛśīḥ sasya-saṁpadaḥ prāpsyāmeti paścāt tāpaṁ dadurmānibhya evety
arthaḥ \| yatas te mudanutāpādikaṁ daivādhīnaṁ na jānantīty arthaḥ \|
yathā nivṛtti-karma-parān brahma-lokaṁ gacchato dṛṣṭvā pravṛttiparāḥ
svargasthā anunayantīti gamyopamā bhaktair heyā \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samuccaye **vai**-śabdaḥ
\| **anutāpaṁ** ca śokaṁ **daduḥ** \| tatra dṛṣṭāntaḥ\--**mānināṁ**
dehābhimānavatāṁ dhanādinā garvavatāṁ vā, ata eva **daivādhīnaṁ**
dehādīty **ajānatām**, yathā śarīrāṇi gehāni vā dhanādi-**sampadbhir**
**mudaṁ** tad abhāve cānutāpaṁ dadati tathaty arthaḥ \| yad vā, tv arthe
vai, mānināṁ deśāntara-yātrā-mātreṇāsmākaṁ dig vijayādikaṁ bhāvīty evam
abhimānavatāntu kṣetrāṇi **śasya**-sampadbhiḥ kṛtvā dig
vijaya-pratibandhānutāpaṁ daduḥ \| kutaḥ ? dig vijayādikaṁ
śasya-sampadādikaṁ ca īśvarādhīnam ity ajānatāṁ tataś ca yathā śasyāni
tat tad arther viduṣāṁ mudaṁ dadati, vidvan mānināṁ mūrkhāṇāṁ ca tat tad
viruddhācāratvād duḥkham eveti dṛṣṭānto\'tra draṣṭavya \| yad vā, yathā
daivādhīnam ajānatāṁ māninām ity eṣa eva dṛṣṭāntaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samuccaye **vai**-śabdaḥ
**sasya-sampadbhis** tad bhāvābhāvair ity arthaḥ \| **mudanutāpayor**
hetuḥ **mānināṁ** tad abhimānavatāṁ **daivādhīnaṁ** sarvam ity
**ajānatāṁ** yathānyeṣām api **kṣetrāṇi** dehāḥ anyābhiḥ **sampadbhir**
iti jñeyam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : daivādhīnam-ajānatām**-ata eva
**māninām** aham-mamatāparāṇāṁ **karṣakāṇāṁ** **sasya-sampadbhiḥ** tat
sadbhāvāttāvad vā **mudam anutāpañja** **daduḥ** \|\|12.19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : māninām** iti kṛṣiṁ
nikṛṣṭaṁ karma vayaṁ pratiṣṭhitā na kurmahe iti garvavatāṁ **anutāpaṁ**
hanta hanta yadi kṛṣiṁ vayam apy akariṣyāma, tadaitādṛśīḥ
**śasya-sampadaḥ** prāpsyāma iti paścāt-tāpaṁ **dadur mānibhya** evety
arthaḥ \| yato yad **anutāpādikaṁ** **daivādhīnaṁ** te na jānantīty
arthaḥ \| yathā nivṛtti-karma-parān brahma-lokaṁ gacchato dṛṣṭvā
pravṛtti-karma-parāḥ svarga-sthā anutapantīti gamyopamā bhaktair heyā
\|\|12\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **kṣetrāṇi mānināṁ** tad
abhimānavatāṁ **karṣakāṇāṁ** vṛṣṭi-sātatye lasadmiḥ **śaṣpair mudaṁ**
tad vicchede tu śuṣyadmir **anutāpaṁ daduḥ** mudādikaṁ **daivadhīnam
ajānatāṁ** yathā kṣetrāṇi śarīrāṇi **sampadbhiḥ** puṣṭāni santi tad
abhimānināṁ mudaṁ sampad vigame tu kṛśāni santi tāpam iti gamyopamā
sadbhir heyā \|\|12\|\|

**\...**

\|\| 10.20.13 \|\|

jala-sthalaukasaḥ sarve nava-vāri-niṣevayā \|

abibhran ruciraṁ rūpaṁ yathā hari-niṣevayā \|\|

**śrīdhara-svāmī (bhāvārtha-dīpikā) : abibhrad** abibharuḥ **yathā
hari-niṣevaye**ti \| hari-sevāyāṁ pravṛttā hi sadya eva **sarve**
**rucirā** bhavanti \| tasyāṁ parama-dharmatvāt parama-sukhatvāc ca
tadvad iti \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad vā, **jalaukasaḥ**
pātāla-sthāḥ, sthalokaso bhūmiṣṭhāḥ \| **sarve** antarikṣādi-vāsinaḥ \|
sarveṣāṁ duḥkhaṁ vārayatīti vāri jñānam, **navaṁ** nirdoṣaṁ ca
tad-**vāri** nava-vāri tasyātitarāṁ sevayābhyāsa-lakṣaṇayā \|
**ruciraṁ** nirdoṣaṁ brahma-rūpam **abibhrad** bibhrati \|
kiṁ-bhūtayā---yathāvad-**dhari-sevayā** jātayeti śeṣaḥ \| yathāśrutās tu
svāminaiva sphuṭitaḥ \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : jalaukaso**
mīna-maṇḍūkādayaḥ, **sthalaukaso** go-mṛgādaya, **nva-vārīṇāṁ** nitarāṁ
sevayā pānādinā **rūciraṁ** rūpaṁ varṇaṁ kiṁ vā, puṣṭyādi-sampatter
mālinyādy apagamāc ca, uttamaṁ saundaryaṁ dadhur ity arthaḥ \| **harer**
mahā-manoharasya bhagavato **niṣevayā** kathañcid-bhajārambheṇety arthaḥ
\| anyat tair vyākhyātam \| yad vā, **niṣevayā** prema-lakṣaṇa-bhaktyā
rūpam aśrupātādinā saundaryam, yad vā, nitya-pūjayā
mahā-prasāda-mālādi-dhāraṇādinā \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jaleti \| tair vyākhyātam \|
tatra sādhanāvasthāyāṁ parama-dharmatvaṁ prasiddham eva sukha-rūpatvaṁ
ca---

> karmaṇy asminn anāśvāse dhūma-dhūmrātmanāṁ bhavan \|
>
> āpāyayati govinda-pāda-padmāsavaṁ madhuḥ \|\|

ity anusāreṇa sādhyāvasthāyāṁ tu parama-sukha-rūpatvaṁ prasiddham eveti
vivecanīyam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : abibhran** abibharuḥ
**yathe**ti **hari-sevāyāṁ** pravṛttā api sadya eva **sarve** **rucirā**
bhavanti, tasyāḥ parama-dharmatvāt parama-sukhadattvāc ca tadvad ity
upādeyā \|\|13\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **abibhrad** abibharuḥ
**yathe**ti **hari-sevāyāṁ** pravṛttāḥ sarve dhṛtair vaiṣṇava-cihnaiḥ
rūpaṁ manojñaṁ labhante tadvad ity upādeyeyam \|\|13\|\|

**\...**

\|\| 10.20.14 \|\|

saridbhiḥ saṅgataḥ sindhuś cukṣobha śvasanormimān \|

apakva-yoginaś cittaṁ kāmāktaṁ guṇa-yug yathā \|\|

**śrīdhara-svāmī (bhāvārtha-dīpikā) : kāmāktaṁ** kāma-vāsanāyuktam iti
**śvasanormi**-sāmyam \| **guṇair** **viṣayair** yujyata iti
**sarit**-saṅgati-sāmyam \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śva-sanena vāyunā śvasana
sparśano vāyuḥ ity amaraḥ \| etena hari-bhakta-viṣaya-**yogo** heya iti
sūcitam \|\| 14 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
śrī-vṛndāvane\'trāvartamānasyāpi sindhor varṇanaṁ
pṛāvṛṭ-svabhāva-varṇanāt \| kiṁ vā, sindhur iva sindhuḥ
śrī-mathurā-maṇḍala-paścima-sīmāyāṁ vartamānaṁ
mānasa-gaṅgā-prabhava-koṭarākhya-mahā-saro jñeyam \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
śrī-vṛndāvane'trāvartamānasyāpi sindhor varṇanaṁ prāvṛṭ
svabhāva-varṇanāt kiṁ vā, **sindhur** iva sindhuḥ
śrī-mathurā-maṇḍala-paścima-sīmāyāṁ vartamānaṁ
mānasa-gaṅgā-prabhava-koṭarākhya-mahāsaro jñeyam \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sindhur** nadī-viśeṣaḥ
pāścātyaḥ, viśeṣaṇasya puṁstvam ārṣam \| **kāmāktaṁ**
kāma-vāsanā-**yuktam** iti **śvasanormi**-sāmyam \| **guṇair** viṣayair
yujyata iti **sarit**-saṅgati-sāmyam iti jñeyā \|\|14\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **sindhuḥ** pāścātyo
nadaḥ \| **kāmāktaṁ** bhoga-vāsanā-**yuktam** iti **śvasanormi**-sāmyaṁ
**guṇair** viṣayair yujyata iti **sarit**-saṅgati-sāmyam iti jñeyam
\|\|14\|\|

**\...**

\|\| 10.20.15 \|\|

girayo varṣa-dhārābhir hanyamānā na vivyathuḥ \|

abhibhūyamānā vyasanair yathādhokṣaja-cetasaḥ \|\|

**śrīdhara-svāmī (bhāvārtha-dīpikā) : adhokṣaja** eva ceto yeṣāṁ te
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** divyathuḥ vilīnā babhūvuḥ
\| **giraṇo**dgiraṇa-samarthavat tvādi-garīṇāṁ vyathābhāva-mātre
dṛṣṭāntaḥ, na tu buddhimattvā-buddhimattvasattve iti \| na **vivyathur**
na vivyathire pratyuta raja-ādy-apagamād aśobhantairvety arthaḥ \|
**vyasanair** ādhyātmikādi-tāpaiḥ \| **adhokṣaja-cetas** tvād *eva* na
vyarthate tapanti vividhās tāpā naitān mad-gata-cetasaḥ iti
śrī-kapilokteḥ \| pratyuta dainya-vṛddhyā garvāsūyādi-mālinya-rahitā eva
bhavantīti sadbhir upādeyam iti \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : varṣā-dhārābhir** iti
**giriṣu** vṛṣṭer ādhikyān **na** **vivyathuḥ**, na vivyathire, kintu
raja ādy-apagamād aśobhantaivety arthaḥ \| **vyasanai** rogādi-vighnaiḥ,
prārabdhasyāvaśyābhogyatvāt---tvaṁ sevatāṁ sura-kṛtā bahavo\'ntarāyāḥ
\[bhā.pu.11.4.10\] iti nyāyāc c**ābhibhūyamānā** api **yathā** na,
nivyathire, athavāśobhantaiva duṣkarmāpagamādināṁ bhagavat
smaraṇa-viśeṣa-siddheḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : varṣa-dhārābhir** iti
**giriṣu** vṛṣṭer ādhikyāt **abhibhūyamānāḥ**
abhibhava-ceṣṭā-viṣayī-krīyamāṇā api **na vivyathuḥ** na vivyathire na
duḥkhaṁ prāpuḥ kintu te raja ādyapagamāt aśobhantaivety arthaḥ \|
**vyasanaiḥ** rogādi-vighnaiḥ prārabdhasyāvaśya-bhogyatvāt tvām sevatāṁ
sura-kṛtā bahavo'ntarāyāḥ \[bhā.pu.11.4.10\] iti nyāyāc
c**ābhibhūyamānā** api na vyathayante pratyutāśobhantaiva
duṣkarmāpagamādinā bhagavat smaraṇa-viśeṣa-siddheḥ ṭīkāyām eva-kāras tad
vyathāyāṁ hetuḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : na vivyathur** na
vivyathire, pratyuta raja-ādy-apagamād aśobhantaivety arthaḥ\|
**vyasanair** ādhyātmikādibhis tāpair **adhokṣaja-cetastvād** eva na
vyathante, tapanti vividhān tāpā naitān mad-gata-cetasaḥ \[bhā.pu.
3.25.23\] iti bhagavad-ukteḥ, pratyuta dainya-vṛddhyā
garvāsūyādi-mālinya-rahitā eva bhavantīti sadbhir upādeyā \|\|15\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **girayo na vivyathire**
pratyuta dhūlyādy apagamāc chuśubhire **adhokṣaja-cetaso yathā
vyasanair** ārādhyātmikādi-duḥkhair na vyathante tapanti vividhās
tāpānaitān mada-gata-cetasaḥ \[bhā.pu. 3.25.23\] iti vacanāt pratyuta
dainyābhivṛddher garvāsūyādi-mālinyāpagamāc chobhatarā bhavantīti
ratimatām upādeyeyam \|\|15\|\|

**\...**

\|\| 10.20.16 \|\|

mārgā babhūvuḥ sandigdhās tṛṇaiś channā hy asaṁskṛtāḥ \|

nābhyasyamānāḥ śrutayo dvijaiḥ kālena cāhatā \|\|

**śrīdhara-svāmī (bhāvārtha-dīpikā) : asaṁskṛtā** akṣuṇṇā
**nābhyasyamānā** ity asaṁskṛta-sāmyam \| **kālena cāhatā** iti
**tṛṇācchādana**-sāmyam \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sandigdhāḥ** ito yāntīto
veti sandehāspadāḥ \| **asaṁskṛtāḥ** **tṛṇādy** apanayana-hīnāḥ \|
**kālena** cirakālena **hatā** apaṭhitā eva \| anena sac-chāstraṁ
jñānotpattaye sadaivābhyasanīyam iti darśitam \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nābhyasyamānā**
anabhyasyamānāḥ, **kālena** kali-kālādinā, ca ivārthe \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nābhyasyamānā** anabhyasyamānāḥ
kāla-hatāḥ **kālena** kali-yugādinā **hatāḥ** **śrutaya** iva eṣa eva
pāṭho bahutra teṣāṁ vyākhyā-dṛṣṭyā kecit kālena cāhatā iti pāthaṁ
kurvanti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nābhyasyamāna** ity
**asaṁskṛta**-sāmyaṁ **kāla-hatā** iti **tṛṇāc** **chādana**-sāmyam ata
eva **mārgāḥ śrutayaś** ca **sandigdhā** itīyaṁ vaṭubhir heyā \|\|16\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **mārgās tṛṇaiś channā
asaṁsakṛtā** akṣuṇṇāḥ **sandigdhā** **babhūvuḥ nābhyasyamānā** ity
asaṁskṛta-sāmyaṁ **kāla-hatā** iti tṛṇac chadana-sāmyam iti vaṭabhir
iyaṁ heyā \|\|16\|\|

**\...**

\|\| 10.20.17 \|\|

loka-bandhuṣu megheṣu vidyutaś cala-sauhṛdāḥ \|

sthairyaṁ na cakruḥ kāminyaḥ puruṣeṣu guṇiṣv iva \|\|

**śrīdhara-svāmī (bhāvārtha-dīpikā) :** yathā **kāminyaḥ** puṁś-calyaḥ
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : loka-bandhuṣu**
jala-pradānenopakāriṣu **guṇiṣu** vidvatopaśamādi-guṇa-yukteṣu, anena
vivekinā harau **sthirā** bhaktir vidheyā na **vidyudvac cale**ti bhāvaḥ
\|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : guṇiṣu**
vaidagdhyādi-vividha-guṇa-yukteṣv api \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : guṇiṣu**
vaidagdyādi-vividha-guṇa-yukteṣv api \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā **kāminyaḥ** puṁś
calyaḥ **guṇiṣu** **puruṣeṣu** vaidagdhyādi-guṇavatsv apīti heyaiva
\|\|17\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **kāminyaḥ** pūṁśalyo
yathā **guṇiṣu** nikhila-kalā-vijñeṣv api **puruṣeṣv** iti yeyairveyam
\|\|17\|\|

**\...**

\|\| 10.20.18 \|\|

dhanur viyati māhendraṁ nirguṇaṁ ca guṇiny abhāt \|

vyakte guṇa-vyatikare'guṇavān puruṣo yathā \|\|

**śrīdhara-svāmī (bhāvārtha-dīpikā) : nirguṇaṁ** jyārahitam api
**guṇini** garjita-śabdavati **abhād** aśobhata \|
**guṇa-vyatikarātmake** vyakte prapañce**'guṇavān** nirguṇaḥ **puruṣo**
**yathe**ti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nirguṇaḥ**
anugata-saccidātmanā **yathā** bhāti tadvad ity arthaḥ \| etena
**kālenābhyasatāṁ** saguṇa eva nirguṇatām āpadyata iti dhvanitam
\|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : aguṇavān**
māyā-guṇātīto\'pi **puruṣo** māyādhiṣṭhātā, sṛṣṭyādinā tat tad
guṇa-dvārābhivyakteḥ \| kiṁ vā, paramātmā cetayitṛtvādinā prapañce yathā
\| yad vā, parameśvaraḥ kāruṇyādi-guṇa-vyatiṣaṅge vy**akte** prakaṭe
saty eva \| yad vā, puruṣo jīvatattvato brahmatvān **nirguṇaḥ** bhagavac
chravaṇādi-guṇa-varge vyakte sati \| yad vā, **guṇānāṁ**
sarva-sattvādi[^19]-sambandhināṁ **vyatikaro**\'nyonya-miśraṇaṁ yasmiṁs
tasmin vyakte suprasiddha-sthāne śrī-vṛndāvanādau śrī-kṛṣṇo **yathā**
bhāti, tadvat \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aguṇavān** māyā-guṇātīto\'pi
**puruṣaḥ** \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nirguṇaṁ** jyārahitaṁ
**guṇini** garjita-śabdavati **vyakte** prapañce guṇa-**vyatikarātmake**
**'guṇavān** māyā-guṇātītaḥ **puruṣo** bhagavān bhāti vividha-līlābhir
iti bhaktair upādeyā \|\|18\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** māhendraṁ **dhanur
nirguṇam** ajyāṁ **guṇinī** garjitavati **viyati** khe **abhāt puruṣo**
viṣṇur **aguṇavān** māyā-guṇātīto **vyakte** prapañce
**guṇa-vyatikarātmake** vividha-līlābhir bhāti **yathā** tadvad ity
upādeyeyaṁ tat-svarūpa-vidām \|\|18\|\|

**\...**

\|\| 10.20.19 \|\|

na rarājoḍupaś channaḥ sva-jyotsnā-rājitair ghanaiḥ \|

ahaṁ-matyā bhāsitayā sva-bhāsā puruṣo yathā \|\|

**śrīdhara-svāmī (bhāvārtha-dīpikā) : sva-bhāsā**
bhāsitayāham-**matye**ti sva-caitanyenaiva prakāśitenāhaṅkāreṇa
**cchanno** jīvo **yathā** \| yad vā, **ahaṁ** vidvān dātā vettā śūra
iti sva-pratītyaivāropitayā iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jīvo *yathā* vastv ātmanā
na bhāti tadvad iti \| na hi parichinnenāhaṅkāreṇāparicchinna
ātmācchādituṁ śakyate ity arucy āha---yad veti \| **yathāhaṁ** vidvān
ity-ādi-rūpeṇeti etenāham atityāgena yathārthātma-jñānaṁ bhavatīti
\|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sva-jyotsnayā** rājitair
iti candrābhāvaḥ parihṛtaḥ, evaṁ **svabhāsā** bhāsitayeti
nāstikānāṁ[^20] prāṇamaya-jīva-pakṣo nirastaḥ, svakīyayā tuṣāra-mayyā
jyotsnayā **rājitair** iti saṁvarddhitair iti **channatayāṁ**
hetu-viśeṣaḥ \| evam **ahamm** atyety atrāpi ahaṅkāreṇaiva
jīvatattvāsphūrteḥ, tasya ca jīva-caitanyenaiva prakāśa iti \| yad vā,
sva-jyotsnayā rājitair api **na rarāja**, taiś channatvena
samyak-prakāśābhāvāt, svabhāsā nija-caitanyena bhāsitayāpi aham
mattyācchanno yathā jīvo na rājate, nijatattvāsphūrteḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svīyayā tuṣāra-mayyā
**jyotsnayā** **rājitaiḥ** prakāśitaiḥ samvardhitaiś ca \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : uḍupatiś** candraḥ
**sva-jyotsnā-rājitair** **ghanais** tuṣāra-mayaiḥ kuheḍikākhyair
meghaiś **channa** ācchannatvābhāve'py ācchannatvena pratīto **na rarāja
svabhāsā** svīya-guṇa-maya-cchavi-rūpayā **ahaṁ-matyā** avidyayā
sva-śaktyā kīdṛśyā bhāsitayā ? svenaiva prakāśitayā **puruṣaḥ**
parameśvaro **yathā** ghana-cchanna-dṛṣṭir ghana-cchannam arkam itivat
channatvena pratītir ity arthaḥ \| jñānibhir iyam upādeyā \|\|19\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **uḍupaś** candraḥ
svīyayā tuṣāra-mayyā **jyotsnayā** rājitaiḥ prakāśitaiḥ samvardhitaiś ca
**ghanaiś** **channo na rarāja yathā svabhāsā** svadharma-samvidā
bhāsitayā prakāśitayā samvardhitayā ca brāhmaṇo\'haṁ sthūlo\'ham
ity-ādi-rūpayā **ahaṁ-matyā** vṛtaḥ **puruṣo** jīvo na rājate tadvad iti
jñānibhir ayam upādeyā \|\|19\|\|

**\...**

\|\| 10.20.20 \|\|

meghāgamotsavā hṛṣṭāḥ pratyanandañ chikhaṇḍinaḥ \|

gṛheṣu tapta-nirviṇṇā yathācyuta-janāgame \|\|

**śrīdhara-svāmī (bhāvārtha-dīpikā) : meghā** **gamenotsavo** yeṣām ato
**hṛṣṭāḥ** \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śikhaṇḍino** mayūrāḥ \|
kuṭumba-pālanādi-kleśena **taptā** ata eva **nirviṇṇā** aho
mahā-kleśadaṁ **gṛhaṁ** heyam ati niścitāḥ \| anena sva-kalyāṇārthaṁ
hari-bhaktāgamane ānanda eva kārya iti bhāvaḥ \| padbhir mūlaiḥ
śākhopaśākhā-patra-puṣpha-phalair aneka-dehāḥ \| prāk grīṣme \| tapasā
tāpena \| kṣāmāḥ kṛśāḥ \| yathā prāk kuṭumbāvasthāyāṁ kāmānām anusevayā
jātena tapasā śrameṇa śrāntā indriya-daurbalyam āptāḥ paḍapāḥ santaḥ
pādena hari-pādopāsanena pānti rakṣanty ātmānam iti \| pādapās
tapasvinaḥ jātena tapasā śrameṇa śrāntā indriya-daurbalyam āptāḥ pādapāḥ
santaḥ, pādena hari-pādopāsanena pānti rakṣanty ātmānam iti pādapās
tapasvinaḥ sad-gati-sādhanatvāt padbhiś śāstraiḥ padyante
sarva-puruṣārthā ebhir iti padastaiḥ \| apaḥ puruṣārthāvāpti-hetūn
jñāna-rasān pītvāsvādya \| nānātmāno mūrtayo vigrahā yeṣāṁ te
sarva-bhūtātmāno bhavantīti bhāvaḥ \| yad vā, prāg vanitādy abhāvena
tapasā kāmāgninā śrāntāḥ kāmānusevayā paścāt stryādy avaptyā satataṁ
kāma-bhogena putra-tat-putrādi-rūpeṇa nānātmāno bhavantīti bhāvaḥ \|
etena viṣaya-tyāga-pūrvakaṁ śāstra-vicāreṇa jñānāvāptir bhavatīti
sūcitam \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : utsavo** nṛtyādi-parikaraś
cittollāso vā, **harṣāś** ca tad vikāro jñeyaḥ, tat-prasādo vā, ata eva
dṛṣṭāñ pratyanandan megha-garjitādy anantaram uccair nāda-nṛtyādikam
amurvan, yathā vaiṣṇava-**gṛhasthāḥ** samāgata-vaiṣṇava-gītānantaraṁ
gīta-nṛtyādikaṁ kurvanti tathety arthaḥ \| yad vā, pratikṣaṇamanandan
sukhino babhūvuḥ, **śikhaṇḍināṁ** **meghāgamotsavāt**, **taptānāṁ** ca
vaiṣṇava-samāgama-svabhāvāt \| evam utsava-harṣā-sukhānāṁ yathottaraṁ
hetutvena bāhyāntaratvādinā bhedaḥ kalpyaḥ caṭakaś ca tādṛśā api
parama-karuṇa-svaratvād vyaktaṁ noktāḥ, teṣāṁ smaraṇe\'pi
duḥkha-viśotpatteḥ \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : meghāgama** eva **utsavo**
yeṣāṁ te ata eva **hṛṣṭāḥ** **pratyanandan** megha-garjitādy anantaram
uccair nādādikam akurvan **yathā** vaiṣṇava-**gṛhasthāḥ**
samāgata-vaiṣṇava-gītānantaraṁ nṛtya-gītādikaṁ kurvanti tathety arthaḥ
\| evaṁ cātakā api jñeyā iti bhāvaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : meghāgame** evāsavo yeṣāṁ ata eva
**hṛṣṭāḥ** tān meghān **pratyanandayan** \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : meghāgamenotsavo** yeṣāṁ te
**pratyanandan**, megha-samṛddha-garjitādy-anantaram uccair ānandādikam
akurvan **yathā** vaiṣṇava-**gṛhasthāḥ** samāgata-vaiṣṇava
premānanda-gītānantaram ānanda-gīta-nṛtyādikaṁ kurvantīti vaiṣṇavānām
upādeyā \|\|20\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **meghāgamenotsavo**
yeṣāṁ te **śikhaṇḍinaḥ** **pratyanandan yathā nirviṇṣāḥ** sat-prasaṅgino
**gṛhasthā acyuta-janānām** **āgamena hṛṣṭāḥ** pratinandanti tadvad iti
sat-sevinām upādeyeyam \|\|20\|\|

**\...**

\|\| 10.20.21 \|\|

pītvāpaḥ pādapāḥ padbhir āsan nānātma-mūrtayaḥ \|

prāk kṣāmās tapasā śrāntā yathā kāmānusevayā \|\|

**śrīdhara-svāmī (bhāvārtha-dīpikā) : nānātma-mūrtayaḥ**
aneka-rūpa-dehāḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : padbhir** mūlaiḥ \|
śākhopaśākhāpatra-puṣpa-phalair aneka-dehāḥ \| **prāk** grīṣme \|
**tapasā** tāpena \| **kṣāmāḥ** kṛśāḥ \| yathā prāk kuṭu bāvasthāyāṁ
**kāmānām-anusevayā** jātena tapasā śrameṇa **śrāntā**
indriya-daurbalyam āptāḥ **pādapāḥ** santaḥ \| pādena hari-pādopāsanena
pānti rakṣatyātmānam iti pādapās tapasvinaḥ sad-gati-sādhanatvāt padmiś
śāstraḥ padyante sarva puruṣārthā ebhir iti padastaḥ \| **apaḥ**
puruṣārthā-bāpti-hetūn jñāna-rasān **pītvā** svādya \| **nānātmāno
mūrtayo** vigrahā yeṣāṁ te sarva-bhūtātmāno bhavatīti bhāvaḥ \| yad vā,
prāg-vanitādya-bhāvena tapasā kāmāgninā śrāntāḥ kāmānusevayā paścāt
stryādyav āptyā satataṁ kāma-bhogena putra-tat-putrādi-rūpeṇa nānātmāno
bhavatīti bhāvaḥ \| etena viṣaya-tyāga-pūrvakaṁ śāstra-vicāreṇa
jñānāvāptir bhavatīti sūcitam \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tapasā** vratādinā,
**kṣāmāḥ** kṛśāṅgāḥ, **śrāntāś** ca nirbalāḥ, evaṁ grīṣmeṇa
**pāda-pānām** apy ūhyam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** **tapasā** vratādinā,
**kṣāmāḥ** kṛśāṅgāḥ, **śrāntāś** ca nirbalāḥ, evaṁ grīṣmeṇa
**pāda-pānām** apy ūhyam \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, jīva-gosvāmī bṛhat-krama-sandarbhaḥ)
:** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nānā-vidhā ātmanaḥ svasya
mūrtayo'ṅkura-patra-pallava-puṣpa-patrādyā yeṣāṁ te, pakṣe
**nānātmānaḥ** pāna-bhojana-ramaṇādi-nānā-svabhāvavanta ātmano mūrtayo
dehā yeṣāṁ te niṣkāmāṇām iyaṁ heyā \|\|21\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **pādapās** taravaḥ
**padbhir** **apaḥ** pītvā **nānā**-rūpā ghana-palāśa-puṣpādi-mayyaḥ
**ātma**-mūrtayo yeṣāṁ tathāsan **yathā** sakāma-**tapasā**
**prāk-kṣāmāḥ** kṛśāḥ śāntāś ca puruṣās tapo'nte kāmānusevayā
tat-phala-pāna-bhojana-ramaṇa-joṣaṇena nānā-svabhāvavanto bhavanti
tadvad iti niṣkāmair heyeyam \|\|21\|\|

**\...**

\|\| 10.20.22 \|\|

saraḥsv aśānta-rodhaḥsu nyūṣur aṅgāpi sārasāḥ \|

gṛheṣv aśānta-kṛtyeṣu grāmyā iva durāśayāḥ \|\|

**śrīdhara-svāmī (bhāvārtha-dīpikā) : aśāntāni** paṅka-kaṇṭakādi-yuktāni
**rodhāṁsi** taṭāni yeṣāṁ teṣv api **nyūṣur** nitarām avasan \|
**sārasāś** cakravākāḥ \| **aśāntāni** ghorāṇy anuparatāni vā kṛtyāni
yeṣu teṣv api **gṛheṣu** \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : aṅga** he nṛpa \|
**grāmyāḥ** prākṛta-janāḥ \| etena saṁsāriṇāṁ svabhāvo dhvanitaḥ \| kiṁ
ca, sarvakṛtyāvasāne hari-smaraṇādikaṁ kariṣyāma iti na dhyeyam, kiṁ tu
kṛtānām avasānābhāvādy adoṣa-ratis tadaivety api sūcitam \|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sārasāś** cakravākāḥ,
svanāmnaiva khyātā vā grāhyāḥ, teṣāṁ api prāyo jala-caratvāt, **grāmyā**
aviveki-janās tatrāpi durāśayāḥ---**gṛham** eva sarvārthaḥ-siddhi-padam
iti[^21] duṣṭābhiprāyāḥ, ata eva yathā nitarāṁ vasantīti niḥśabdārthaḥ
\| ata evāścaryeṇa khedena vā, **aṅga** he rājann iti \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aśāntāni** taraṅgātiśayena
muhuḥ patanti **rodhāṁsi** yeṣu **sārasāḥ** svanāmnaiva khyātāḥ,
puṣkarāhvayāḥ **grāmyā,** aviveki-janāḥ tatrāpi durāśayāḥ **gṛham** eva
sarvartha-pradam iti duṣṭābhiprāyaḥ ata eva yathā nitarāṁ vasantīti
ni-śabdārthaḥ ata eva āścaryeṇa khedena vā **aṅga** ! he rājann iti
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sārasāḥ** puṣkarāhvayāḥ **aśāntāni**
taraṅgātiśayena muhuḥ patanti **rodhāṁsi** yeṣu dvijaiḥ preritā viśvata
ity anvayaḥ \|\|22.30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aśāntāni**
paṅka-kaṇṭaka-bhaṅguratvādi-doṣa-yuktāni \| **rodhāṁsi** taṭāni yeṣāṁ
teṣvapi **nyūṣur** nitarām evāsan iyaṁ heyaiva \|\|22\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **aśāntāni** paṅkādivanti
**rodhāṁsi** yeṣāṁ teṣv api **saraḥsu** **sārasāḥ** pakṣivedāḥ
**nyūṣur** nitarām avasan **aśāntāny** anuparatāni kṛtyāni yeṣu tādṛśeṣv
api **gṛheṣu** yathā **grāmyā** viveka-rahitāḥ durāśayā gṛham eva
sarvārthadam iti duṣṭa-bhāvāḥ **aṅga** he rājan iyaṁ heyaiva \|\|22\|\|

**\...**

\|\| 10.20.23 \|\|

jalaughair nirabhidyanta setavo varṣatīśvare \|

pāṣaṇḍinām asad-vādair veda-mārgāḥ kalau yathā \|\|

**śrīdhara-svāmī (bhāvārtha-dīpikā) : īśvare** indre \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** naraka-hetutvād
**asad-vādaiḥ** \| etena **pākhaṇḍi**-saṅgād vihita-dharma-tyāgena
narakāvaśyambhāvitvam iti tātparyam \|\|23\|\|

viśāṁ prajānāṁ patayaḥ \| viṭapataya iti samyak pratibhāti \|
chāndasattvāśrayaṇe tu viśpataya ity

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : īśvara** ity **ativṛṣṭyā**
svairavartitābhiprāyeṇa, ata eva tasya **kali**-sthānīyatā \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : īśvara** ity **ativṛṣṭyā**
svairatābhiprāyeṇa tad aṁśenaiva tasya **pāṣaṇḍi**-sthānīyatā \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : īśvare**
īśvaratvābhimāna-vaśād ativarṣopadravaṁ kurvati sati indre iti
**kali**-sāmyam iyaṁ heyā \|\| 23\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **īśvare**
īśvaratvābhimāna-vaśād **ativṛṣṭi**-kāriṇīti **kāli**-sāmyaṁ iyaṁ ca
heyā \|\|23\|\|

**\...**

\|\| 10.20.24 \|\|

vyamuñcan vāyubhir nunnā bhūtebhyaś cāmṛtaṁ ghanāḥ \|

yathāśiṣo viś-patayaḥ kāle kāle dvijeritāḥ \|\|

**śrīdhara-svāmī (bhāvārtha-dīpikā) : nunnāḥ** preritāḥ \| **āśiṣaḥ**
kāmān \| **viśpatayo** rājānaḥ, vaṇijāṁ patayo va \| **dvijeritāḥ**
purohitair uktāḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśāṁ prajānāṁ patayaḥ \|
viṭ-pataya iti samyak-pratibhāti \| chāndasatvāśrayaṇe tu **viś-pataya**
ity api sādhv eva \| **amṛtam** jalam---

> amṛtaṁ vyomni devānne yajña-śeṣe rasāyane \|
>
> ayācite jale dugdhe mokṣe\'nne hemni go-rase \|\| iti yādavaḥ \|\| 22
> \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhūtebhyaḥ**
sarva-prāṇi-hitārthaṁ suśobhanam amṛtaṁ jalam iti varṣānte
jalasyopādeyatvāt, evaṁ, vi-śabdo viśiṣṭārthe jñeyaḥ, bhūtebhyaś
**cāmṛtam** iti pāṭhe pāṭhāntare\'py amṛtam iti śleṣeṇa sa evārthaḥ \|
ca tu, bhūtebhyas tu, atrāpi **kāle** **kāla** iti yojyam, ayaṁ pūrvato
viśeṣaḥ, varṣānte\'vichinna-vṛṣṭy-apagamāt \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ca** punaḥ
anavacchinna-varṣānantaram atheti pāṭhe sa evaṛthaḥ \| **bhūtebhyaḥ**
**kāle kāle** yogyaṁ yogyaṁ kālaṁ prāpya **amṛtaṁ** jalaṁ dadur iti \|
varṣānte jalasyopādeyatvād amṛta-śabda-nyāsaḥ evaṁ **vi**-śabdo
viśiṣṭārtho jñeyaḥ, **dvijaiḥ** preritā **viśpataya** ity anvayaḥ
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nunnāḥ** preritāḥ
**āśiṣaḥ** kāmān **viśpatayo** rājaṇo vanijāṁ patayo vā **dvijair**
viprair **īritāḥ** preritā iti rājabhir upādeyā \|\|24\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **nunnāḥ** preritāḥ
**āśiṣaḥ** kāmān **viśpatayo** rājānaḥ **dvijairīritāḥ** pravartitāḥ iti
rājñām upādeyā \|\|24\|\|

**\...**

\|\| 10.20.25 \|\|

evaṁ vanaṁ tad varṣiṣṭhaṁ pakva-kharjūra-jambumat \|

go-gopālair vṛto rantuṁ sa-balaḥ prāviśad dhariḥ \|\|

**śrīdhara-svāmī (bhāvārtha-dīpikā) :** prāvṛṣi kṛtāṁ krīḍāṁ
varṇayati---evaṁ vanam iti saptabhiḥ \| **varṣiṣṭhaṁ** samṛddham
\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *prāvṛṣi* varṣa-rtau \|
**tad vanaṁ** vṛnḍavanam \| atiśayena vṛddhaṁ **varṣiṣṭhaṁ** samṛddham
\| varṣaṁ vṛṣṭis tad vidyate'syeti varṣam, matv-arthīyo'c \| atiśayena
varṣaṁ varṣiṣṭhaṁ prabhūta-varṣopetam iti vā \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ varṣā-kālaṁ
varṇayitvā tat-phalaṁ tatra śrī-bhagavataḥ krīḍā-viśeṣaṁ vakṣayann ādau
vana-praveśam āha---evam iti \| anena ukta-vṛṣṭi-prakāreṇedṛśaṁ vā
**varṣiṣṭhaṁ** samṛddhaṁ sa-śrīkaṁ śobhayā sahitaṁ vā \| yadyapi
sarva-rtv-āśraye śrī-vṛndāvane sarvadā sarva-puṣpa-phalādi-sampattiḥ,
tathāpi **pakva-kharjura-jambumad** iti tadānīṁ tad-bāhulyābhiprāyeṇa \|
**vṛta** iti vṛṣṭi-nivāraṇārthaṁ chatrādi-dhāraṇākāṅkṣayā[^22] aham
ahamikayā sarvair eva **gopair gobhiś** ca tṛptyā snuta-stanatayā
vatsebhyo\'py adhika-vātsalyena stanyaṁ pāyayitum iva \| kiṁ vā, sadā
sarveṇa śrī-mukha-śobhā-lobhena pariveṣṭyamānatvāt \| ata eva
sarva-manoharaṇād **dhariḥ** **prāviśat** praviśann āsīd ity arthaḥ \|
**pra**-śabdo vanādi-śobhā-viśeṣāpekṣayā, iti **prāvṛṣi**
prati-dina-krīḍā sūcitā \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ varṣā-kālaṁ varṇayatitvā
tat phalaṁ tatra śrī-bhagavataḥ krīḍā-viśeṣaṁ vakṣayann ādau
vana-praveśam āha---evam iti ukta-prakāreṇa, yathā yathāhaṁ varṇitavān,
tathā varṇayitvety arthaḥ \| tad-anusāreṇaivāham avarṇayam iti bhāvaḥ \|
**vṛtaḥ** śrī-mukha-śobhā-lobhena \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** varṣāṁ varṇayitvā
tādātvikīṁ līlāṁ varṇayati---evam iti saptabhiḥ \| **varṣiṣṭhaṁ**
samṛddham \|\|25\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** prāvṛṣaṁ varṇayitvā
tadānīntanīṁ harer lilām āha---saptabhiḥ \| **varṣiṣṭhaṁ** samṛddham
\|\|25\|\|

**\...**

\|\| 10.20.26 \|\|

dhenavo manda-gāminya ūdho-bhāreṇa bhūyasā \|

yayur bhagavatāhūtā drutaṁ prītyā snuta-stanāḥ \|\|

**śrīdhara-svāmī (bhāvārtha-dīpikā :** *na vyākhyātam.*

---------------------------------------------------------------------------------------------------------------------

**vaṁśīdharaḥ bhāvārtha-dīpikā-prakāśaḥ) :** dugdhādhāra-sthalam ūdhas
tasya bhāreṇa \| **snuta-stanīḥ** kṣarita-stanyaḥ \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** krīḍām āha---dhenava iti
ṣaḍbhiḥ \| **manda-gāminyo**\'pi śrī-kṛṣṇena **āhūtāḥ** sadyo **drutaṁ**
**yayuḥ**, **prīty** ety anya āhūtā ity anena vānvayaḥ \| stuta-stanīr
iti pāṭhe stuta-**stanya** iti, prāvṛṭ-kāle viśeṣato dugdhādi-sampattyā
śobhā-viśeṣaḥ vātsalya-viśeṣo **bhagavat** krīḍā-parikaraś ca darśitaḥ
\| yad vā, prāvṛṭ-kālena-bhogādi-viśeṣa-sampattāv api gavāṁ śrī-bhagavad
eka-priyatā darśitā \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** krīḍām āha---dhenava iti
ṣaḍbhiḥ \| **manda-gāminyo**'pi **prīty āhūtāḥ** prītyaiva **drutaṁ**
**yayuś** cety anvayaḥ prītau \| liṅgaṁ **snuta-stanā** iti srutas tanīr
iti pāṭhe srutas tanyaḥ prāvṛṭ-kāle viśeṣato dugdhādi-sampattyā
śobhā-viśeṣaṁ tat tad bhogādi-sampattāv api mithaḥ prema-viśeṣaś ca
krīḍāparikaratena darśitaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : snuta-stanīḥ** snuta-stanya
iti prīti-cihnam \|\|26\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **snuta-stanīr** iti
prathamārthe dvītīyā prīti-cihnam idam \|\|26\|\|

**\...**

\|\| 10.20.27 \|\|

vanaukasaḥ pramuditā vana-rājīr madhu-cyutaḥ \|

jala-dhārā girer nādād āsannā dadṛśe guhāḥ \|\|

**śrīdhara-svāmī (bhāvārtha-dīpikā) :** **vanaukasaḥ** pulindīḥ
**pramuditā** bhagavān **dadṛśe** \| tathā **vana-rājīr madhu-cyuto**
madhu-sravā dadṛśe \| **gireḥ** sakāśāj **jala-dhārāś** ca tāsāṁ
**nādād** **āsannā** nikaṭa-vartinīr **guhāś** ca\| yad vā, vanaukasaḥ
pramuditā āsan \| tathā vana-rājīr vana-rājayo vana-paramparā
madhu-cyuta āsan \| girer jala-dhārā āsan \| tān evaṁ-bhūtān **ādadṛśe**
sarvato dadarśa bhagavān \| tathā dhārāṇāṁ nādān guhāś ceti \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad vā, **vanaukaso** gāvo
mṛgādayaś ca \| **pramuditāḥ** prakṛṣṭānandāḥ \| āsann iti kriyā-padaṁ
pṛthak kṛtvā sarveṣāṁ padānāṁ prathamāntatā bodhyā \| madhu-cyutaś
cotan-makarandāḥ \| go-pakṣe madhu madhuraṁ kṣīraṁ cyotanti sravantīti
**madhu-cyutaḥ** \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : guhānāṁ** darśanenānandasya
hetuḥ[^23], dūra-vartinīnām api tṛṇādibhir ācchannānām api tāsāṁ
pratidhvany-udayenābhivyakteḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vanaukasaḥ** pulindy-ādīn
**guhānāṁ** darśane **nādasya** hetutā dūra-vartinīnām api tṛṇādibhir
ācchannānām api tāsāṁ pratidhvany-udayenābhivyakteḥ **dadṛśe** dadarśa
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra ca kṛṣṇo
**vanaukasaḥ** pulindīḥ **pramuditāḥ dadṛśe** dadarśa \| **vanarājīr**
**madhu-cyutaḥ** madhunāṁ cyut kṣaraṇaṁ yāsu, tathā-bhūtā dadarśa
**gireḥ** sakāśāj **jala-dhārā** dūra-vartinīr api **nādād** dhetor
**āsannā** nikaṭa-vartinīḥ dadarśa \| **guhāś** ca dadarśa \|\|27\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **vanaukasaḥ** pulindīḥ
**pramuditāḥ** **madhūnāṁ cyuta** kṣaraṇaṁ yāsu, tā **vanarājīḥ \| girer
jala-dhārāś** ca dūra-vartinīr api **nādād** dhetor **āsannāḥ**
samīpa-vartinīr **dadarśa** **hariḥ,** **guhāś** ca **dadarśa**
\|\|27\|\|

**\...**

\|\| 10.20.28 \|\|

kvacid vanaspati-kroḍe guhāyāṁ cābhivarṣati \|

nirviśya bhagavān reme kanda-mūla-phalāśanaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vanaspati-kroḍe** vṛkṣa-mūle
\| yad vā, vanaspatīnāṁ krodaṁ sukhaṁ yena, sa vanaspati-kroḍaḥ \|
indras tasminn **abhivarṣati** sati\| krodaḥ śanau śukare
nārakṣoṅka-sukha-sadmasu iti dharaṇiḥ \| **kandāni** śālūkādīni,
**mūlāni** madhura-mūlakādīni, **phalāny** āmrabv-ādīni \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kvacit** kasmiṁścit kadācid
vā, ca-kārād asyobhayatrāpy anvayaḥ \| kiṁ vā,
śakti-viśeṣeṇaika-daivo-bhaya-trāpi **nirviśan** praviśan saṁviśan vā,
yato **bhagavān** \| tataś ca **kvacid** **abhito varṣati** ity anvayaḥ
\| abhi-śabdena vṛṣṭer ādhikyam uktam \| evaṁ laulika-līlāyām apy
aiśvaryeṇa bhagavattā-viśeṣa-prakaṭanaṁ pūrvavad ūhyam, tathā **kroḍasya
guhāyāṁ** ca jātāv ekatvaṁ suvistīrṇatvaṁ ca \| sahacarāś ca kutrāpi
kecit katipaye jñeyaḥ, **reme** cikrīḍa, sukhī babhūva vā \| katham ?
tad āha---kanda-iti \| **kanda-mūlayor** bāhyāntaratvādinā bhedaḥ, tayoḥ
prāvṛṣi bāhulyena komalatvādinā copādeyatvāt, phalataḥ prāṅ-nirdeśaḥ
\|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kvacit** kasmiṁścit kadācid vā
\| **bhagavān** apīti \| aho asyā līlāyāḥ parama-mādhuryam iti bhāvaḥ \|
**kanda-mūlayor** vartula-dīrghatābhyāṁ bhedo loke prasiddhaḥ \| tayoḥ
prāvṛṣi komalatvādinā upādeyatvāt phalataḥ prāṅ-nirdeśaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** meghe'**bhito varṣati**
sati vṛkṣa-**kroḍe guhāyāṁ** vā niḥśeṣeṇa drutam abhidrutya viśan
praviśan **kanda-mūlayor** vartulatva-dīrghatvābhyāṁ bhedo jñeyaḥ
\|\|28\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** meghe'**bhito**
**varṣati** sati **vanaspates** taroḥ **kroḍe** guhāyāṁ vā nirviśan
dhāvitvā viśan **reme** \| **kanda-mūlayor** vartulatva-dīrghatvābhyāṁ
bhedaḥ \|\|28\|\|

**\...**

\|\| 10.20.29 \|\|

dadhy-odanaṁ samānītaṁ śilāyāṁ salilāntike \|

sambhojanīyair bubhuje gopaiḥ saṅkarṣaṇānvitaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : saṁbhojanīyaḥ**
śrīdāmādibhir-gopaiḥ \|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dadhy-odanam**
iti---tadānīṁ tasya prācuryān miṣṭatvāc ca, **upānītaṁ**
śrī-yaśodā-nyastaṁ gopair yathā-kālam **antike** prāpitaṁ nija-nijaṁ
vopāyanatvena samarthitam, tasya ca māsṛṇyārthad adhi prācuryāt, vṛṣṭyā
ca śilā-nairmalyāpādanena saundaryāt, **śilāyāṁ** pātre **bubhuje**
salilāntika iti \| tadānīṁ yatra tatra jala-sadbhāvāt \| kiṁ vā,
jala-pānāpekṣayā **salilāntike** vartamānāyām ity arthaḥ \|
**sambhojanīyair** ekatraiva bhojana-yogyair iti ekasyām eva śilāyāṁ
taiḥ saha bhojanāt, tāṁs tu sarvān ekatraivopaveśya śrī-rāmo\'melayad
ity abhiprāyeṇāha---**gopaiḥ** sahāpṛthaktvāt tān sarvān ekīkarotīti
**saṅkarṣaṇaḥ,** tena **anvita** iti \| yad vā, śilāyām iti jātāv
ekatvaṁ śilāsv ity arthaḥ, bahūnām ekasyām asamāveśāt \| tataś ca
sambhojanīyair iti pūrvavat, paritaḥ paṅktiśaḥ, tan-madhye ca
śrī-balarāmam upaveśya svayaṁ pariveṣayan samyag bhojayan bubhuja ity
arthaḥ\|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : upānītaṁ** sva-gṛha-janair
bāndhava-janair vā samīpaṁ prāpitaṁ **sambhojanīyaiḥ** saha
bhojayitavyaiḥ sajātīyaiḥ saha saṁvāsādi-śabdavat saṁ-śabdo'tra
sahārthaḥ \| sambhujyate ebhir iti tais te manaiḥ saheti vā
**saṅkarṣaṇa** iti tatra sarva-melanābhiprāyeṇa \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : upānītaṁ** \"chāka\" ity
akhyayā prasiddhaṁ gṛha-janaiḥ prāpitaṁ **śilāyāṁ salilāntika**
ity-ādyāpi kuṇḍa-taṭe bhojana-sthalyo dṛśyante sarvair api janaiḥ
\|\|29.31\|\|

**---------------------------------------------------------------------------------------------------------------------**

**baladeva-vidyābhūṣaṇaḥ (vaiṣṇavānandinī) :** **upānītaṁ** gṛha-janaiḥ
prāpitaḥ **sambhojanīyaiḥ** saha-bhojayitavyair jātibhiḥ sahaḥ
samvāda-śabdavat sam iti sahārthakaṁ \| **salilāntike śilāyām** upaviśya
\|\|29\|\|

**\...**

\|\| 10.20.30 \|\|

śadvalopari saṁviśya carvato mīlitekṣaṇān \|

tṛptān vṛṣān vatsatarān gāś ca svodho-bhara-śramāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vatsatarān** alpa-vatsān
\|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : carvato** romanthāyamānān
vīkṣya iti pareṇānvayaḥ \| saṁveśādau hetuḥ---**tṛptān** iti \| tadānīṁ
sarvatraiva komala-tṛṇa-prācuryeṇaikatraiva
kṣaṇenodara-paripūrti-sukha-siddheḥ \| **ca**-kāra ukta-samuccaye, tena
tāsām api saṁveśādikaṁ jñeyam \| viśeṣatas tāsāṁ **saṁveśe**
hetuḥ---**sva**-iti \| evaṁ **vṛṣādīnāṁ** yathottaraṁ saṁveśādāv
ādhikyam ūhyam, prādhānyād vṛṣādayo\'troktā mahiṣy-ādyāś ca jñeyāḥ
\|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śādvala**-iti yugmakam \|
**carvataḥ** romanthāyamānān **nīrīkṣya** iti pareṇānvaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **carvato**
romanthāyamānāt atra paśyann iti śeṣaḥ\| **bubhuje** iti pūrva-sthena
ānuṣaṅgaḥ \|\|30\|\|

**\...**

\|\| 10.20.31 \|\|

prāvṛṭ-śriyaṁ ca tāṁ vīkṣya sarva-kāla-sukhāvahām \|

bhagavān pūjayāñcakre ātma-śakty-upabṛṁhitām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **tām** pūrvoktām \|
**ātma-śaktyā** māyayā **upabṛṁhitām** \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tām** uktāṁ **prāvṛṣaḥ
śriyaṁ** vanādi-śobhām \| yad vā, tām anirvacanīyāṁ prāvṛṣaḥ śriyam \|
tataś ca vanādi-śrīḥ pṛāvṛṣy upacaryate, ity anuktāpy anyā mṛga-mahiṣyā
śobhā grāhyā \| tatra kiñcic chrī-viṣṇu-purāṇe---

> megha-pṛṣṭhe balākānāṁ rarāja vimalā tatiḥ \|
>
> durvṛtte vṛtta-ceṣṭeva kulīnasyātiśobhanā \|\| \[vi.pu. 5.6.41\]

ity **ātmanaḥ** śrī-bhagavataḥ **śaktiḥ** kāla-rūpā, tayā
**upabṛṁhitāṁ** saṁvardhitām ity anto viśiṣṭatāṁ tathā kālasyāpi tatra
śrī-bhagavat-sevā-paratāṁ bodhayati \| yad vā, sva-sāmarthyenopabṛṁhitām
api **pūjayāñcakre**, prītyā aślāghata, sādhv amanyata iti vā \| yataḥ
**sarveṣām** eva **bhūtānāṁ** prāṇināṁ **mudam āvahati**, avicchedena
prāpayatīti tathā tām \| \"sukham\" iti pāṭhe\'pi sa evārthaḥ \| yad vā,
haṁsābjādīnāṁ prāvṛṣi[^24] duḥkham āśaṅkya tat-parihārārtham
āha---**sva-sāmarthya-viśeṣeṇopabṛṁhitām** iti \| atas teṣām api sukham
abhūd iti bhāvaḥ \| anyac ca tat-tat-krīḍādikam uktaṁ śrī-parāśareṇa---

> unmatta-śikhi-sāraṅge tasmin kāle mahā-vane \|
>
> kṛṣṇa-rāmau mudā yuktau gopālaiḥ saha ceratuḥ \|\|
>
> kvacid gopaiḥ samaṁ ramyaṁ geya-nṛtya-ratāv ubhau[^25] \|
>
> ceratuḥ kvacid atyarthaṁ śīta-vṛkṣa-talāśrayau \|\|
>
> kvacit kadamba-srak-citrau māyūra-srag-alaṅkṛtau[^26] \|
>
> vicitrau kvacid āsātāṁ vividhair giri-dhātubhiḥ \|\|
>
> parṇa-śayyāsu suptau ca kvacin nidrāntaraiṣiṇau \|
>
> kvacid garjati jīmūte hāhākāra-ravaiṣiṇau \|\| \[vi.pu.5.6.44-47\]
> ity-ādi \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatrāpi
sva-līlā-yogyatāpādanārtham **ātma-śaktyā** hlādinī-nāmnyā
**upabṛṁhitām** ata **pūjayāñcakre** sādhv amanyata \| anyac ca tac ca
krīḍādikam uktaṁ parāśareṇa

> unmatta-śikhi-sāraṅge tasmin kāle mahā-vane \|
>
> kṛṣṇa-rāmau muda-yuktau gopālaiḥ saha ceratuḥ \|\|
>
> kvacid gobhiḥ samaṁ ramyaṁ geya-tāla-ratāv ubhau \|
>
> ceratuḥ kvacid atyarthaṁ śīta-vṛksa-talāśraye \|\|
>
> kvacit kadamba-srak-citrau mayūra-srag-alaṅkṛtau \|
>
> vicitrau kvacid āsātāṁ vividhair giri-dhātubhiḥ \|\|
>
> parṇa-śayyāsu suptau ca kvacin nidrāntaraiṣiṇau \|
>
> kvacid garjati jīmūte hāhākāra-ravaiṣiṇau \|\| \[vi.pu. 5.6.44-47\]
> iti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrāpi
sva-līlā-yogyāyogyatāpādanārtham **ātma-śaktyā** hlādinī-nāmnyā
**upabṛṁhitām** \|\|31.33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ, viśvanātha-cakravartī
sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **ātma-śaktyā** hlādinyā
**upabṛṁhitāṁ** joṣitāṁ **pūjayāñcakre** ślāghitavān \|\|31\|\|

**\...**

\|\| 10.20.32 \|\|

evaṁ nivasatos tasmin rāma-keśavayor vraje \|

śarat samabhavad vyabhrā svacchāmbv-aparuṣānilā \|\|

**śrīdhara-svāmī (bhāvārtha-dīpikā) :** atha śaradaṁ varṇayati---**evaṁ
nivasator** ity aṣṭādaśabhiḥ \| \[**vyabhrā**\] vigatāny abhrāṇi yasyāḥ
sā, **svacchāny ambūni** yasyāṁ sā, **aparuṣaḥ** śānto'**nilo** yasyāṁ
sā ca sā ca \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : aparuṣo**'niṣṭhuraḥ
\|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evam**
ukta-prāvṛṭ-krīḍā-viśeṣeṇa tatra **vraje** nitaṛāṁ paramāsaktyā vasator
iti tatra **śarac**-chrī-viśeṣa-sampatti-hetur uktaḥ, ataḥ samyag
abhavat \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evam**
ukta-prāvṛṭ-krīḍā-viśeṣeṇa tatra **vraje** nitarāṁ paramāsaktyā vasatoḥ
sator iti tatra **śarac**-chrī-viśeṣa-sampatti-hetur uktaḥ, ataḥ samyak
abhavat \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śaradaṁ** varṇayatyevaṁ
nivasator ity aṣṭādaśabhiḥ **svacchāni ambūni** yasyāṁ **aparuṣe 'nilo**
yasyāṁ sā ca sā ca sā \|\|32\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** atha śarad ṛtuṁ
varṇayati---**evam** ity ādy-aṣṭādaśabhiḥ **svacchāny-ambūni** yasyāṁ
**aparuṣo'nilo** yasyāṁ sā ca sā ca sā \|\|32\|\|

**\...**

\|\| 10.20.33 \|\|

śaradā nīrajotpattyā nīrāṇi prakṛtiṁ yayuḥ \|

bhraṣṭānām iva cetāṁsi punar yoga-niṣevayā \|\|

**śrīdhara-svāmī (bhāvārtha-dīpikā) :** **nīrajānām utpattir** yayā tayā
śaradā kṛtvā \| nīrajānām utpattyā vā \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śarat** ṛtuḥ abdartū śaradau
striyām iti kośāt \| **āśramiṇāṁ** brahma-cāryādīnām \| tayā bhaktyā \|
tena gurvarthodakāharaṇena \| anupayogāt upayogābhāvāt \| tasya śiṣyasya
\| aniyogāt anājñāpanāt \| yāvan māṁ na vijānīyāt tātparicared gurum ity
ādy ukteḥ \| akṛtārthaṁ niyujīta kṛtārtha tu kvacin muniḥ ity ukteś ca
\| **apo** dadātīty aśabdo meghas tam \| apatyādibhiḥ sāṅkaryaṁ
samparkam \| śabalaś citravarṇe nā gavi strī saṅkare triṣu iti dharaṇiḥ
\| saṅkulā militāḥ \| mad-bhaktas tu cared avidhi-gocaraḥ ity ukter
bhaktasya maladhāraṇāder anāvaśyakatvāt \| evaṁ bhaktivat \| yatīnām \|
sannyāsinām \| etena hari-bhakti-śūnyāḥ sannyāsino'pi kāmādibhis
[tādñanta]{.mark} iti bhāvaḥ \| tad van na riktam atayo yatayo'pi
ruddhāstrotogaṇās tamaraṇaṁ bhaja vāsudevam iti pṛthuṁ prati sanat
kumārokteḥ \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhraṣṭānāṁ** kenacid
vighnādinā yogāt skhalitānām ato\'śuddhatāṁ gatāni **cetāṁsi** yathā
punaḥ śuddhatāṁ yāntīty arthaḥ \| abjādīnāṁ haraṇākramādy apekṣayā
tathaivoktiḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** teṣām utta-pakṣe
**nīrajotpattyā** saheti yojyam \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nīrajānām utpattir** yasyāṁ
tayā **śaradā** hetunā atra bhakti-**yoga-niṣevayā** sāmyaṁ śarado
bhagavat-sphuraṇena sāmyaṁ nīrajasyaitīyam upādeyā \|\|33\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **nīrajānām utpattir**
yasyāṁ tayā **śaradā** hetunā prakṛtiṁ svacchatām upādeyeyam \|\|33\|\|

**\...**

\|\| 10.20.34 \|\|

vyomno'bbhraṁ bhūta-śābalyaṁ bhuvaḥ paṅkam apāṁ malam \|

śaraj jahārāśramiṇāṁ kṛṣṇe bhaktir yathāśubham \|\|

**śrīdhara-svāmī (bhāvārtha-dīpikā) : vyomno'bdam** iti vyomādīnāṁ
caturṇāṁ caturo **malān** **śarad** aharat, **āśramiṇāṁ** caturṇāṁ
**kṛṣṇe** jātā **bhaktir** **yathāśubham** asukhaṁ harati \| tathā hi,
brahmacāriṇo gurv-arthodakāharaṇādi-kaṣṭaṁ yathā bhaktir harati \| tayā
pūrṇasya tenānupayogāt \| gurubhir api kṛtārthasya tasyāniyogāt \| evaṁ
vyomno'bdaṁ śaraj **ahāra** \| yathā ca gṛhiṇo'patyādi-sāṅkaryaṁ bhaktir
harati, vivikta-vāsa-rucy-utpatteḥ \| tathā **bhūtānāṁ śābalyaṁ**
sāṅkaryaṁ śarat \| varṣāsu vṛṣṭibhiyā saṅkulāni vasanti \| yathā ca
vana-sthasya mala-dhāraṇa-kleśaṁ bhaktir harati evaṁ **bhuvaḥ paṅkaṁ**
śarat \| yathā ca yatīnāṁ kāmādi-vāsanām alaṁ śrī-kṛṣṇa-bhaktir harati
evam **apāṁ** malaṁ śarad iti \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śarat** ṛtuḥ abdartū śaradau
striyām iti kośāt \| **āśramiṇāṁ** brahma-cāryādīnām \| tayā bhaktyā \|
tena gurvarthodakāharaṇena \| anupayogāt upayogābhāvāt \| tasya śiṣyasya
\| aniyogāt anājñāpanāt \| yāvan māṁ na vijānīyāt tātparicared gurum ity
ādy ukteḥ \| akṛtārthaṁ niyujīta kṛtārtha tu kvacin muniḥ ity ukteś ca
\| **apo** dadātīty aśabdo meghas tam \| apatyādibhiḥ sāṅkaryaṁ
samparkam \| śabalaś citravarṇe nā gavi strī saṅkare triṣu iti dharaṇiḥ
\| saṅkulā militāḥ \| mad-bhaktas tu cared avidhi-gocaraḥ ity ukter
bhaktasya maladhāraṇāder anāvaśyakatvāt \| evaṁ bhaktivat \| yatīnām \|
sannyāsinām \| etena hari-bhakti-śūnyāḥ sannyāsino'pi kāmādibhis
[tādñanta]{.mark} iti bhāvaḥ \| tad van na riktam atayo yatayo'pi
ruddhāstrotogaṇās tamaraṇaṁ bhaja vāsudevam iti pṛthuṁ prati sanat
kumārokteḥ \|\|34\|\|

**vaṁśīdharaḥ (bhāvārtha-dīpikā-prakāśaḥ) :** nanu, sarvadā sarvebhyaḥ
kim arthaṁ na dadatīty āha---ayaṁ bhāvaḥ iti \| upādhyāyā
devāndātirikta-śastrdādhyāpakā yathā karma-vidyāṁ sarvebhyo dadati
naivaṁ jñāninopīty āha---apīti \| pravṛṣīva varṣatāv iva sarvatra neti
bhāvaḥ \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇe sarva-duḥkha-hare
bhagavati, anyat tair vyākhyātam \| yad vā, yathā **kṛṣṇe** jātā
**bhaktir** ekā sarveṣām ev**āśramiṇāṁ** brahma-cāryādīnām **aśubhaṁ**
tat tad ācāra-duḥkhaṁ harati---tāvat karmāṇi kurvīta \[bhā.pu.11.20.9\]
ity-ādi vacana-prāmāṇyatas tat tat karma-parityāgena tat
tad-āyāsāpagamāt, etac ca śrī-bhagavad bhakti-vilāse
ekānti-lakṣaṇādau[^27] vivṛtam evāsti \| evam ekāpi **śarad**
**vyomādīnāṁ** caturṇāṁ nairmalyam āpādayad ity arthaḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yathā **kṛṣṇe** jātā
**bhaktir** ekā sarveṣām ev**āśramiṇām** **aśubhaṁ** mahā-kaṣṭamayaṁ tat
tad-dhrmānuṣṭhānaṁ harati---

> tāvat karmāṇi kurvīta na nirvidyeta yāvatā \|
>
> mat kathā-śravaṇādau vā śraddhā yāvan na jāyate \|\|\[bhā.pu.
> 11.20.9\] ity ādeḥ \|

tathā **śarad** apy ekā **vyomāder** āvarakatvāt kaṣṭamayam **abdādikaṁ
jahāra** evaṁ kaṣṭamayatvenaiva sāmyaṁ krama-rītyā tat tad viśeṣayoḥ
sāmya-vyākhyām api lakṣaṇā-paramparayā tat tad anuṣṭhāna-sāmānya eva
paryavāsānat kāmādi-vāsanānāṁ guru-sevādi-mād āśramāntaḥpātābhāvāt tad
vāsanākṣayārthayam aniyamādy anuṣṭhāna eva tātparyāt kiṁ bahunā yatīnām
avyaktāsakta-cittāditvam api kaṣṭam eva, kleśo'dhikataras teṣām
vyaktāsakta-cetasām \[gītā 12.5\] iti śrī-bhagavad gītābhyaḥ \| anyat
taiḥ \| tatra gurv-arthodakāharaṇa-mumbham iti gurv-artham
udaka-kumbhāharaṇāsukham ity arthaḥ \| kāmādi-vāsanāmalam iti tad
vāsanā-rūpāsukham ity arthaḥ \| evaṁ sāṅkaryam ity arthaḥ \|
taj-janita-sukham ity arthaḥ \| kintv āśramitvaṁ na haratīti tasmāt
bhraṁśas tu vivikṣitaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyomna iti \|
**vyomādīnāṁ** caturṇāṁ caturo **malān** **śaraj jahāra yathā**
**āśramiṇāṁ** caturṇāṁ satsaṅga-prādurbhūtā **bhaktir aśubhaṁ**
āśramānuṣṭheya-kṛtya-rūpaṁ amaṅgalaṁ duḥkhaṁ yathā harati bhaktimatāṁ
varṇāśrama-dharmān adhikārād eva tat tad akaraṇāt tathāhi brahma-cāriṇāṁ
karmi-gurūpasatti-prāpta-gocāraṇādi-kleśaṁ bhaktir yathā harati, tathā
śarat vyomno **'bbhraṁ** āvarakaṁ megham abhram iti ca pāṭhaḥ \| yathā
ca gṛhiṇaḥ śrāddhādi-vidhi-prāpta-kuṭumbādi-sāṅkarṣya-kleśaṁ bhaktir
harati tathā śaradi **bhūtānāṁ śāvalyaṁ** varṣāsu vṛṣṭi-bhayād ekatra
vasatāṁ sammardaṁ harati, śaradārambha eva teṣāṁ pṛthak pṛthak
sthāna-gamanāt yathā ca vanasthasya mala-dhāraṇa-kleśaṁ bhaktir harati,
evaṁ **bhūvaḥ paṅkaṁ** śarat yathā ca yatīnāṁ
brahma-jīvaikyabhāvanā-kleśarūpaṁ mālinyaṁ bhaktir harati,
kleśo'dhikataras teṣām vyaktāsakta-cetasām \[gītā 12.5\] iti gītokteḥ
evam apāṁ malaṁ śarad ity upādeyā \|\|34\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **vyomādīnāṁ** caturṇāṁ
caturo **malān abdādi**-rūpān **śaraj-jahāra** **yathā**
brahmāriprabhṛtīnāṁ caturṇām **āśramiṇāṁ** sat-prasaṅgāj jātā, **kṛṣṇe
bhaktis** tat-tad āśrama-gatam-**aśubhaṁ,** kaṣṭa-rūpaṁ malaṁ harati \|
tathāhi gurau nivasato varṇinas tad arthodakāharaṇādikaṁ kaṣṭaṁ bhaktir
iva vyomno'bdaṁ śarad aharat \| gṛhasthasya ṛṇatrayāpanuttaye
kalatrādi-sāṅkaryaṁ bhaktir iva vṛṣṭi-hetuka **bhūtānāṁ śābalyaṁ** śarad
aharat vanasthasya nakha-keśa-malādi-kleśaṁ bhaktir iva **bhuvaḥ**
**paṅkaṁ** śarad aharat \| yateḥ kāmādi-vāsanāṁ bhaktir ivāyāṁ malaṁ
śarad aharat bhaktau satyām āśrama-dharma-parityāgas tasyāṁ sarvān
artha-vināśakatvāt \| svayaṁ phala-rūpātvāc ceti prasiddher ity
upādeyeyam \|\|34\|\|

**\...**

\|\| 10.20.35 \|\|

sarvasvaṁ jaladā hitvā virejuḥ śubhra-varcasaḥ \|

yathā tyaktaiṣaṇāḥ śāntā munayo mukta-kilbiṣāḥ \|\|

**śrīdhara-svāmī (bhāvārtha-dīpikā) : tyaktaiṣaṇāḥ** tyaktāḥ
putra-vitta-lokaiṣaṇā yais te \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sarvasvaṁ** sarveṣāṁ svaṁ
dhanaṁ dhanotpādakaṁ jalam, **jalād** eva sarva-dhanotpatteḥ
prasiddhatvāt \| **śubhra-varcasaḥ** śukla-varṇāḥ śukla-śubhra-śuciśveta
ity ādy amarokteḥ \| varco napuṁsakaṁ rūpe viṣṭhāyām api tejasi \| puṁsi
candrasya tanaye iti medinī \| putraiṣaṇā tu putrā me bhaveyus te ca
śruta-śīlācāra-yuktāś cira-jīvino dhanino yaśasvinaś ca bhaveyur ity
evaṁ-rūpā, vittaiṣaṇā tu---vittaṁ me bahu bhaved-vyayaś cālpo bhaved
**yathā**-kathaṁ dhana-samṛddhir me bhavatv ity evaṁ-rūpā, lokaiṣaṇā
tu-lokā māṁ sarve ślāghayantu ko'pi māṁ na nindet sukhaṁ ca me'tra
paratra ca syād ity evaṁ rūpā jñeyā \| **mukta-kilbiṣāḥ** tyakta-vāsanāḥ
\|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tyaktaiṣaṇatvād** eva
**śāntā** rāghādi-rahitāḥ, **muktaṁ** **kilbiṣaṁ** bhakti-vighnatvena
kilbiṣa-tulyaṁ śuṣkaṁ jñānaṁ yaiḥ, kalmaṣā iti pāṭhāntare\'py arthaḥ sa
eva \| evaṁ **śubhra-vaccaiḥ** sāmyam, ata eva viśeṣeṇa
purvato\'syādhikyena **rājanti** śobhante **yathā** \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kilbiṣaṁ** sṁsāra-hetuḥ
karmatat tyāgād eva **tyaktaiṣaṇāḥ** tasmād eva **śāntā**
akṣubhita-cittāḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tyaktaiṣaṇās** tyaktāḥ
putra-vitta-lokaiṣaṇā yais te itīyam upādeyā \|\|35\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **tyaktāḥ**
putra-vitta-lokaiṣaṇā yais te ity upādeyeyam \|\|35\|\|

**\...**

\|\| 10.20.36 \|\|

**śrīdhara-svāmī (bhāvārtha-dīpikā) :** giraya iti \| ayaṁ bhāvaḥ, na hy
upādhyāyāḥ karma-vidyām iva **jñānino** **jñānāmṛtaṁ** sarvato
vitaranti, api tu kṛpayā kvacid eva \| evaṁ **girayaḥ** **śivaṁ**
nirmalaṁ **toyaṁ** **kvacin** **mumucuḥ** kvacin na \| na punaḥ
prāvṛṣīva sarvata iti \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu sarvadā sarvebhyaḥ
kim arthaṁ na dadatīty āha---ayaṁ bhāva iti \| upādhyāyā
vedāntātirikta-śāstrādhyāpakā **yathā** karma-vidyāṁ sarvebhyo
**dadati** naivaṁ **jñānino**pīty āha---apīti \| prāvṛṣīva varṣatāv iva
sarvatra neti bhāvaḥ \|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : giraya** iti tair
vyākhyātam eva \| yad vā, **śivaṁ** nirmalaṁ **kvacit** kadācit
**mūmūcuḥ**, kvacic ca **na** nirmalaṁ mumucauḥ, kintu malinam eva,
prāyo vṛṣṭy-abhāvenāplava[^28]-mātrāvaśiṣṭasyaiva rakṣaṇāt[^29],
**yathā** **jñānāmṛtam** uttama-jñānaṁ bhakti-māhāyātmya-viṣayakaṁ tat
tattvavedinaḥ **kāle** svasya bhaktasya vā premodreka-samaye tasmai
**dadati**, anyadā tv ātmādi-viṣayam eva tuccha-jñānaṁ dadatīty arthaḥ
\|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : giraya** iti tair vyākhyātam
eva \| yad vā, **śivaṁ** nirmalaṁ **kvacit** kadācit **mūmūcuḥ**, kvacic
ca **na** nirmalaṁ mumucauḥ, kintu malinam eva, prāyo
vṛṣṭy-abhāvenāplava[^30]-mātrāvaśiṣṭasyaiva rakṣaṇāt[^31], **yathā**
**jñānāmṛtam** uttama-jñānaṁ bhakti-māhāyātmya-viṣayakaṁ tat
tattvavedinaḥ **kāle** svasya bhaktasya **vā** premodreka-samaye tasmai
**dadati**, anyadā tv ātmādi-viṣayam eva tuccha-jñānaṁ dadatīty arthaḥ
\|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : jñānāmṛtaṁ**
bhagavat-tattvopadeśaṁ **jñānino** nārada-bharata-prahlādādayaḥ
vyādha-rahūgaṇa-daitya-bālakādiṣu **dadate**, anyatra na dadate iti
kṛtārthī-bubhūṣayaivopādeyā \| teṣāṁ **girīṇāṁ** ca svabhāva evāyam
acintyatvān nātra yuktir yojanīyā \| pātra-sād-guṇyāder hetutve teṣāṁ
tulya-darśitvaṁ tat-kṛpāyāś ca nirupādhitvaṁ vyāhataṁ syād ity avadheyam
\|\|36\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **giraya** iti ācāryāhy
adhikāriṇi brahma-vidyām upadiśanti na ca yatra kvāpi evaṁ girayaḥ \|
**śivaṁ** jalaṁ **kvacid** eva **mumucuḥ** kecit tu **ne**ti evam
āha---sūtrakāraḥ anāviṣkurvann anvayādi ti karma-vidyāntu
sarvatropadiśanti prāvṛṣīva vārīty upādeyeyam \|\|36\|\|

**\...**

\|\| 10.20.37 \|\|

naivāvidan kṣīyamāṇaṁ jalaṁ gādha-jale-carāḥ \|

yathāyur anv-ahaṁ kṣayyaṁ narā mūṭhāḥ kuṭumbinaḥ \|\|

**śrīdhara-svāmī (bhāvārtha-dīpikā) : gādhe** kṣudre **jale carantīti**
tathā te mīnādayaḥ \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : gādha-jalecarāḥ**
alpāmbuvāsino matsyādayaḥ \| **kṣīyamāṇam** śuṣyamāṇam \| arvidan prāpuḥ
\| **kṣayyam** kṣetuṁ kṣīyamāṇam iti yāvat \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : gādha-jalacaratvāt** kṣudrā
jñeyāḥ, ata evāyus tulyaṁ **jalaṁ** **kṣīyamāṇam** api na jñātavantaḥ \|
mūḍā avivekinaḥ strī-putrādy āsaktā iti krameṇa
kṣudratva-gādha-jalacaratvābhyāṁ sāmyaṁ **kuṭumbitvam** eva, tathāpi
sākṣāt pitrādi-maraṇānumānenāpi nāvakalayantīty āśayena jalacaro\'pi
viśeṣam āha---mūḍhā iti \| yad vā, gādha-jalacaratvena
jalakṣaya-jñāna-yogyatoktā, tathāpi **naivāvidan**, yato **mūḍhā**
nirbudhayaḥ \| evam **anv-aham** ity asyāpi pūrveṇāpy anvayaḥ \|
dṛṣṭānte ca kuṭumbitvena kuṭumba-maraṇādi-darśanād **āyuḥ**-kṣaya-jñānaṁ
sambhāvitam eva \| anyat samānam \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gādha-jalacaratvena**
jala-kṣaya-jñāna-yogyatoktā tathāpi **naivāvidan** dṛṣṭānte ca
**kuṭumbitvena** kuṭumba-maraṇādi-darśanād **āyuḥ-kṣaya**-jñānaṁ
sambhāvitam eva \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **gādha-jala-caratvāt**
kṣudrā jñeyāḥ, ataevāyus tulyaṁ **kṣīyamāṇam** api na jñātavantaḥ \|
**mūḍhā** avivekinaḥ strī-putrādāsaktā iti krameṇa
kṣudratva-gādha-jala-caratvābhyāṁ sāmyaṁ **kuṭumbitvam** eva, tathāpi
sākṣāt pitrādi-maraṇānumānenāpi nāvakalayantīty āśayena jalacaro'pi
viśeṣam āha---mūḍhā iti \|

yad vā, gādha-jala-caratvena jala-kṣaya-jñāna-yogyatoktā, tathāpi
**naivāvidan**, yato mūḍhā nirbudhayaḥ \| evam **anv-aham** ity asyāpi
pūrveṇāpy anvayaḥ \| dṛṣṇtāte ca kuṭumbitvena kuṭumba-maraṇādi-darśanād
**āyuḥ-kṣaya**-jñānaṁ sambhāvitam eva \| anyat samānam \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gādhe** 'lpapramāṇe jale
carantīti te mīnādayaḥ \| itīyaṁ heyā \|\|37\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **gādha-jale**
svalpāmbuni **caranto** mīnādayo **naivāvidan**
**kuṭumba**-poṣaṇaikaratāḥ sampannāḥ **yathāyur** iti heyeyam \|\|37\|\|

**\...**

\|\| 10.20.38 \|\|

gādha-vāri-carās tāpam avidañ charad-arka-jam \|

yathā daridraḥ kṛpaṇaḥ kuṭumby avijitendriyaḥ \|\|

**śrīdhara-svāmī (bhāvārtha-dīpikā) : avindan** lebhire \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaradarkaśśarad
ṛtu-sūryaḥ, tajjam \| etena kuṭumbino gṛha-kleśaṁ sahante na tu tat
tyajantīti bhāvaḥ \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca teṣāṁ
jalakṣayājñānena bhayādi-rāhityāt sukhaṁ kinnu duḥkhaṁ mahat syād evety
āha---gādheti \| punas tad uktis tathā teṣām eva
tāpa-prāpti-dārḍhyārtham, **agādha-jala-cāriṇāṁ**
tādṛśatvābhāva-bodhanārthaṁ ca \| śarada-karjam iti tāpasya taikṣṇyam
uktam, **daridro** nirdhanas tatra ca **kṛpaṇo** dhanāyodyam akiliṣṭaḥ,
tatrāpi **kuṭumbī** strī-putrādi-bharaṇārthaṁ bahula-dhanāpekṣaka ity
arthaḥ tatrāpy **avijitendriyaḥ** śobhāpara ity arthaḥ \| ata eva
**tāpaṁ** trividhaṁ duḥkhātiśayaṁ vā labhate \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ca teṣāṁ jalakṣaya-jñānena
bhayādi-rāhityāt sukhaṁ kintu duḥkhaṁ mahatsyād evety āha---gādheti \|
śarad-arkajam iti tāpasya taikṣṇyam uktaṁ **daridraḥ** nirdhanaḥ tatra
ca **kṛpaṇaḥ** dhanārthodyam akliṣṭa tatrāpi **kuṭumbo**
strī-putrādi-bharaṇārtha-bahuladhanāpekṣaka ity arthaḥ \| tatrāpy
**vijitendriyaḥ** lobhādi-para ity arthaḥ \| ata eva **tāpaṁ** trividhaṁ
labhyate \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na ca teṣāṁ jalakṣayājñānena
bhayādi-rāhityāt sukhaṁ kinnu duḥkhaṁ mahat syād evety āha---gādheti \|
punas-tad uktis tathā teṣam eva tāpa-prāpti-dārḍhyārtham,
**agādha-jala-cāriṇāṁ** tādṛśatvābhāva-bodhanārthaṁ ca \| śarad-arkajam
iti tāpasya taikṣṇyam uktam, **daridro** nirdhans tatra ca **kṛpaṇo**
dhanāyodyamakliṣṭaḥ, tatrāpi **kuṭumbī** strī-putrādi-bharaṇārthaṁ
bahuladhanāpekṣaka ity arthaḥ \| tatrāpy **avijitendriyaḥ** śobhāparaḥ
ity arthaḥ \| ata eva **tāpaṁ** trividhaṁ duḥkhātiśayaṁ vā labhate
\|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : avindan** lebhire, yathā
**daridra** ity ataḥ purvaśloke sampannāḥ **kuṭumbino** jñeyāḥ \| yad
vā, teṣām eva tat **tāpaṁ** varṇayati, gādheti \|\|38\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **avindan** lebhire
**kṛpaṇo** dīnaḥ **jitendriyasya** tu **dāridryaṁ** bhūṣaṇam iti bhāvaḥ
\|\|38\|\|

**\...**

\|\| 10.20.39 \|\|

śanaiḥ śanair jahuḥ paṅkaṁ sthalāny āmaṁ ca vīrudhaḥ \|

yathāhaṁ-mamatāṁ dhīrāḥ śarīrādiṣv anātmasu \|\|

**śrīdhara-svāmī (bhāvārtha-dīpikā) : śanaiḥ śanair** iti \| tatra
**mamatām** iva **paṅkam** **ahantām** iva **āmatām** apakvatāṁ
**jahur** iti \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tayoḥ \|
**sthalāni** bhū-pradeśāḥ \| **vīrudhaṁ** tat-phalāni \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sthalāni** vīrudhaś ca
krameṇa **paṅkam-āmatāṁ** **ca** **jahuḥ**, ādi-śabdena
**mamatā**-viṣayāḥ putrādayaḥ **anātmasu** ātma-vyatirikteṣv iti tyāge
hetuḥ, yato **dhīrā** vivekinaḥ, tatra **mamatāyā** bāhya-viṣayakatvāt
paṅkena, **ahantāyāś** cāntara-viṣayatvād ātmatayā sāmyam \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mamatāyā** bāhya-viṣayatvāt
**paṅkena** **ahantāyāś** cāntara-viṣayatvād **āmatayā** sāmyam
\|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : sthalāni** vīrudhaś ca krameṇa
**paṅkam-āmatāṁ** ca **jahuḥ**, ādi-śabdena **mamatā**-viṣayāḥ
putrādayaḥ, **anātmasu** ātma-vyatirikteṣv iti tyāge hetuḥ, ato
**dhīrā** vivekinaḥ, tatra **mamatāyā** bādya-viṣayakatvāt paṅkena,
**ahantāyāś** cāntara-viṣayatvād ātmatayā sāmyam \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmā** bhakty-anukūlo
jīvātmā paramātmā kṛṣṇaś ca tad-vyatirikteṣu **śarīrādiṣu** tatra tatra
tu **ahantā-mamate** yatnena bhāvayitveti bhāvaḥ ity upādeyā \|\|39\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **sthālāni paṅkaṁ śanaiḥ
jahuḥ** vīrudhaś **cāmam**-apakvatāṁ yathā **dhīrā** hari-bhaktāḥ
śarīreṣv **ahantaṁ** gṛhādiṣu **mamatāṁ** ca **jahati**
śarīrādīnām-anātmatven**ānaham** arthatvāt gṛhādeḥ pareśasyādhsīnatvād
ity upādeyeyam \|\|39\|\|

**\...**

\|\| 10.20.40 \|\|

niścalāmbur abhūt tūṣṇīṁ samudraḥ śarad-āgame \|

ātmany uparate samyaṅ munir vyuparatāgamaḥ \|\|

**śrīdhara-svāmī (bhāvārtha-dīpikā) : ātmany uparate** tyakta-kriye
**munir** iva **niścalāmbuḥ** sa eva **vyuparatāgamo**
nivṛtta-veda-ghoṣa iva **tūṣṇīm abhud** iti \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ātmani** manasi \| yad vā,
**upe** śarva-pāle harau-**rate** sati sa iva **munir** iva \|\|40\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : samudra** iti
pūrvokta-sindhuvat, **samyag** **uparate** parityakta-kriye **ātmani**
dehe svasmin vā anyat tair vyākhyātam \| yad vā, kāmādibhyo virate
citte, yato **muniḥ** ātmā-rāmaḥ, ata eva **vyuparatāgamo** gṛhīta-mauna
ity arthaḥ \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : samudra** iti
pūrvakta-sindhuvat **samyag** **uparate** parityakta-kriye **ātmani**
svasmin anyattaḥ tatra sa eva samudra eva **tūṣṇīṁ** babhūvety anvayaḥ
\| vyuparatety-ādi-vayaṁ muni-viśeṣaṇaṁ jñeyaṁ kāmādibhyo virate citte
yato **muniḥ** ātmā-rāmaḥ ata eva **vyuparatāgamaḥ** gṛhīta-mauna ity
arthaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : samudra** iti
pūrvokta-sindhuvat, **samyag uparate** parityakta-kriye **ātmani** dehe
svasmin vā anyat tair vyākhyātam \|

yad vā, kāmādibhyo virate citte, yato muniḥ ātmā-rāmaḥ, ata eva
vyuparatāgamo gṛhīta-mauna ity arthaḥ \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmany uparate**
tyakta-kriye sati niścala-citto **munir** iva **niścalāmbuḥ**
**samudraḥ**, mathurā paścima-diśi śātovāsa iti khyātaḥ
**vyuparatāgamo** nivṛtta-veda-ghoṣo **munir** iva **tuṣṇīm** itīyam
upādeyā \|\|40\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** śarad-**āgame samudro
niścilāmbur abhut** yath**ātmani** citte bhagavat **uparate** samāhite
**munis tūṣṇīṁ** san **vyuparatāgamo** nivṛtta-veda-ghoṣo bhavati tadvad
ity upadeyeyam \|\|40\|\|

**\...**

\|\| 10.20.41 \|\|

**śrīdhara-svāmī (bhāvārtha-dīpikā) : kedārebhyo** baddhe
setu-śāli-kṣetrebhyo **dṛḍhaiḥ** **setubhir** **apo'gṛhṇan** \| tataḥ
paraṁ vṛṣṭy-abhāvāt \| **prāṇair** indriyaiḥ \| **tan**
**nirodhene**ndriya-pratyāhāreṇa \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : karṣakāḥ** kṛṣī-valāḥ
\|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kedārebhyo
bhagna-setubhiḥ** sravantīr **apaḥ** **agṛhṇan** arakṣan, **prāṇair**
indriyaiḥ kṣubhitair jvarībhūtaiḥ[^32] svebhyaḥ **sravaj jñānaṁ**
dhānādi-rūpaṁ mananādi[^33]-lakṣaṇaṁ vā \| yad vā, kedārebhya iti
caturthī, kedārārtham, **yathā** kāmalobhādinā sravaj jñānam indriyaiḥ
śrotravāgādibhiḥ kṛtena śravaṇa **nirodhena** jñānaṁ **gṛhṇanti**
\|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagnaiḥ **setubhiḥ
kedārebhyaḥ** sravantīr **apaḥ** **dṛḍhaiḥ** setubhir **agṛhṇan**
arakṣan **prāṇair** indriyaiḥ kṣubhitair abhūtaiḥ svebhyaḥ **sravaj
jñānaṁ** pratyāhāreṇa **yathā** rakṣantīty arthaḥ \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāle prāptasād-guṇyayātrāvasare
anyathā tad abhāve **kedārebhyaḥ** sravantīr iti, liṅga-vipariṇāmena
atra praṇālībhir iti śeṣaḥ sravad ity atra cātmana iti śeṣaḥ \|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kedārebhyaḥ** sravantīr
**apaḥ dṛḍhaiḥ setubhir agṛhnan** rarakṣuḥ **yathā prāṇair** indriyair
indriya-kṣobhaiḥ **sravaj jñānaṁ** teṣām indriyāṇāṁ **nirodhena**
pratyāhāreṇety upādeyā \|\|41\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **kedārebhyaḥ** sravantīr
**apaḥ** **karṣakā dṛḍhaiḥ setubhir agṛhnan** rarakṣuḥ **yathā** yoginaḥ
**prāṇair** viṣaya-kṣubhitair indriyaiḥ **sravaj jñānaṁ** teṣāṁ
**nirādhena** pratyāhāreṇetīyam upādeyā \|\|41\|\|

**\...**

\|\| 10.20.42 \|\|

śarad-arkāṁśu-jāṁs tāpān bhūtānām uḍupo'harat \|

dehābhimāna-jaṁ bodho mukundo vraja-yoṣitām \|\|

**śrīdhara-svāmī (bhāvārtha-dīpikā) : dehābhimāna-jaṁ bodha** iva
**vraja-yoṣitāṁ** **mukunda** iva cety arthaḥ \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : deho**\'ham ity
**abhimānena** jātaṁ tāpam \| **bodha** ātma-jñānam \| **mukundo**
**vraja-yoṣitāṁ** tātaṁ yatheti dṛṣṭānt tad-vayam atra
iva-śabdādhyāhāreṇa jñeyam \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bodhayati uddhvādinā
tattvaṁ jñāpayatīti bodhaḥ, mukundo vraja-yoṣitāṁ dehābhimānajaṁ tāpam
**aharad** iti yac chrī-svāmi-pādair na vhyākhyātam, tena
śrī-gopī-māhātmya-vijñebhyas[^34] tebhyas tad vhyākhyāyai tad-bhāvāya ca
namo manaḥ \| evam anekaśo mahānubhāvair ūhyam eva tatra
dehābhimāna-jatāpasya sadaiva bodhena haraṇāt \| pakṣāntaraṁ mukunda iti
divā-virahajaṁ tāpaṁ rātrau yathā haratīti \| yad vā, bodhayati
saṅketa-veṇu-nādādinā kuñjādi-sthitam ātmānaṁ nija-rasa-viśeṣodyamaṁ vā
jñāpayatīti **bodho** **mukundaḥ** sukha-viśeṣa-dātā śrī-bhagavān,
**braja-yoṣitāṁ** **deheṣu abhimāno**\'nyadīyatva-kula-jātatvādi-rūpas
tasmāj jāyamānaṁ **tāpaṁ** śrī-kṛṣṇa-pratyādi-duḥkha-viśeṣaṁ yathā
mohana-veṇu-vādyādinā haratīti \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śarad** iti luptopameyaṁ
vyavahārikāṇāṁ tādṛśa-tāpa-haraṇe **uḍupo** viśiṣṭaḥ pāramārthikānāṁ
**bodha** ātma-jñānaṁ tad aikānuraktānāṁ **vraja-yoṣitāntu mukunda**
eveti tāsāṁ vaiśiṣṭyaṁ bodhitam āsām \| **tāpaś**
cānirvacanīyatāvivakṣayā prasiddhatayā cānurakte'pi kṣaṇaṁ yuga-śatam
iva yāsāṁ yena vinābhavad ity anusāreṇa jñeyaḥ, vakṣyate ca āśliṣya ity
ādau gopyo'pi kṛṣṇa-hṛta-cetasa iti \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : dehābhimānajam** iti śasaḥ sthāne
amādeśaḥ **vraja-yoṣitām** iti \| sandhyādi-samaye darśanādinā
viraha-**tāpān** iti jñeyam \|\|42.45\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā **dehābhimāna-jaṁ
tāpaṁ bodhaḥ** \| yathā ca **vraja-yoṣitāṁ** viraha-tāpaṁ **mukunda**
ity upādeyā \|\|42\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **uḍupaś** candraḥ
**śarad-arkāṁśujaṁ tāpam aharat bodha** iva **dehābhimānajaṁ** tāpaṁ
**mukunda** iva **vraja-yoṣitāṁ** virahaḥ, tam ity upādeyā \|\|42\|\|

**\...**

\|\| 10.20.43 \|\|

kham aśobhata nirmeghaṁ śarad-vimala-tārakam \|

sattva-yuktaṁ yathā cittaṁ śabda-brahmārtha-darśanam \|\|

**śrīdhara-svāmī (bhāvārtha-dīpikā) : śaradā vimalās tārakā** yasmiṁs
tat \| **śabda-brahmaṇo** vedasyārthān pūrvottara-mīmāṁsā-nirṇītān
darśayatīti tathā tadvat \|\|43.44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sattvena** vyavasāyena
guṇena vā **yuktaṁ** śobhate iti \| pūrva-mīmāṁsā-nirṇītārthā
vidhi-niṣedhārtha-vādādi-rūpāḥ, uttara-mīmāṁsā-nirṇītārthāḥ
śravaṇādi-sādhanaiś śāstropadiṣṭa-pañca-kośādi-vivekena
vastutattvāvadhāraṇopayoginas tān \| śuddha-citte eva śravaṇādinā jñānaṁ
jāyate nānyatheti tātparyam \|\|43\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** megha-sthāne rajas
tamo-rūpa āvarako jñeyaḥ, atas tad abhāvena sattva-yuktam, anyat tair
vyākhyātam \| yad vā, tārayati tamaso lokān \| kiṁ vā, nijodayato
rāsa-krīḍā-pravartanādinā tārayati saṁsārāt sarvān eva gopīr vā
viraha-duḥkhād iti **tārakaś** candraḥ, **śaradā vimalaḥ**
suprasanno\'sau yasmin tat śarad iti tasyāṁ tasya svabhāvata eva
prakāśādhikyābhiprāyeṇa, **megha**-tulya-**rajas tamo\'pagamāt**
prakāśamayatvena **sattva**-guṇa-**yuktam** \| **śabda-brahmaṇe**
vedasyārtha, kvacit sākṣād-vṛttyā, kvacic ca tātparya-vṛtyā abhidheyaḥ
śrī-kṛṣṇe vimala-candropamas tasya **darśanaṁ** sākṣād iva parisphurtir
yasmin tat \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kham iti \| **khasya** sthāne
**cittaṁ** jñeyaṁ **nirmeghatāyāḥ** **satva-yuktatvaṁ** tena
megha-sthānīya-rajas tamo-niṣedhāt **śaradaḥ** **śabda-brahma
tārakāṇāṁ** tad arthāḥ tārakā-śabdena ca candra eva mukhyatvena gṛhyate,
tad īśatvāt tad uktaṁ nakṣatreśa kṣapākaraḥ ity ādeḥ \| tatra candrasya
bhagavattatvam anyeṣāṁ tv anye'rthā iti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śabda-brahmaṇo** vedasya
arthāḥ nivṛtta-karma-jñāna-bhakti-yogāḥ teṣāṁ **darśanaṁ** jñānaṁ yatra
tat **cittaṁ** kīdṛśam? **sattva-yuktaṁ** sādhutva-yuktam \| tatra
**khasya** cittena sāmyam **nirmeghatvasya** sattva-yuktatvena
śabda-brahmaṇā **śaradaḥ**, nivṛtta-karma-jñāna-tapo-yogais tārāṇām
bhakti-yogena tārā-pada-gamyasya tārakeśasya itīyam-upādeyā \|\|43\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **śabda-brahmaṇo**
vedasya ye'rthā nivṛtta-karma-jñāna-bhakti-rūpās teṣāṁ **darśanaṁ**
yatra tac **cittaṁ** kīdṛk **satva-yuktaṁ** sādhutva-viśiṣṭaṁ, tatra
svasya cittena sāmyaṁ **nirmeghatvasya** satva-yuktatvena **śaradaḥ**
**śabda-brahmaṇā** tārāṇāṁ nivṛtta-karma-jñānābhyāṁ tārāpada-vācyasya
tārādhīśasya bhaktyetīyam upādeyā \|\|43\|\|

**\...**

\|\| 10.20.44 \|\|

akhaṇḍa-maṇḍalo vyomni rarājoḍu-gaṇaiḥ śaśī \|

yathā yadu-patiḥ kṛṣṇo vṛṣṇi-cakrāvṛto bhuvi \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : akhaṇḍa-maṇḍalaḥ**
paripūrṇa-kalaḥ \|\|44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : akhaṇḍaṁ** sampūrṇaṁ
**maṇḍalaṁ** yasyeti, meghānām apagamāt tair maṇḍalācchādanābhāvena
pūrṇimāpekṣayā vā, śrī-vṛndāvane nitya-sampūrṇa-candrodayābhiprāyeṇa vā,
tena ca **yadu-patitva**-sāmyam \| tatra sākṣāc crī-garuḍārohaṇādinā
sampūrṇasya bāhyaiśvaryasya vā prakaṭanāt \| etac ca bhāvy api
śrī-śuka-parīkṣit samvādāt prāktanatvenātra nirdiṣṭam \| yad vā,
yadu-**vṛṣṇi**-śabdābhyāṁ pūrva-likhita-śrī-skanda-purāṇoktānusāreṇa
gopā eva bodhavyāḥ \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaivāha---akhaṇḍeti \|
candrasya pūrṇimāpekṣayā śrī-**kṛṣṇasya** ca svayaṁ
bhagavattā-prākaṭyāpekṣayā tatra yady api varṣāsv api **śaśinas**
tādṛśasya s**oḍugaṇasya** svato rājamānatvam asty eva kintu
dhanācchannatayā na dṛśyate śaradi tu tad bhāvāt dṛśyate tathā yad
upater apy aprākaṭya-samayānusāreṇa yojyaṁ **yadu-patir** ity adhikoktyā
yadubhiḥ saha tasya nitya-sambandho jñapyate \|
**vṛṣṇi**-śabda-nirdeśo'tra yaduṣu teṣāṁ prādhānyāpekṣayā \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sampūrṇa-maṇḍalatvasya**
svayaṁ bhagavattvena sāmyam **yadu-pati**tvena **oṣadhīśatvasya**
**vṛṣṇi-cakrair** nandopananda-vasudevākrūrādibhir dṛśyair dṛśyānām
uḍugaṇānām itīyaṁ dhyānārtham upādeyā \|\|44\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **akhaṇḍa-maṇḍalatvasya**
svayaṁ bhagavatvena tulyatā **oṣadhīśatvasya** **yadu-patitvena**
**uḍu-gaṇānāṁ** **kṛṣṇa-cakraiḥ** nandopananda-vasudevākrūrādibhir iti
dhyānārtham upādeyā \|\|44\|\|

**\...**

\|\| 10.20.45 \|\|

āśliṣya sama-śītoṣṇaṁ prasūna-vana-mārutam \|

janās tāpaṁ jahur gopyo na kṛṣṇa-hṛta-cetasaḥ \|\|

**śrīdhara-svāmī (bhāvārtha-dīpikā) : samo**'nyūnādhikaḥ **śītaś**
c**oṣṇaś** ca tam \| na tu **gopyaḥ**, **kṛṣṇāpahṛta-cetastvena** tāsāṁ
**santāpo** duḥsaha iti \| yad vā, **na**-kāra upamārthaḥ \| tadā
kṛṣṇa-hṛta-cetasa iti cetasā kṛṣṇam **āśliṣya** yathā, ity arthaḥ
\|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : prasūna-vanaṁ** puṣpa-vanam
\| dārṣṭāntikād vaiṣamyaṁ dṛṣṭānte matvā tasyārthāntaram āha---tad veti
\| tadā śaradi \| ity artha iti \| **kṛṣṇe hṛtaṁ** prāpitaṁ **ceto**
yābhis tās tathā \| kṛṣṇādhyānena sañjātānandā iti tātparyam \|\|45\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 1.2.10\]
śarat-kālīna-puṣpita-vana-vāyum anubhūya sarve **janās tāpaṁ jahuḥ**,
gopyas tu tāpaṁ na jahuḥ \| kutaḥ ? **kṛṣṇena hṛtāni cetāṁsi** yāsāṁ
tāḥ, kṛṣṇa-premāgni-gāḍha-dagdhatvāt \| ata eva mahā-tāpam eva prāpur
ity uktaṁ syāt \| śaradādhikaṁ tat-premṇa uddīpanād iti tatrāpy evam
ūhyam \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** āśliṣya sama-śītoṣṇam
ity-ādi \| janā vrajasthā **janās tāpaṁ jahuḥ**, **na** tu **gopyaḥ** \|
kutaḥ ? **kṛṣṇa-hṛtac cetasaś** cet tena
**māruteno**ddīpana-bhāva-rūpeṇa **sama-śītoṣṇa**tve\'pi tāsāṁ kevalam
uṣṇa evābhavad ity arthaḥ \|\|45\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : āśliṣya** prītyā nirbharam
anubhūya, **samam** iti māndyam abhipretam, **śītaṁ** ceti nidāghādivad
**uṣṇatātiśayaḥ**, uṣṇañceti śarac cheṣe jāyamānaśaityātiśayaś a
**parihṛta** iti suśaityam, mālatyādi-prasūnavanasya **mārutam** iti
saugandhyaṁ ca \| **etac** ca prāyo vasantavac charadaḥ svabhāvikam eva
**tāpaṁ** śaradarka-jaṁ divāpi **jahuḥ**, **na** tu **gopyo** virahajaṁ
prema-svabhāvajaṁ vottāpaṁ **kṛṣṇa-hṛta-cetasāṁ** tāsāṁ
tat-smṛti-viśeṣeṣajanakena tena bhāva-viśeṣoddīpanāt,
pratyutādhikatāpa-prāpter ity arthaḥ \| idaṁ prasaṅgād
bhāva-viśeṣodayanaivātroktam, asādhāraṇatvāc chāstra-dṛṣṭānto noktaḥ \|
kiṁ vā, uttama-pānaka-pānena yathā sarveṣāṁ sukhaṁ jvaro vā vardhata
eveti vākya-śeṣo dṛṣṭānto dṛṣṭavyaḥ \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na tu gopya iti viśektis
tatra hetum āha---kṛṣṇeti \| tatas tenoddīpanāt pratyutādhikaṁ **tāpaṁ**
prāpur ity arthaḥ \| hṛ-dhātu-prayoga-gatam eva spaṣṭīkṛtavān yogināṁ
manasi praviśya sampade kalpituṁ āsāntu mano hṛtvā vipade kalpitu yukta
eveti bhāvaḥ \| mukundo vraja-yoṣitām iti tāsām uttarāvasthā dṛṣṭāntitā
anena tu pūrvāvastheti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha yady api vṛndāvanaṁ
sarvadā sarvartubhiḥ sevyamānam, tathāpi bhagavad icchāvaśāt
kramika-sevanam api teṣāṁ darśayan nidāghavarṣā-vihāra varṇanopakrame
ṛtu-sandhija mārutaṁ varṇayann āha---āśliṣya samaśītoṣṇam ity-ādi \|
**samaṁ** yathā syāt tathā **śītaṁ** ca **uṣṇaṁ** ca, pratyagrāgacchan
meghāgama-sambandhācchītam, nirgacchann idāpasambandhād uṣṇam ity arthaḥ
\| **prasūna**-pradhānaṁ yad-vanaṁ tat-sambandhi mārutam \| prasūneti
mallkikākadambādi sandhijāni prasūnāni jñeyāni \| tathā-bhūtam āśritya
**janās-tāpaṁ jahuḥ**, **na** tu **gopyaḥ** \| kutaḥ ? janānāṁ
vrajsthānām eva samaśītoṣṇatvena tāpanāśakatvam, gopīnāṁ tu
kevaloṣṇatvena dāhakatvam evety arthaḥ \| kutaḥ ?
**kṛṣṇa-hṛta-cetasaḥ**, kṛṣṇena hṛtaṁ ceto yāsām, etāvantaṁ kālaṁ
kaumāra-daśayā bhāvānutatteḥ, samprati kaiśorāvasthāyāṁ nirvikārātmake
citte bhāvaḥ prathama vikriyā ity-ādi-diśā tad utpattau tathāvidham āha
\| tasyoddīpana-vibhāvatvād bhagavad asṁsayoge tāpada evāsīd iti bhāvaḥ
\|\|45.49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samaḥ anyūnādhikaḥ
**śītaś** **coṣṇaś** ca tam na tu **gopyas tāpaṁ jahur** yataḥ
**kṛṣṇa-hṛta-cetaso** virahiṇyaḥ, pratyuta taṁ **mārutam** **āśliṣya**
tāpaṁ prāpur iti bhāvaḥ \| atra prakrama-bhaṅgābhāvārthaṁ kecid evaṁ
vyācakṣate, **gopya** ity anantaraṁ kṛṣṇam iveti śeṣo deyaḥ kīdṛśyaḥ?
**na kṛṣṇa-hṛtāni**, api tu hṛtāny eva **cetāṁsi** yāsāṁ tāḥ śiraś
cālanena janaika-kīrtir naika-yaśā itivan na lopābhāvaḥ cetaś caurāt
tasmād balāt sva-sva-ceta ādātum iva tam āśliṣyanto'pi tās tan na prāpur
iti bhāvaḥ \|\|45\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **samo** nyūnādhikaḥ
**śītaś** c**oṣṇaś** ca taṁ **prasūna-vana-mārutam āśliṣya gopyas** tu
**tāpaṁ na jahuḥ** yataḥ **kṛṣṇe**ti virahiṇya ity arthaḥ, kintu tāpaṁ
prāpur ity arthaḥ \|\|45\|\|

**\...**

\|\| 10.20.46 \|\|

gāvo mṛgāḥ khagā nāryaḥ puṣpiṇyaḥ śaradābhavan \|

anvīyamānāḥ sva-vṛṣaiḥ phalair īśa-kriyā iva \|\|

**śrīdhara-svāmī (bhāvārtha-dīpikā) : puṣpiṇyo** garbhiṇyaḥ \|
**anvīyamānāḥ** **sva-vṛṣaiḥ** sva-patibhir anicchantyo'pi balād
anugamyamānāḥ \| **īśvarā**rādhanārthāḥ **kriyāḥ** balāt **phalair**
anugamyamānāḥ samasta-bhoga-garbhā yatheti \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad vā, **īśa-kriyāḥ**
sabhāgya-karmāṇi yathāyatnenaiva **phalanti** tadvad iti bhāvaḥ
\|\|44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mṛgāḥ** **khagā** ity
ārṣam, mṛgyaḥ khagyaḥ, antat tair vyākhyātām \| yad vā, **puṣpam**
ārtavaṁ tadvatyaḥ **sva-vṛṣair anvīyamānā** babhūvu,
**īśvarā**rādhana-**kriyā** yathā puṣpa-sadṛśamāntarīyakaṁ jñānādikaṁ
darśayantyaḥ premādi-lakṣaṇaiḥ **phalair** anugatā[^35] bhavanti
\|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mṛgāḥ khagā** ity ārṣaṁ mṛgyaḥ
khagyaḥ anyat taiḥ \| yad vā, **puṣpam** ṛtukārī dhātu-viśeṣas tadvatyaḥ
satyaḥ **sva-vṛṣaiḥ** prasava-viśeṣa-sampādaka-sva-sva-puṁbhiḥ prārthanā
vināpy **anvīyamānā** babhūvuḥ **phalaiḥ** phala-viśeṣa-sampādakair
apūrvakair apūrvaḥ \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : mṛgāḥ** mṛgyaḥ **khagāḥ** khagyaḥ
**puṣpiṇyaḥ** ṛtumatyaḥ tāḥ **sva-vṛṣair** avaśyam **anvīyamānā**
abhavan **phalair** **īśa-kriyā iva** \|\|46.47\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *pūrva-ślokasya vyākhyā
draṣṭavyā.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mṛgāḥ** mṛgyaḥ **khagāḥ**
khagyaḥ **sva-vṛṣaiḥ** sva-sva-patibhir ambīyamānaḥ anicchantyo 'pi
sambhogārtham anugamyamānā **īśa-kriyā** bhagavad-ārādhana-lakṣaṇāḥ
kriyā niṣkāmā api **phalaiḥ** sukha-bhogādibhiḥ \|\|46\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **mṛgāḥ khagāḥ** ity
ārṣaṁ mṛgya khagya ity arthaḥ \| **sva-vṛṣaiḥ** sva-patibhir
anicchantyo'pi balād anugamya-mānāḥ **puṣpiṇyaḥ** sa-garbhāḥ **abhavan**
yatheśakriyā bhagavad arcana-lakṣaṇā niṣkāmā api **phalaiḥ**
sukha-bhogair anugamyamānās tad-garbhā ity arthaḥ iyam upādeyā
\|\|46\|\|

**\...**

\|\| 10.20.47 \|\|

udahṛṣyan[^36] vārijāni sūryotthāne[^37] kumud vinā \|

rājñā tu nirbhayā[^38] lokā yathā[^39] dasyūn vinā nṛpa \|\|

**śrīdhara-svāmī (bhāvārtha-dīpikā) : kumut** kumudam \| kutsitā mut
yasyeti **dasyu**-sāmyam \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kumud** iti \|
dvitīyā-bahutve prathamaika-vacanam \| *kutsite*
caura-jārādy-avakāśa-yogye rātri-kāle *mud* ānando yasyeti \|
*dasyu-sāmyaṁ* caura-taulyam \|\|47\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** divā vikasatāṁ kamalānāṁ
rātri-vikāsi-kumudaiḥ saha pratiyogitvena vairitayaiva tair vinā
vikasanena śobhā-viśeṣo dhvanitaḥ, ata eva uccair atiśayenāhṛṣyan sukhaṁ
vikasitānīty arthaḥ \| **rājñā** hetunā **lokānāṁ dasyubhir** luṇṭhakaiḥ
saha vairaṁ vyaktam eva, atas tān **vinā nirbhayāḥ** santo
**yatho**ccair hṛṣyanti, **sūryasyodaye** saty eva rājñaś ca sattā-mātra
eveti, viśeṣāpekṣayā tu-śabdaḥ \| yad vā, cārthe ukta-samuccaye, rājñi
c**otthite** na santīty arthaḥ \| pūrvaṁ rājño\'sattvena bhūtā dasyavas
tasya vṛttau yathā nivartante, yathā vena-maraṇe jātāḥ,
śrī-pṛthu-prādurbhāve sati nivṛttā iti \| yad vā, kumudvineti
kumudvineti kumudāni ca n**odahṛṣyann** ity arthaḥ \| dasyūn
vineti---dasyavastu sabhayā bhavantīty arthaḥ \| he **nṛpeti** !
bhavādṛśenaiva rājñā tad-bhavatīti \| kiṁ vā, bhavatā tad vijñāyata
eveti bhāvaḥ \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vārija**-śabdenātra
**vāry**-udbhava-puṣpa-mātraṁ gṛhyate, na tu kamalam eva
**kumuda**-niṣedhānupapatter loka-śabdavat sāmānyam eva grāhyam iti
kumudānāṁ rātri-vikāsitvād dasyu-sāmyaṁ **rājñā** tasy**otthāne**
siṁhāsana-prathamārohe udyame vā luptopameyaṁ **yathā dasyūn** iti vā
pāṭhaḥ **nṛpe**ti dṛṣṭāntasyāpi dṛṣṭānta-sūcanā \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kumut **kumudaṁ**
kutsiteṣu mut yasyeti **dasyu**-sāmyam \|\|47\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **sūrya-sthānena
vārijāni** padmānyudhṛṣyan kumud-vineti vibhakti-lopa ārṣaḥ \|
kumude\'pi kumut smṛtam iti viśvaḥ kairavāṇi vinety arthaḥ \| kutsitā
mudyeṣāṁ jānīti dasyubhiḥ sādṛśyaṁ **yathā** siṁhāsanādhiṣṭhitena
**rājñā lokā nirbharā** bhavanti **dasyūn vine**ti rājñām upādeyeyam
\|\|47\|\|

**\...**

\|\| 10.20.48 \|\|

pura-grāmeṣv āgrayaṇair indriyaiś ca mahotsavaiḥ \|

babhau bhūḥ pakva-śasyāḍhyā kalābhyāṁ nitarāṁ hareḥ \|\|

**śrīdhara-svāmī (bhāvārtha-dīpikā) :** **āgrayaṇair**
navānna-prāśanārtha-vaidikair **aindriyair** indriyārthair laukikaiś
**ca mahotsavaiḥ** \| **kalābhyāṁ** rāma-kṛṣṇābhyāṁ
darśanādi-mahotsavābhyām \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi nav**ānnāni
bahūni** tathāpi gṛhamedhī brīhi-yavābhyāṁ śarad-vasantayor yajec
chayāmākarvanī-varṣāsu ity-ādi-śruti-vākya-vihitair vaidikaiḥ
pitṛ-devārcana-rūpaiḥ laukikaiḥ nānā-lokaiḥ sambhūya sampāditai rāvaṇād
iva līlā-rūpaiḥ \| hareḥ kalābhyām ity ukteḥ kṛṣṇas tu bhagavān svayam
\[bhā.pu 1.3.28\] ity ukti-vyākopaḥ syād iti cet, atra vyākhyāntareṇa
samādhatte---kim-bhūtā **bhūḥ hareḥ** parameśvarasya kalā
tad-eka-deśa-jātatvāt padbhyāṁ bhūmiḥ iti śruteḥ \| bhūḥ pādau \[bhā.pu
12.10.6\] iti smṛteś ca \| **pureṣu** śrī-mathurādiṣu **grāmeṣv** iva
grāmeṣu śrī-nandāvāsādiṣu \| **āgrayaṇair** iti

> navānnaṁ naiva nandāyāṁ na ca supte janārdane \|
>
> na kṛṣṇa-pakṣe dhanuṣi tulāyāṁ naiva kārayet \|\| iti smṛteḥ \|

prabodhanānte vṛścika iti jñeyam \| śarad-antatvāc charad-vyavahāraḥ \|
**indriyair** indra-devatākaiḥ indram indriya-kāmas tu \[bhā.pu. 2.3.9\]
ity ukter indra-pūjā-mayair ity arthaḥ \| kārttika-madhye hi tat-pūjā
vrajādau pūrvam āsīt tāṁ khaṇḍayitvaiva śrī-bhagavatā govardhana-pūjā
pravartiteti \| idaṁ śarad-varṇanam indra-makha-bhaṅgāt prāg iti
indra-pūjāyā loka-paramparā-gatatvaṁ śrī-vraja-rājena varṇitam iti
viśvanāthādayaḥ \| \"ābhyāṁ rāma-kṛṣṇābhyāṁ \| nitarāṁ babhau\" iti
yojyam \| tyad-ādīnāṁ buddhi-stha-parāmarśakatvāt [idamā]{.mark}
rāma-kṛṣṇau parāmṛśyete \| yad vā, balabhadrasya hari-kalātvāl
liṅga-samavāyena kṛṣṇe'pi tad-uktir na viruddhā \| balasya kalā tvaṁ tu
vāsudeva-kalānantaḥ sahasra-vadanaḥ svarāṭ ity ukteḥ \| ahaṁ bhavo yasya
kalā kalāyāḥ iti tad-ukteś ca, diṣṭyā hare'syā bhavataḥ pado bhuvo
bhāropanītaḥ \[bhā.pu. 10.2.38\] iti dvitīyādhyāye deva-kṛta-stutāv
uktatvāc ca \| yad vā, **hareś** candramasaḥ **kalābhyāṁ**
śukla-dvitīyāsāyam uditābhyām **utsavair**
rājakīya-puruṣa-prabhṛti-kṛtair ity arthaḥ\| hariś candrārka-vātāśve
śuka-bheka-yamādiṣu iti medinī \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** **babhau bhūḥ
pakva-śasyāc** ceti \| ābhyāṁ rāma-kṛṣṇābhyāṁ **nitarāṁ** babhau \| yata
iyaṁ bhūḥ śrī-bhū-līlā ity-ādinā bhuvo pālitatvāt \|\|48\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pureṣu** śrī-yadu-puryādiṣu
śrī-nanda-vāsa-nandīśvarādiṣu vā, **grāmeṣu** śrī-vṛndāvana-vartiṣu
śrī-gopa-rāja-purohita-śāsanādi-rūpeṣu **harer** bhagavataḥ
śrī-nārāyaṇasya **kalābhyāṁ** nijākhila-bhagavattā-prakaṭanena
parama-śobhā-rūpābhyāṁ tatra tatra tan-**mahotsaveṣu** nimantraṇādinā
tayor eva prādhānyāt \| kali-halī kāma-dhenū, athavā hareḥ kalābhyāṁ
prabodhana-rathayātrātmaka-mahotsavābhyāṁ **nitarāṁ** viśeṣato
**babhau** \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pureṣu** śrī-mathurādiṣu
**grāmeṣv** iva grāmeṣu śrī-nandāvāsādiṣu **āgrayaṇair** iti

> navānnaṁ naiva nandāyāṁ na ca supte janārdane \|
>
> na kṛṣṇa-pakṣe dhanuṣi tulāyāṁ naiva kārayet \|\|

ity uktānusāreṇa vṛścike prabodhiny-antaram eva idaṁ jñeyaṁ
śarad-antaratvāt tu śarad-vyavahāraḥ \| **aindriyaiś ca mahotsavair**
iti indram indriya-kāmas tu \[bhā.pu. 2.3.9\] ity uktatvāt
indra-pūjā-mayair ity arthaḥ \| kārttika-madhye hi tat-pūjā vrajādau
pūrvam āsīt tāṁ khaṇḍayitvaiva śrī-bhagavatā govardhana-pūjā
pravartiteti \| indra-pūjāyās tasyā loka-paramparā-prāptatvaṁ ca
śrī-vraja-rājena maṁsyate \| kīdṛśī ? **bhūr hareḥ** **kalā** śaktiḥ \|
ābhyāṁ rāma-kṛṣṇābhyām \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : hareḥ kalā** pṛthivī \| **ābhyāṁ**
rāma-kṛṣṇābhyām \|\|48.49\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : āgrayaṇair** iti
navānna-prāśanārthair vaidikaiḥ---

> navānnaṁ naiva nandāyāṁ na ca supte janārdane \|
>
> na kṛṣṇa-pakṣe dhanuṣi tulāyāṁ naiva kārayet \|\|

prabodhiny-ante vṛścike iti jñeyaṁ śarad-antatvāt tu śarad-vyavahāraḥ \|
**aindriyair** indra-devatākaiḥ indra-makha-bhaṅgāt pūrvasyāḥ **ābhyāṁ**
rāma-kṛṣṇābhyām \| yad vā, \| yad vā, **hareś** candrasya **kalābhyāṁ**
śukla-dvitīyā sāyam uditābhyām **utsavai**
rājakīya-puruṣa-prabhṛti-kṛtair yathā saiva **bhūr** iti vyākhyā \|
yatheti padasya śeṣatve prakrama-bhaṅgābhāvārtham upādeyā \| hariś
candrārka-vātāśva-śuka-bheka-yamāhiṣu iti medinī \|\|48\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : āgrayaṇair** iti
navānna-prāśanādyair vaidikair **mahotsavair bhūr babhau**---

> navānnaṁ naiva nandāyāṁ na ca supte janārdane \|
>
> na kṛṣṇa-pakṣe dhanuṣi tulāyāṁ naiva kārayet \|\|

iti smaraṇāt bodhiny-ante vṛścike iti bodhyaṁ śarad-antatvāt tu
śarad-vyavahāraḥ \| **indriyair** indriyārthaiḥ laukikaiś ca \| **bhūḥ**
kīdṛśī ? **hareḥ** **kalā** śaktiḥ \| **ābhyāṁ** rāma-kṛṣṇābhyāṁ
**nitarāṁ babhau** \|\|48\|\|

**\...**

\|\| 10.20.49 \|\|

**vaṇiṅ-muni-nṛpa-snātā nirgamyārthān prapedire \|**

**varṣa-ruddhā yathā siddhāḥ sva-piṇḍān kāla āgate \|\|**

**śrīdhara-svāmī (bhāvārtha-dīpikā) : vaṇijo** yatayo **nṛpāḥ**
**snātakāś** ca dṛṣṭādṛṣṭābhyāṁ **varṣa-ruddhāḥ** santo nirgamyārthān
vānijya-svācchandya-dig-vijaya-vidyādīn **prapedire** prāpadyanta \|
**yathā** mantrayogādi-**siddhāḥ** \| āyuṣā ruddhāḥ **kāle āgate**
**sva-piṇḍān** yogādi-prāpyān devādi-dehān iti \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *svācchandyam* svecchayā
vicaraṇam \| **kāle** devādi-deha-prāpti-samaye \| **varṣeṇa** vṛṣṭayā
varṣo strī bhāratādy aṁbu-vṛṣṭya-śabde prāvṛṣi striyām iti yādavaḥ
\|\|49\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vaṇig iti tair
vyañjitārtham eva \| yad vā, **siddhā** jīvan muktā
bhakty-arkācchādaka-**vṛṣṭi**-tulyādvaita-jñānena **ruddhā** āvṛtā \|
yad vā, vṛṣṭi-tulyā-vicchinna-sat-saṅgānandena vaśī-kṛtāḥ, śrī-bhagavat
kṛpayā śrī-vaikuṇṭha-loka-prāpter vā, **kāle** prāpte **yathā**
**svasya** yogyān **piṇḍān** sac cid-ānanda-ghana-pārṣada-dehān
prāpnuvanti \|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : varṣa**-śabdaḥ kālasyāpi vācīti
āyur iti vyākhyā tataś ca jīvanārtha-parimitair vatsarai-**ruddhā** ity
arthaḥ **snātakānām** arthās tīrthāṭanādi-rūpāḥ **siddhāḥ**
bhakty-ādi-siddhāḥ **sva-piṇḍān** prāptavya-pārṣada-dehān \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vaṇijo** yatayo **nṛpāḥ**
**snātakāś** ca ye **varṣeṇa** vṛṣṭyā **ruddhā** āsaṁste varṣānte
niṣkramya arthān vāṇijya-svācchandya-digvijaya-vidyādīn **prapedire**
prāpadanta \| **yathā** **siddhā** varṣaiḥ svāyur-ghaṭakair-vatsarai
ruddhāḥ **kāle** 'ntaśarado varṇanam idam kīdṛśī-bhūḥ hareḥ kalā śaktiḥ
samaye āyāte **svapiṇḍān** pārṣadādi-dehān, iyam upādeyā \|\|49\|\|

iti sārārtha-darśinyāṁ hārṣiṇyāṁ bhakta-cetasām \|

viṁśo'dhyāyo'tra daśame saṅgataḥ saṅgataḥ satām \|\|\*\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** **vaṇijo** munayo
**nṛpāḥ** **snātakāś** ca ye **varṣeṇa** vṛṣṭā **ruddhā** āsan te
varṣānte niṣkramārthān vāṇijya-svacchandādig-vijaya-vidyādīn
**prapedire** prāptāḥ \| **yathā siddhā** varṣaiḥ svāyur-ghaṭakaiḥ
samvatsarai-**ruddhāḥ kāle**'sta-samaye **āgate** **sva-piṇḍān**
pārṣada-vigrahānity upādeyeyam \|\|49\|\|

varṣa śaradayāḥ kṛīḍan prajaharṣa janārdanaḥ \|

tayos tad varṇanaṁ vidvān vidadhau vividhopamam \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe pūrvārdhe prāvṛṭ-

śarad-varṇanaṁ nāma viṁśodhyāyaḥ \|

\|\| 10.20 \|\|

**\...**

(10.21)

# atha ekaviṁśo'dhyāyaḥ

## veṇu-gītam---bhagavato madhuraṁ veṇu-nādam ākarṇya gopībhis tad-guṇa-gānam \|

\|\| 10.21.1 \|\|

śrī-śuka uvāca---

itthaṁ śarat-svaccha-jalaṁ padmākara-sugandhinā \|

nyaviśad vāyunā vātaṁ sa-go-gopālako'cyutaḥ \|\|

**śrīdhara-svāmī (bhāvārtha-dīpikā) :**

ekaviṁśe śarad-ramya-vṛndāvana-gate harau \|

tad-veṇu-svanam ākarṇya gopībhir gītam īryate \|\|

**ittham** evaṁ-bhūtaṁ vanam \| tad evāha---**śaradā svacchāni jalāni**
yasmiṁs tat \| **vāyunā vatam** anugataṁ tad-eka-vyāptam ity arthaḥ
\|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaradā ramyaṁ
*śarad-ramyam* \| *tad-veṇu-svaraṁ* kṛṣṇa-veṇu-nādam \|\| tad eva
**itthaṁ**-bhūtatvam eva \| *ity artha* iti---manda-sugandhi-śītalam iti
bhāvaḥ \| \"ner viśaḥ\" ity ātmane-padam tu nārṣatvāt \| **acyuta** iti
\| vināpi vanādi-krīḍāṁ sukha-sthitiṁ vakti \|\|1\|\|

---------------------------------------------------------------------------------------------------------------------

**kaivalya-dīpikā :** pūrvānurāgeṇa bhajataḥ phalam āha---**ittham** iti
\| ayaṁ ca pūrvānurāga eva adyāpi tāsāṁ bhagavatā sākam aṅga-saṅgābhāvāt
\| sa hi darśito'ṣṭāviṁśo'dhyāye \| ata evātra,

tad vraja-striya ākarṇya veṇu-gītaṁ smarodayam \|

kāścit parokṣaṁ kṛṣṇasya sva-sakhībhyo'nvavarṇayan \|\| \[bhā.pu.
10.21.3\]

ity uktam \|\|3\|\| \[mu.pha. 12.14\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ śaradaṁ varṇayitvā
varṣāvat tatra śrī-bhagavat-krīḍā-viśeṣam āha---ittham ity-ādinā
yāvat-samāpti \| tatra tad-upakaraṇatvenādau
manohara-jala-vāyu-samāśrayatvena, svataś ca manoharatayā vanam
anuvadati sārdhena \| tatra jalasya manoharatvaṁ svacchatvena spaṣṭam
eva \| nirmalatvenaiva sahaja-guṇābhivyakteḥ \| vāyoś ca---**padmānāṁ
ākaraḥ** prasphuṭat-padma-mayaḥ sarovarādiḥ, tena **sugandhinā** iti
śaityena saurabhyeṇa ca \| **vātam** iti ca māndyena vanasya ca
\|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ śaradaṁ varṇayitvā
varṣāvat tatra śrī-bhagavat-krīḍā-viśeṣam āha---ittham ity-ādinā
yāvat-samāpti \| tatra tad-upakaraṇatvenādau
manohara-jala-vāyu-samāśrayatvena, svataś ca manoharatayā vanam
anuvadati sārdhena \| tatra **ittham** iti yathāhaṁ varṇitavān prāyas
tathā varṇana-prakāreṇety arthaḥ \| **sa-go-gopālako** madhupatir ity
anvayaḥ \| yad vā, hṛt-prāpta-varṇanīya-rūpa-līlādinā
bhāva-viśeṣāvirbhāvato viśeṣyasyānuccāraṇād uccāraṇāśakter vā śrī-kṛṣṇa
iti vākya-śeṣo jñeyaḥ \| evam agre barhāpīḍam \[bhā.pu. 10.21.5\] ity
ādāv api \| **acyuta** iti pāṭhaḥ citsukhasya sammataḥ \| atra tu vanam
iti śeṣaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** praveśe sarvāpi vana-śobhā
samādhikaiva darśitā---**ittham** ity-ādi \|\|1.2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

**viśvanātha-cakravartī (sārārtha-darśiṇī) :**

ekaviṁśe veṇu-gīta-smarārtā gopikā muhuḥ \|

veṇu-vṛndāvana-mṛgī-devy-ādīnāṁ yaśo jaguḥ \|\|

yad yad vanaṁ gataḥ kṛṣṇaś caritaṁ madhuraṁ vyādhāt \|

prema-netrekṣitaṁ gopyo goṣṭhasthās tad avarṇayan \|\|

śaradaṁ varṇayitvā tādātmikīṁ veṇu-gāna-līlāṁ varṇayiṣyaṁs
tan-madhurima-maṇḍite vṛndāvane prathamaṁ kṛṣṇasya praveśam āha---ittham
iti \| **padmākara-sugandhinā** iti padmākara-sambandhāt saugandhyaṁ
śaityaṁ ca jñeyam \| vāyubhir ity anukter **vāyunā** ity eka-vacanena
**vātasya** māndyaṁ ca **go-gopālaka-sahitaḥ** \| atra madhu-patir iti
viśeṣya-padenottara-śloka-sthenānvayaḥ \|\|1\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**

ekaviṁśe veṇu-nāda-mattā gopyaḥ smarārditāḥ \|

vṛndāṭavyāṁ jaguḥ kīrtiṁ mṛgy-ādīnāṁ muhur muhuḥ \|\|

śaradaṁ nirvarṇya tatratyāṁ veṇu-nāda-līlāṁ varṇayiṣyaṁs
tad-vibhūṣitāyāṁ vṛndāṭavyāṁ hareḥ praveśas tāvad āha---ittham iti \|
**padmā-**iti **saugandhya**-śaitye **vāyunā** ity eka-vacanāt māndyaṁ
ca **vātam** anugataṁ vanaṁ vanaṁ **nyaviśan** madhupatir ity
uttara-padyasthena anuṣaṅgaḥ \|\|1\|\|

**\...**

**\|\| 10.21.2 \|\|**

kusumita-vana-rāji-śuṣmi-bhṛṅga-

dvija-kula-ghuṣṭa-saraḥ-sarin-mahīdhram \|

madhupatir avagāhya cārayan gāḥ

saha-paśupāla-balaś cukūja veṇum \|\|

**śrīdhara-svāmī (bhāvārtha-dīpikā) :** tataś ca
**kusumita-vana-rājiṣu** **śuṣmiṇo** mattā **bhṛṅgā** **dvijāḥ** khagāś
ca, teṣāṁ **kulāni,** tair **ghuṣṭāḥ** **sarāṁsi sarito mahīdhrāś** ca
yasmin, tad vanaṁ kṛṣṇo'**vagāhya** praviśya **veṇum** avādayat
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ghuṣṭā** ghoṣiṇaḥ \|
**sarāṁsi** kāsārāḥ \| **saritaḥ** syandamānā yamunādyāḥ \| **mahīdhrā**
govardhanādyāḥ \| **veṇu**-kūjanasya kāmoddīpakatvena
gopy-ākarṣaṇārthatvam atra jñeyam \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kusumita-** iti \| idaṁ ca
sarvaṁ kāmoddīpanatvenoktam \| **vanaṁ** nyaviśad iti praviśann āsīd iti
pūrvavad eva nityam īdṛśī krīḍā jñeyā \| evaṁ **cukūja** iti
anvavarṇayann \[bhā.pu. 10.21.3\] ity-ādikam agre'py ūhyam \|
**sa-go-gopālako madhupatir** ity anvayaḥ \| yad vā,
hṛt-prāpta-varṇanīya-rūpa-līlādinā bhāva-viśeṣāvirbhāvato
viśeṣasyoccāraṇāśakter vā śrī-kṛṣṇa iti vākya-śeṣo jñeyaḥ \| evam agre
barhāpīḍam \[bhā.pu. 10.21.5\] ity-ādāv api \| \"acyuta\" iti pāṭhaḥ
śrī-cit-sukhasyaiva sammataḥ \| madhavo yādavās teṣāṁ patir īśvara iti
go-cāraṇādy-asambhave'pi go-cāraṇādinā
bhakta-vairāgya-lakṣaṇādi-rasa-viśeṣam abhipraiti \| madhu
mādaka-rasa-viśeṣaḥ, tasya svāmīti \| śleṣeṇa tadānīṁ samadatvaṁ
mādakatvaṁ ca sūcitaṁ \| **avagāhya** antaḥ praviśyeti vanasya sarvataḥ
praveśena tattva-jñānaṁ dhvanitam \| **paśupālair balena** ca **sahita**
iti te'pi sarve **veṇuṁ vādayāmāsur** ity arthaḥ \| yad vā,
saha-paśupāla-**balo gāś cārayann** ity anvayaḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yādavatvād gopāś ca
**madhavaḥ**, teṣāṁ **patir** iti krīḍāyāṁ sāmagryaṁ vivakṣitaṁ \|
śleṣeṇa madhor ṛtu-rājasyāpi patir iti \| tat-praveśe sarvāpi vana-śobhā
samadhikaiva darśitā \| **avagāhya** antaḥ praviśyeti vanasya sarvataḥ
praveśena tattva-jñānaṁ dhvanitam \| **saha-paśupāla-bala** ity asya
**gāś cārayann** ity anenaivānvayo yogyaḥ, na tu **cukūja veṇum** ity
anena ca, tad vraja-striya āśrutya \[bhā.pu. 10.21.3\] ity uttara-vākye
pūrvatraiva sāmañjasya-pratipatteḥ cukūjety antarbhūta-ṇy-arthaḥ
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kusumita-vana-rājiṣu
śuṣmiṇo** mattā **bhṛṅgā** **dvijāś** ca, teṣāṁ **kulair ghuṣṭāni
sarāṁsi sarito mahīdhrāś** ca yasmin, tad vanaṁ madhupatiḥ kṛṣṇaḥ
avagāhyeti yasyāvagāhanena vanaṁ śobhate, tasya madhor vasantasyāpi
patir ity atiśobhā śleṣeṇa dhvanitā \| **cukūja** kūjayāmāsa
**saha-paśupāla-bala** iti vanāvagāhane go-cāraṇe ca sāhityaṁ, na tu
veṇu-kūjane uttara-śloke kṛṣṇasya veṇu-gītam ity ukteḥ \|\|2\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : kusumitāsu vana-rājiṣu
śuṣmiṇo** mattā **bhṛṅgā dvijāś** ca, teṣāṁ **kulair ghuṣṭāni sarāṁsi
sarito mahīdhro** girayaś ca, yaś ca tad-vanaṁ **madhupatiṁ** gopānāṁ
api yādavatvena mādhavatvāt teṣāṁ svāmī nanda-sūnur **avagāhya**
praviśya **veṇuṁ cukūja** vādayāmāsa \| śleṣeṇa **madhor** vasantasyāpi
**patir** iti tat-praveśena vana-śobhāyāḥ kārtsnyaṁ saha paśupāleti
vana-praveśe go-cāraṇe ca taiḥ sāhityaṁ, na tu veṇu-vādane uttaratra
kṛṣṇasya veṇu-gītam ity ukteḥ \|\|2\|\|

**\...**

**\|\| 10.21.3 \|\|**

tad vraja-striya ākarṇya veṇu-gītaṁ smarodayam \|

kāścit parokṣaṁ kṛṣṇasya sva-sakhībhyo'nvavarṇayan \|\|

**śrīdhara-svāmī (bhāvārtha-dīpikā) : tat** kṛṣṇa-**veṇu-gītaṁ**
**smarasyodayo** yasmāt, tad āśrutya \[**ākarṇya**\] śrutvā **parokṣaṁ**
yathā bhavati tathā, vraje sthitatvāt \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : smarasya** kāmasya, kāmaḥ
pañca-śaraḥ smaraḥ ity amaraḥ \| yad vā, kāsāñcid adṛṣṭa-śriyām
\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tat** tatra kṛṣṇasya
veṇu-gītam, **anu** gītānantaraṁ nirantaraṁ vā **avarṇayan** \| tatra
hetuḥ---tādṛśa-jalādi-darśanāt tasyaiva smareṇa kāmena gopī-smaraṇena vā
**udayo** yasyaḥ \| yad vā, smarasya udayo yasmāt, tat \| yadyapi sadā
tasya tādṛśa eva svabhāvaḥ, tathāpi tadānīṁ bhāva-viśeṣotpattyā vā,
yataḥ **smarodayam** \| anyat samānam \|

**vrajasya** vraje vā vartamānā yāḥ **striyas** tā **āśrutya**
dūrato\'pi samyak śrutvā kṛṣṇecchā-viśeṣeṇa tāsāṁ bhāva-balenaiva vā
niveśitatvāt \| **ā** īṣat śrutveti vā \| **veṇunā gītaṁ** veṇor vā
gītaṁ śrī-kṛṣṇādhara-sparśa-mātreṇa svata eva tat-kūjanasyaiva
bhaṅgī-viśeṣeṇa gītatvenaiva parisphūrteḥ, kūjanena gītam evābhipretam
\| **kāścid** bhāva-viśeṣa-yuktāḥ śrī-rādhā-devy-ādyā iti \| sarvāsām
eva vraja-strīṇāṁ tac-chravaṇe\'pi mānyānāṁ vātsalya-prasarasyaivodayaḥ,
na tu smarasyeritāḥ parihṛtāḥ \| **parokṣaṁ** tāsām evāsākṣāt nibhṛtam
ity arthaḥ, ataḥ **svīyābhyaḥ sakhībhyaḥ** śrī-lalitādibhya eva, tāḥ
prīty-arthaḥ \| yad vā, tādarthye caturthī, tāsāṁ sukhārtham ity arthaḥ,
tāsāṁ sukhenaivātma-sukha-viśeṣāt \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tat** tatra tad eva vā kṛṣṇasya
**veṇu-gītam** **anu** gītānantaraṁ nirantaraṁ vā **avarṇayan** \| tatra
hetuḥ---**smarasya udayaḥ** prākaṭyaṁ yatra tādṛśaṁ yathā syāt tathā
**āśrutya** \| yady api sadā tasya veṇu-vādana-vinodo vartata eva,
tathāpi tadānīṁ vayo'tiśayena śaral-lakṣmī-vilāsāvalokanena ca
dīpta-bhāvasya tāḥ samākraṣṭuṁ veṇu-vidyām abhyasatas tayā tāsāṁ
tādṛśatvaṁ jātam \| ata eva tadānīm eva tābhis tad-anuvarṇanaṁ ca
āśrutya dūrato\'pi samyak śrutvā, kalatve\'pi sarva-vyāpi-svabhāvatvāt
**īṣad** api śrutveti vā **kāścid** bhāva-viśeṣa-yuktāḥ
śrī-rādhā-devy-ādyāḥ iti sarvāsām eva vraja-strīṇāṁ tac-chravaṇe\'pi
sarva-bhūta-manoharam \[bhā.pu. 10.21.6\] iti vakṣyamāṇān mātrādīnāṁ
vātsalyāder evodayo na tu smarasyeti tāḥ parihṛtāḥ \| ataḥ **svīyābhyaḥ
sakhībhyaḥ** śrī-lalitādibhyaḥ nija-mano-bāṣpodigraṇāya tā api
śrāvayitum ity arthaḥ \| **sva**-śabdena sakhyāḥ sakhyo\'pi vyāvartyante
iti tāsāṁ parama-śālīnatvaṁ darśitaṁ \| kiṁ bahunā, tatrāpi **parokṣam**
arthāntarāc chṛṇvan sāvahitaṁ yathā syāt, tathety arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kāścit** preyasī-rūpāḥ, tā eva ity
arthaḥ \| sarvās tāsv eva sarva-bhedāḥ \|\|3.6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tat** kṛṣṇasya **veṇu-gītaṁ
āśrutya parokṣaṁ** yathā syāt tatheti, tāsāṁ vraje sthitatvāt \|\|3\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** kāścid vraja-striyaḥ
śrīmaty-ādyāḥ preyasyaḥ kṛṣṇasya **tad veṇu-gītam āśrutya**
**sva-sakhībhyo'nvavarṇayan** sarasyādayaḥ prākaṭyaṁ yatra tad yathā
syāt, tatheti tad anyā vyavartyante **parokṣam** iti tāsāṁ vraje
sthitatvāt \|\|3\|\|

**\...**

**\|\| 10.21.4 \|\|**

tad varṇayitum ārabdhāḥ smarantyaḥ kṛṣṇa-ceṣṭitam \|

nāśakan smara-vegena vikṣipta-manaso nṛpa \|\|

**śrīdhara-svāmī (bhāvārtha-dīpikā) : vikṣipta-manaso** vyākula-cittāḥ
\|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ārapsyata ity **ārabdhāḥ**
akarmakatvāt ktaḥ kṛtārambhāḥ \| **tad** veṇu-gītam \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ārabdhā** ārabdhavatyaḥ,
ity avaśyam ārabdha-parisamāptir apekṣyata iti bhāvaḥ \| tathāpi **na
śekuḥ** \| tatra hetuḥ---**smarasya** śrī-kṛṣṇa-smṛti-viśeṣasya
tad-viṣayaka-kāmasya sarva-cittākarṣakasya ceṣṭitaṁ
tad-veṇu-vādanātmakam agre varṇanīyaṁ vā smarantyo anusandhānāḥ \| yad
vā, kāścid anvavarṇayan kāścid varṇayitum ārabdhā api na śekuḥ \| he
**nṛpa** ! iti tat-kathanena svayam eva bhāva-viśeṣa-prāptyā kātaryeṇa
\| kiṁ vā, tasyaiva bhāva-viśeṣodayam ālakṣya tat-saṁvaraṇārthaṁ
sambodhanam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** smarodayasya kramam
evāha---tad iti \| **tat** tādṛśaṁ parokṣaṁ yathā syāt, tathā
**varṇayitum ārabdhāḥ** ārabdhavatyo'pi **nāśakan** tathā varṇayituṁ
nāpārayann ity arthaḥ\| tatra hetuḥ---**smara-**iti \| kutaḥ ?
**kṛṣṇasya** sarva-cittākarṣakasya **ceṣṭitaṁ** tad-veṇu-vādana-mayaṁ
**smarantyaḥ** anusandadhānāḥ \| he **nṛpeti** tat-kathanena svayam eva
bhāva-viśeṣa-prāptyā kātaryeṇa sambodhanam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tad** veṇu-gītaṁ
**varṇayitum ārabdhā** ārabdhavatyo'pi varṇayituṁ **nāśakan** \| tatra
hetuḥ---**smara-vegena** ity-ādi \|\|4\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : tad**-veṇu-gītaṁ
**varṇayitum ārabdhā** api varṇayituṁ **nāśakan** nāpārayan \| kutaḥ ?
**smara-vegena** **vikṣipta-manaso** vyākula-hṛdayāḥ \|\|4\|\|

**\...**

**\|\| 10.21.5 \|\|**

barhāpīḍaṁ naṭa-vara[^40]-vapuḥ karṇayoḥ karṇikāraṁ

bibhrad vāsaḥ kanaka-kapiśaṁ vaijayantīṁ ca mālām \|

randhrān veṇor adhara-sudhayā pūrayan gopa-vṛndair

vṛndāraṇyaṁ sva-pada-ramaṇaṁ prāviśad gīta-kīrtiḥ \|\|[^41]

**śrīdhara-svāmī (bhāvārtha-dīpikā) :** yādṛśaṁ kṛṣṇa-smaraṇaṁ tāsāṁ
manasaḥ kṣobhakaṁ jātaṁ, tad āha---barhāpīḍam iti \| **naṭavad varaṁ
vapur bibhrad** **vṛndāvanaṁ prāviśat** \| kathaṁ-bhūtaṁ vanam?
**sva-padair** aṅkitai **ramaṇaṁ** rati-janakam \| **gopa-vṛndair
gīta-kīrtiḥ** \| tathā **barha**-mayam **āpīḍaṁ** śiro-bhūṣaṇaṁ bibhrat
\| barham āpīḍo yasminn iti vapuṣo viśeṣaṇaṁ vā \| veṇu-vādanam
utprekṣate---**randhrān veṇor** iti \| ato nūnam **adhara-sudhayaiva
pūrṇād** veṇor uccalantī **gītavat** prasarpitum arhatīti bhāvaḥ
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *yādṛśaṁ* yat-prakārakam
\| *tāsāṁ* gopīnāṁ \| *kṣobhakaṁ* sañcālakam \| *tat* smaraṇaṁ \| varaṁ
śobhanam \| āpīḍaṁ mukuṭe ruji iti śāśvataḥ \| sambhavatvād
vapur-viśeṣaṇam api barhety-ādi \| **karṇikāraṁ** hayamāra-puṣpaṁ
tad-ākāraṁ catur-dalaṁ bhūṣaṇaṁ vā, karṇikāraḥ pumān āragvadhadrau ca
drumotpale iti medinī \|

> karṇikāro hayārāti-puṣpe karṇa-vibhūṣaṇe \|
>
> caṇḍāta-puṣpa-sadṛśe hairaṇye ca drumotpale \|
>
> pārivyādhatarau bāṇe moha-kāre kalādake \|\| iti dharaṇiḥ \|

**vaijayantīm** iti \|

> vaidūrya-muktā-phala-nīla-vajraiḥ samāṇikaiḥ saṅgrathitā hi mālā \|
>
> vāyor apāṁ bhūmir avatejasāṁ hi tattvaiḥ pradiṣṭā khalu vaijayantī
> \|\|
>
> kecit śvetaiḥ pītais tathāraktair haritair nīla-varṇakaiḥ \|
>
> puṣpair ebhiḥ sugandhaiś ca vaijayanty asti mālikā \|\| iti
> bhakti-sudhārṇave \|\|

kvacit tu---vaijayantī bhaven mālāṣṭadhā mauktika-nirmitā iti \|

> jīmūta-kari-matsyāhi-veṇu-śaṅkha-varāhakāḥ \|
>
> śuktayaś caiva vijñeyā aṣṭau mauktika-yonayaḥ \|\| iti mallīnāthaḥ \|

*utprekṣate* tad-alaṅkāreṇa vadati \| anya-nimittike vastuny
anya-nimittikatvāropa utprekṣālaṅkāraḥ \| *iti bhāva* iti \|
adhara-nimittaka-sudhāyāṁ veṇu-nimittika-gītatvāropo'trotprekṣyate iti
tātparyaṁ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** barhāpīḍam ity-ādi \|
naṭavat naravad dvibhujaṁ **vapur** yasya \| yad vā, naṭanam ānandollāso
vikāras taṁ rātīti **naṭa-varaṁ** yad dṛṣṭvā prāṇi-mātraṁ eva nṛtyati \|
viśeṣato **barhiṇo** megha-bhramān nija-**barha**-svīkārād vā \|
\"naṭa-vara\" iti pāṭhaṁ naṭebhyo'pi varam \| yad vā, naṭavad varavat,
varo vivāhaḥ pravṛttaḥ \| **karṇayoḥ karṇikāram** ity kam eva karṇikāraṁ
kadācid dakṣiṇe, kadācid vāme karṇe karotīti vilāsa-viśeṣa iti kecit \|
**vṛndāraṇyaṁ prāviśat** \| kīdṛśaṁ ? **sva-pada-ramaṇaṁ** sva-padānāṁ
sva-sthalānāṁ vaikuṇṭhādīnāṁ api ramaṇaṁ rati-pradam \| **randhrān** iti
puṁstvam armas \| **adhara-sudhayaiva** pūrayan, na tu mukha-mārutena \|
yadyapy ekam eva veṇu-randhram adhara-sudhayā pūryeta, tathāpy
atiśayāmṛta-pūraṇena sarvāṇy eva randhrāṇy ucchālitatayā pūryanta iti
bhāvaḥ \|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
bhāva-viśeṣāvirbhāvena śrī-vyāsa-nandinīḥ śrī-nanda-nandanāya
tadānīntana-veṣādikaṁ smaran tāsāṁ tad-varṇanāntaram eva svayaṁ tad
varṇayati---barha**-**iti \| tad-abhiprāyo yādṛg ity-ādinā tair vyāñjita
eva \| athavā tac-ceṣṭita-smaraṇena hṛdākrānta-tad-vanya-veṣa-viśeṣato
vikṣipta-manastvāc ca na śekur ity abhiprāyeṇa hetv-antaram api vadan
tad-rūpam eva varṇayati \| yad vā, paścāt kathañcit prayatnena tās tad
anuvarṇayante vety āha---barha-iti \| iti \[bhā.pu. 10.21.6\] iti
nirantara-śloke tathaiva śrī-bādarāyaṇinā veṇu-rava-ukteḥ \| naṭaś cāsau
naraś ceti tad-vicitra-veṣaṁ vapuḥ, devānāṁ sadaiva vicitra-veṣatvena
narāṇāṁ ca madhye naṭasya kalā-viśeṣaṁ eva
nṛtyārtha-vicitra-veṣa-grahaṇāpekṣayā nara-śabda-prayogaḥ \| tad eva
darśayati---**barhā-pīḍam** ity-ādibhiḥ \|

yad vā, naṭanti harṣa-bhareṇa nṛtyantīti **naṭā narā** jīvāḥ sarve
yasmāt, tad **vapur bibhrat** prakaṭayan \| yad vā, tad vapūr yasya saḥ
\| \"naṭa-vara-\" iti pāṭho\'pi kvacid dṛśyate \| **karṇikāram** ity
ekatve\'pi karṇayor dvitvād dvitvam eva jñeyam \| tathā vāsasaś ca,
karṇikāraṁ pīta-varṇam utpalākāraṁ puṣpam, tasya dhāraṇam \| śaradi
vasante ca viśeṣataḥ sampatteḥ śobhā-viśeṣāpatteś ca \| **vaijayantī**
nāma pañca-varṇa-puṣpair grathitā **mālā** tām, **veṇo randhrāṇi
adhara-sudhayā pūrayann** iti bhāva-viśeṣeṇa veṇu-vādanam, tathā tasyā
iva tasya parama-mohanatvaṁ ca sūcitam \|

**vṛndāyā araṇyam** iti tad-adhiṣṭhātryā tayā
śrī-bhagavat-krīḍā-viśeṣotsukatām abhipretya viśeṣataḥ saṁskṛtam ity
arthaḥ \| ataḥ **svair** asādhāraṇaiḥ **padaiḥ** sarvatrāṅkitai
**ramaṇaṁ** tasyāḥ sarveṣāṁ vā sukha-karam \| yad vā, sva-pādayo ramaṇaṁ
ramya-komala-dhūlī puṇya-parāga-patrādimayatena rati-janakam \|

**gopa-vṛndair gītā kīrtir** vicitra-saundarya-vaidagdhyādi-rūpā yasya
\| yad vā, tasya bhāva-viśeṣam ālakṣya gītā kīrtir gopīnāṁ yasmin, tāsām
sākṣād anuktir lajjayā mauktika-hāra-svarṇāṅgadādy-alaṅkārāvarṇanaṁ
svata eva tasya nitya-siddhatvāt \| kiṁ vā, śarat-prathama-dine
vana-vihāra-viśeṣārthaṁ kevala-vanya-veṣeṇa tathaiva vane praveśāt,
pūrvam uktasyāgre\'pi vakṣyamāṇasya śrī-baladeva-sāhityasyātrānuktir
bhāva-viśeṣeṇa guruṁ dṛṣṭvā lajjādy-utpatteḥ \| kiṁ vā, varṇyasya
śrī-kṛṣṇa-ceṣṭitasyaiva parama-mohanatvena tad-varṇane cātra
tad-apekṣādhikyābhāvāt \| kiṁ vā, gopa-vṛndair iti so\'pi gṛhīta eva,
tatra tasya gauṇatvena na spaṣṭo nirdeśaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tat tad bhāva-viśeṣāt tad eva
vivṛṇoti---barha**-**iti yugmakena \| **naṭavara-vapur** iti bahuvrīhir
abhede\'pi bhedopacārāt,

> yan-martya-līlaupayikaṁ sva-yoga-
>
> māyā-balaṁ darśayatā gṛhītaṁ \|
>
> vismāpanaṁ svasya ca saubhagarddheḥ
>
> parampadaṁ bhūṣaṇa-bhūṣaṇāṅgam \|\| \[bhā.pu. 3.2.12\]

iva tasyāpi vismāpakatā-nirṇayena svabhāvata eva tāvat tan
naṭa-vara-vapuḥ sarva-tadīya-rūpa-vṛnda-variṣṭhaṁ, tatrāpi tadānīṁ
naṭa-veṣam ity arthaḥ \| yad vā, tādṛśa-vapur **bibhrat** śaśvac
chobhāvirbhāvanena puṣṇan \| \"naravara-\" iti pāṭho\'pi kvacit dṛśyate
\| **karṇikāraṁ** pīta-varṇam utpalākāraṁ puṣpam \|
**vaijayantī**-nāma-pañca-varṇa-puṣpair grathitā mālā \|

tāṁ **veṇo randhrāṇi adhara-sudhayā pūrayann** iti tasyā iva
tan-nādasyāpi parama-mohanatvaṁ sūcitaṁ \| **vṛndāyā araṇyam** iti
tad-adhiṣṭhātryā tayā śrī-bhagavataḥ krīḍā-viśeṣotsukatām abhipretya
viśeṣataḥ saṁskṛtam ity arthaḥ \| ata **svaiḥ** asādhāraṇaiḥ **padaiḥ**
sarvatrāṅgitai **ramaṇaṁ,** tasyāḥ sarveṣāṁ ca sukha-karam \| yad vā,
sva-pādayo ramaṇaṁ svataḥ priyatvena
ramya-komala-dhūlī-puṣpa-parāga-patrādimayatvena ca rati-janakaṁ
vrajasyāpi vṛndāvanāntar-vartitvena tad bahir eva vanatva-vyatyapekṣayā
viśeṣatas tat-pādopādānaṁ \|

**gopa-vṛndair gītā kīrtiḥ**
vicitra-saundarya-vaidagdhyādi-prasaṁsā-rūpā yasya \| yad vā, tasya
bhāva-viśeṣam ālakṣya gītā kīrtiḥ gopīnāṁ yasmin tāsāṁ sākṣād anuktir
lajjayā mauktika-hāra-svarṇāṅgady-alaṅkārasyāvarṇanaṁ svata eva tasya
nitya-siddhatvāt \| yad vā, vanya-veṣasyaiva mohanatvāt \| kiṁ vā,
śarat-prathama-dine vanya-vihāra-veṣārthaṁ vana-prāntam āgatya kṛtena
kevala-vanya-veṣeṇaiva vane praveśāt \| atra gopa-vṛndair api
baladevo\'pi gṛhītaḥ, tasya yugalatvenānuktiḥ \| śrī-gopīnāṁ
śrī-kṛṣṇaika-niṣṭhatvaṁ tat-parikaratayaiva tu tat-sāhityena varṇanam
iti vyañjayati \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha śarad-āgame
vṛndāvana-bhuvaṁ varṇayann āha---babhau bhūḥ pakvaḥ \[bhā.pu. 10.20.48\]
ity-ādi \| hareḥ kalā patnī-rūpā, dharaṇyā ca dūrvā-dala-śyāmalāṅgyety
abhiyuktāḥ \| śrī-bhū-līlā ity-ādi vā āgamāntaram \| sā tu
bhuvo'dhiṣṭhātrī \| tat-sambandhā bhūr api tathā \| ābhyāṁ
śrī-kṛṣṇa-rāmābhyāṁ hetu-bhūtābhyāṁ babhau \| pakva-śasyāḍhyeti
jāty-uktiḥ \| nitarām atiśayena \| evaṁ śarad-varṇanam upakramya
tatraiva śaradi pūrṇa-vihāram āha---**barhāpīḍam** ity-ādi \|

**naṭavad** avaravada-vapur yasya, **varo** vivāha-pravṛttaḥ,
naṭebhyo'pi varam iti vā, naṭa-varavad iti vā \| \"naṭa-nara\" iti pāṭhe
naṭavat naravat, dvi-bhujatve tātparyam \| yad vā, naṭanam
ānandollāsa-vikāraḥ, tad rāti dadātīti naṭa-naraṁ vapur yasya \| yad
dṛṣṭvā sarveṣām eva naṭanaṁ jāyata iti bhāvaḥ \|

**karṇayoḥ karṇikāraṁ** saptamyā aluk \| yad vā, karṇayoḥ karṇikāraṁ
**bibhrat** \| bibhrad ity ubhayatra yojyam \| līlā-vaśād ekam eva
karṇikāraṁ kadācid vāme karṇe, kadācid dakṣiṇe ca bibhrad iti bhāvaḥ \|
jātāv eka-vacanaṁ vā \| **vaijayantī** nānā-puṣpa-patra-racana-mayī
**mālā** \|

**vṛndāraṇyaṁ** kīdṛśam ? **sva-padaiḥ** sva-pada-cihnai **ramaṇīyam**
\| yad vā, sva-padaṁ sva-yogādhiṣṭhānaṁ parama-vaikuṇṭhaṁ, tena
ramaṇīyaṁ, svato'pi bhauma-vaikuṇṭhatvād **ramaṇam** \|
bhagavat-prādurbhāve prādurbhūtād ukta-prakāra-vaibhavād asyā
bhauma-vaikuṇṭhatvena ca ramadán \| vaikuṇṭhasya ca traividhyaṁ prāg
uktam, tad-yuktiś ca \|

athavā sva-padād api vaikuṇṭhād api ramaṇīyam \| kiṁ kurvan ?
**adhara-sudhayā veṇo randhrān pūrayan** \| puṁs tvam ārṣam \| jadyapi
adhara-sudhayā veṇor ekam eva randhraṁ pūryate, tathāpy atiśayatayā ekaṁ
randhraṁ praviśya ucchalad-rūpatayā sarvāṇy eva randhrāṇi pūritānīti
bhāvaḥ \| vastutas tu adhara-bimbasya śoṇaṁ mahar ekam eva randhraṁ
praviveśa, tatraiva bahulī-bhūya randhrāntara-vivarebhya udgacchantīty
atraivāmṛtatva-rūpeṇa dhvaneś ca svara-gata-mādhurya-dhuryatayā
śravaṇayor amṛtatvād ānanda-pradatvaṁ vyaṅgyam \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī):** tadaiva tāsāṁ
mano-vikṣepaka-smara-vega-janakaṁ kṛṣṇa-ceṣṭitaṁ kim ity apekṣāyāṁ
śrī-śuka eva sarvajñatvād varṇayati---barham āpīḍaḥ śiro-bhūṣaṇaṁ yatra
tathā-bhūtam \| **naṭa-vara-vapur bibhrat karṇikāram** ekam eva
**karṇayoḥ** kadācit vāme kadācid dakṣiṇa iti svasya yauva-mattatām
abhivyañjituṁ bibhrat \| iti tu kṛṣṇa-ceṣṭitaṁ tāsām atiśayena
smara-vega-janakaṁ bhavati \| **vaijayantīṁ**
pañca-varṇa-puṣpa-grathitām \|

veṇu-vādanam utprekṣate---**randhrān** iti \| tena sva-veṇuṁ
**svādhara-sudhayaiva** niśchidrīkaromīti kṛṣṇasyecchā \| adhara-sudhā
tu veṇuṁ niṣprāṇam api saṁsparśena cetayitvā sa-prāṇīkṛtya, tena
tri-jagad apy unmādya, paścāt taṁ kaṭhoram acetana-svabhāvam
anadhikāriṇaṁ jñātvā tadīya-chidrebhyo niḥsṛtya vraja-bālānāṁ
karṇa-dvāreṇa tan-manaḥ praviśya svaṁ saphalīkṛtya tatraiva
sva-sarva-vikramān darśayāmāseti dyotitam \| **sva-padayo**
rāsa-lāsya-kurdanādibhī **ramaṇaṁ** yatra tad iti vrajād vaiśiṣṭyaṁ
**prāviśad** ity ukta-poṣa-nyāyenaiva na punar-uktiḥ \|\|5\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu, kiṁ tat
kṛṣṇa-ceṣṭitaṁ yena tāsāṁ mano-vikṣepakaḥ smara-vegaḥ ? ity apekṣāyām
āha---barha**-**iti \| kṛṣṇo **gopa-vṛndaiḥ** saha **vṛndāraṇyaṁ
prāviśad** ity anvayaḥ \| kīdṛśaḥ ? **barham āpīḍaḥ** śiraśi bhūṣaṇaṁ
yatra tādṛśaṁ **naṭa-vara-vapur** **bibhrat** **karṇikāram** ekam eva
**karṇayoḥ** kadācid vāme kadācid dakṣiṇe ca bibhrad iti tāruṇya-mattatā
sūcyate \| **kanaka-kapiśaṁ** svarṇa-gaura-vāsasī \| **vaijayantīṁ**
pañca-varṇaiḥ kusumair grathitāṁ **mālāṁ** ca bibhrat \|
śaśvac-chobhāvirbhāvena puṣṇann ity arthaḥ \| **adhara-sudhayā**
tāra-mandra-kala-dhvani-rūpayā niḥsaran-mohana-mantrākṣarayā
vividha-rāga-tāla-gāna-mūrcchanānibhūtayā adhara-puṭa-nirgatayā
svara-sampadā **veṇo randhrān pūrayann** iti sā tad-adhara-sudhā veṇum
āpūrya tad-randhrīr nirgamya vrajāṅganānāṁ karais tan-manāṁsi praviśya
yeṣv eva sva-vikramān pradarśayāmāsa iti bhāvaḥ \| **vṛndāraṇyaṁ** kīdṛk
? **sva-padayo ramaṇaṁ** mṛdula-dhūlī puṣpa-rāgādimayatvena
rāsalāsyādinā vā rati-karam iti vrajād vaiśiṣṭayaṁ surair gīta-kīrtiḥ
prāviśad iti punar-uktir ukta-poṣa-nyāyāt \|\|5\|\|

**\...**

**\|\| 10.21.6 \|\|**

iti veṇu-ravaṁ rājan sarva-bhūta-manoharam \|

śrutvā vraja-striyaḥ sarvā varṇayantyo'bhiremire[^42] \|\|

**śrīdhara-svāmī (bhāvārtha-dīpikā) : abhirebhire** **varṇayantyaḥ**
pade pade paramānanda-mūrtiṁ kṛṣṇaṁ parirabdhavatyaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti barhāpīḍam ity-ādi
**varṇayantyaḥ** \| **veṇu-ravaṁ śrutvā** **sarva-bhūtānāṁ manoharaṁ**
priyaṁ śrī-kṛṣṇaṁ **vraja-striyo'bhirebhire** iti sambandhaḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : iti veṇu-ravam** iti \|
eka eva veṇu-ravaḥ śrotṝṇām adhikāra-bhedenānanda-bheda-vardhakaḥ \| ata
evāha---**sarva-bhūta-manoharam** iti \| vakṣyamāṇaṁ
**varṇayantyo'bhirebhire** \| parasparam āliṅgitavatyaḥ \|
sarva-bhūta-manoharam yathā syāt tathā varṇayanta iti vā \|
**vraja-striya** iti bahutvenaiva sarva-labdheḥ punaḥ sarva-grahaṇaṁ
gaṇa-sūcanārthaṁ \| gaṇaś ca tāsāṁ bahudhā \| tathā hi vatsalā anuraktāś
ceti prathamaṁ dvedhā vatsalāś ca punar dvedhā, śrī-yaśodā-sahacaryaḥ,
sakhi-mātaraś ca, anuraktāś ca dvedhā ūḍhā anūḍhāś ca \| ūḍhāś ca
dvedhā---bālāḥ sāpatyāś ca dvedhā pura-vadhvaḥ kevala-gopāś ca \|
ūḍhā-mātrāś ca dvedhā---śruti-rūpāḥ kevalāś ca \| gopyaḥ punar imāḥ
prauḍhā madhyā mukhyāś ceti tridhā \| anūḍhāś ca dvedhā---siddhāḥ
sādhakāś ca \| siddhāś ca dvedhā---svabhāva-siddhās
tat-kāla-bhagavat-prasāda-siddhāś ca \| sādhikāś ca
tridhā---uttama-madhyama-kaniṣṭha-bhedāt \| punar etāḥ pradhāna-kalpāḥ,
tat-sahacarī-rūpāś ceti dvedhā \| punar etā avasthā-bhedād aṣṭadhā \|
punar etā dhīrādi-bhedāt tridhā \| iti bahava eva gaṇāḥ \|
bāhulya-bhayān nodāhriyante uktāny udāharaṇāni \| ataḥ samāna-vāsanāḥ
samāna-vāsanābhiḥ sahānyonya-parirambhaṇa-pūrvakaṁ **varṇanam
ārabdhavatyaḥ** ity arthaḥ \| kintv anuraktānāṁ sarvāsāṁ madhye kāścit
parasarāvalokādi-mātra-yogyāḥ, kāścit bhogyāś ca, sarvaṁ rāsa-vilāse
vyaktībhaviṣyati \|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : iti** īdṛśam \| anena
prakāreṇa vā, sarvā dūre\'ntike vā sthitāḥ \| yad vā,
prauḍha-bālādi-bhedena vartamāṇāḥ \| yad vā, sarva eva saṅghaśo
**varṇayantyaḥ** satyaḥ, **veṇu-ravam** eva **anvavarṇayann** iti pūrvam
api tasyaiva prastutatvat, ato yathāsau vyakto nāsti, tatrāpy ūhya eva
\| yac cāgre rūpa-veṣādi-varṇanam, tac ca tat-sāhacaryeṇa prasaktād iti
jñeyam \| yad vā, kṛṣṇa-ceṣṭitam iti pūrvoktam ākarṣaṇīyaṁ---varṇayantyo
mitho gopyaḥ krīḍāḥ \[bhā.pu.10.21.20\] iti sarvāntokteḥ \|
**abhirebhire** hṛdākrāntaṁ śrī-kṛṣṇaṁ bhāvanayā \| kiṁ vā,
bhāva-viśeṣodaya-svabhāvena parasparaṁ sarvā eva parirabdhavatyaḥ \| kiṁ
vā, **veṇu-nādam** eva vā prītyā hṛdaya-sallagnaṁ cakrur ity arthaḥ \|
sarvātraiva hetuḥ---sarveṣām api bhūtānāṁ manoharam, kim uta tāsām iti
\| \"abhiremire\" iti pāṭhas tu śrī-citsukha-sammata eva \| abhi abhito
ratiṁ prāpur ity arthaḥ \| he **rājann** ! iti pūrvokta-nṛpetivat \| yad
vā, he bhāva-viśeṣeṇa prakāśamāneti sambodhayan hasta-grahaṇādinā
tamasāv utthāpyāliṅgitavān iti jñeyam \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti ukta-prakāreṇa sarvās
tāsv eva prauḍha-bālādi-bhedena vartamānāḥ **abhirebhire** hṛdākrāntaṁ
śrī-kṛṣṇaṁ bhāvanayā \| kiṁ vā, bhāva-viśeṣodaya-sammohenānyonyaṁ taṁ
matvā \| kiṁ vā, bhāva-viśeṣodaya-svabhāvenaiva parasparaṁ sarvā eva
parirabdhavatyaḥ \| sarvatraiva hetuḥ sarveṣām api bhūtānāṁ prāṇināṁ
manoharaṁ \| kim uta tāsām iti abhiremire iti pāṭhas tu
cit-sukha-sammata eva abhito ratiṁ prāpur ity arthaḥ \| he **rājann**
iti pūrvokta-nṛpetivat \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad eva veṇu-ravasya
mādhuryaṁ varṇayati---iti ity ādi \| **iti** ukta-prakāram \| **rājann**
iti vismaye sambodhanam \| ka eva **veṇu-ravaḥ** śrotṛṇām
adhikari-bhedenānanda-vardhaka ity āha---**sarva-bhūta-manoharam** \|
sarva-śabdaḥ sthira-jaṅgamādi-paraḥ, manohara-śabdo vikāra-kāri-paraḥ,
tena sthirāṇāṁ cāñcalyam, jaṅgamānāṁ sthairyaṁ yata iti bhāvaḥ \|
sarva-bhūta-manoharatvaṁ pratipādya sarva-bhūta-bahir-bhūtānāṁ gopīnāṁ
viśeṣam āha---**śrutvā** ity-ādi \|

**vraja-striya** iti sāmānyokter bahutvenaiva sarva-siddheḥ \| sarvā iti
tāsām eva vividhatvaṁ **varṇayantyaḥ** satyaḥ parasparam **abhirebhire**
āliṅgitavatyaḥ \| sarva-bhūta-manoharaṁ yathā syāt tathā varṇayantya iti
vā \| sarvā ity āsya gaṇa-vaividhya-paratvam\| gaṇāś ca tāsāṁ bahava
eva \| tathā hi---

> nitya-siddheti siddheti prathamaṁ bhidyate dvidhā \|
>
> nityā-svarūpa-siddhatvād avatīrṇā sahādimā \|\|
>
> upāsanābhir bahvībhir bahubhiś ca manorathaiḥ \|
>
> kṛṣṇa-prasādataḥ siddhā yā sā siddhā nigadyate \|\|
>
> nitya-siddhā bhaved dvedhānūḍhoḍhā-bheda-darśanāt \|
>
> ūḍhā patyur mamatvaika-pātrī naivāsya saṅga-bhāk \|\|
>
> anūḍhā kanyakaivātra bhedo nānā-vidho'nayoḥ \|
>
> vilāsinaḥ śrī-kṛṣṇasya tathaivecchā-vaśena hi \|\|
>
> nitya-siddhāpy ūḍhatā-bhāk-jātā rasa-viśeṣataḥ \|
>
> kanyāḥ svarūpa-siddhāś ca punaḥ kātyāyanī-vratāt \|\|
>
> kṛṣṇa-līlā-viśeṣārthaṁ sādhakatvam apāgatāḥ \|
>
> śruti-rūpatayā kāścin muni-rūpatayā parāḥ \|\|
>
> pūrvaṁ sthitā vraje paścāj jātā gopa-kule tathā \|
>
> kṛṣṇa-prasādato yāḥ susiddhās tāś ca dvidhoditāḥ \|
>
> sura-striyo yāvatīrṇās tāś ca tāsāṁ prasaṅgataḥ \|
>
> siddhā eva bhaviṣyanti na tāsāṁ pūrva-rūpatā \|\|
>
> eṣu bhedeṣu munitāṁ yā vihāyābhavaṁs tathā \|
>
> bhauma-vaikuṇṭhajatvāt tā bhaumā eva priyā hareḥ \|\|
>
> anyās tv abhauma-vaikuṇṭha-priyāḥ saha mahīṁ gatāḥ \|
>
> evaṁ bhaumābhaumatayā tāsāṁ bhedās tu bhūriśaḥ \|\|
>
> apatyavatyo yāḥ kāścid bhaumyas tā api tat-spṛhāḥ \|
>
> tat-tad-vapur vihāyaiva siddhās taṁ prāpur añjasā \|\|
>
> ataḥ siddhā api dvedhā prādīnādhunikatvataḥ \|
>
> mugdha-madhyādi-bhedena dhīrādhīrādi-bhedataḥ \|
>
> avasthābhis tathāṣṭābhis tāsām ānantyam iṣyate \|
>
> mukhya-gauṇa-prabhede'pi punar ānantyam eva ca \|\|
>
> śata-koṭitayā tāsāṁ saṅkhyāṁ kaḥ kartum arhati \|
>
> athātra nitya-siddhānāṁ nityaṁ vṛndāvana-sthitiḥ \|
>
> anuraktā imāḥ sarvā vatsalāḥ sakhi-mātaraḥ \|
>
> rasa-bhedena samprāptāḥ kṛṣṇasyottama-bhaktatām \|\|
>
> kiṁ pallavena bahunā hy aparāś ca tadā striyaḥ \|
>
> kṛṣṇekṣaṇa-pathaṁ prāpya ratyā taṁ prāpur añjasā \|\|

evaṁ sthite vraja-devīnāṁ gaṇa-bhede sajātīyāsajātīyābhiḥ saha
varṇayantyaḥ parasparam abhirebhire iti prakṛta-sthitiḥ \|
varṇanopakrame prāyaḥ pratiślokam eva veṇu-vādana-līlā dṛśyata iti
prakṛti-vaicitryād vividhānāṁ vaktrīṇām uktir mantavyā \| tenārthasyāpi
vaividhyam avagantavyam iti \| prathama-śloke vividho'rtho boddhavyaḥ \|
atra sarva-bhūta-manoharam iti sarveṣāṁ cetanānāṁ bhūtānāṁ pṛthivyādīnām
acetanānām iti dvandva-garbho manohara-śabdo vikārakatve lākṣaṇikaḥ \|
tena sarva-śabdo vatsalatā-paro'pi boddhavyaḥ \|

tena **abhirebhire** ity-antaṁ tat-paraṁ vākyaṁ, tad varṇayitum ārabdhāḥ
\[bhā.pu. 10.21.4\] ity ārabhya, vikṣipta-manaso nṛpa \[bhā.pu.
10.21.4\] ity-antam anurakta-param \| ataḥ smara-vegena vikṣipta-manasaḥ
satyo varṇayituṁ nāśakan \| ayaṁ bhāvaḥ---avahitthādi-vaidagdhī-pūrvakaṁ
varṇanaṁ kartuṁ nāśakan \| vastutas tu varṇanāṁ cakrur eva \| tena
prathamaṁ vātsalya-rasānuguṇaṁ vyākhyāyate \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca katicit
kṣaṇānantaraṁ kṛṣṇa-ceṣṭita-smaraṇottha-smara-vega-vaiyagryasyopaśame
vṛtte sati veṇu-gītaṁ varṇayituṁ samyag aśakann apīty āha---iti iti
samāpty-arthakaṁ, smara-vega-vikṣepe samāpte satīty arthaḥ \| iti
hetu-prakaraṇa-prakārādi samāptiṣu ity amaraḥ \|
**sarva-bhūta-manoharam**, na tu rāsārambha-samaya-gatam iva
gopī-mātra-manoharaṁ **varṇayantyo 'bhirebhire** \| sakhi ! tvaṁ
man-manaḥ praviśyaivaivaṁ brūṣe, yato 'ham apy evaṁ vivakṣye iti
pratyekam anubhava-sāmyopalabdhyā parasparāliṅganaṁ tāsām \|\|6\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : iti** iti samāpty-arthakaṁ
katibhiścit kṣaṇaiḥ kṛṣṇa-ceṣṭita-smaraṇa-hetuke smara-vege nivṛtte
satīty arthaḥ \| **veṇu-gītaṁ varṇayantyaḥ sarvā abhirebhire**
sva-sva-mano-gataṁ karṇeṣu vadantyaḥ parasparam āliliṅguḥ, kṛṣnāṁ vā
manasety arthaḥ \| tat kīdṛśam ? ity āha---**sarva-bhūta-**iti \| na tu
rāsārambha-samaya-gatam iva preyasī-mātra-citta-coram ity arthaḥ
\|\|6\|\|

**\...**

**\|\| 10.21.7 \|\|**

akṣaṇvatāṁ phalam idaṁ na paraṁ vidāmaḥ

sakhyaḥ paśūn anu viveśatayor vayasyaiḥ \|

vaktraṁ vrajeśa-sutayor anu-veṇu juṣṭaṁ

yair vā nipītam anurakta-kaṭākṣa-mokṣam \|\|

**śrīdhara-svāmī (bhāvārtha-dīpikā) :** anuvarṇanam evāha---akṣaṇvatām
iti trayodaśabhiḥ \| **akṣaṇvatāṁ** cakṣuṣmatāṁ tāvad **idam** eva
**phalaṁ** priya-darśanaṁ, **param** anyan **na vidāmaḥ**, na vidma ity
arthaḥ \| tac ca phalaṁ sakhibhiḥ saha **paśūn** vanaṁ praveśayato
rāma-kṛṣṇayor **vaktraṁ yair nipītaṁ,** tair eva **juṣṭaṁ** sevitaṁ,
nānyair ity arthaḥ \| kathaṁ-bhūtaṁ vaktram ? **anu-veṇu** veṇum
anuvartamānaṁ, taṁ vādayat \| tathā'**nurakta-kaṭākṣa-mokṣaṁ**
snigdha-kaṭākṣa-visargam \| athavā, **yair nipītaṁ** tayor **vaktraṁ**,
tair yaj juṣṭam idam eva akṣaṇvatām akṣṇoḥ phalam iti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāvat mukhyam \| *ity
artha* iti---vetter ād-ādikatvād ārṣaḥ śabdādir ity arthaḥ \|
**vaktraṁ** mukham \| **yaiḥ** puruṣaiḥ \| tair eva **juṣṭaṁ**
netra-phalaṁ prāptam iti \| *ity artha* iti--- anyeṣāṁ
niṣphala-netratvaṁ iti bhāvaḥ \| barhāyite te nayane narāṇāṁ liṅgāni
viṣṇor na nirīkṣato ye \[bhā.pu. 2.3.22\] ity ukteḥ \|

nanu manuṣyās tu bhagavad-guṇa-caraṇāravindādi-dvārā karṇādy-aṅgair api
kṛtārthā bacante, kim ekena cakṣuṣeti cet, tadā prakārāntaram
āha---*athavā* iti \| yaiś cakṣurbhir **nipītaṁ**, tair eva cakṣurbhir
yad darśanaṁ **juṣṭaṁ** prāptam \| idam eva kṛṣṇa-darśanam eva \|
netravatāṁ netrayoḥ sāphalyaṁ na tu priya-putrādi-darśanam api netrayoḥ
sāphalya-karam iti bhāvaḥ \| vrajeśa-sūtayor iti \| tātaṁ bhavantaṁ
manvānaḥ \[bhā.pu. 10.5.27\] iti vasudevokteḥ, rāmo'bhivādya pitarau
\[bhā.pu. 10.65.2\] iti śrī-śukokteś ca baladevasyāpi vrajeśa-sutatvaṁ
vraje prasiddham eva \|

abhīpsito'rthas tv ayaṁ---\[asmāt sthānāt viśvanāthasya ṭīkākṣaraśa
uddhṛtā\] \|\|7\|\|

---------------------------------------------------------------------------------------------------------------------

**kaivalya-dīpikā :** tatra pūrvānurāge dvedhā devai-pāravaśyayor
aprāpti-hetutvāt \| tatra daiva-hetukaṁ tāvad āha---akṣaṇvatām iti \| he
**sakhyaḥ** ! yaiḥ **vrajeśa-sutayo** rāma-kṛṣṇayoḥ **vaktram** akṣibhir
**nipītam**, teṣām **akṣaṇvatāṁ** viśāla-dṛṣṭīnām **idaṁ** pānam iva
kevalaṁ **phalaṁ** **na paraṁ** nānyat \| cchandasy api dṛśyata ity
akṣṇo naḍiḥ, na lopo'no'nur iti ca matve ca naṭivatve ca akṣaṇvatām iti
rūpam \| **anu** anukrameṇa anu veṇunā rūpānurūpeṇa **veṇunā juṣṭaṁ**
sevitam \| **anuraktānāṁ** sānurāgāṇāṁ **kaṭākṣāṇāṁ** **mokṣo**
visarjanaṁ yasmin vaktre tat tathā \|\|7\|\| \[mu.pha. 12.1\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tatra prathamaṁ eva
śrī-yaśodā-sahacarya evāhuḥ---akṣaṇvatām ity-ādi dvābhyām \| he sakhyaḥ
! **akṣaṇvatāṁ** cakṣuṣmatām ity arthe chāndasam \| akṣimatām **idam**
eva **phalaṁ vidāmaḥ,** nāparam ity arthaḥ \| tat kim ?
tatrāha---**vayasyaiḥ** saha **paśūn anu viveśayatorvrajeśa-sutayoḥ**
śrī-rāma-kṛṣṇayoḥ \| rāmasyāpi rohiṇī-sutatve prasiddhāv api
nanda-sutatvaṁ sneha-taulyopacārāt \| yair nipītam ity anvayaḥ \|

vaktraṁ viśinaṣṭi---**anuveṇu juṣṭaṁ,** veṇuṁ lakṣī-kṛtya **pītam**,
**anurakta-kaṭākṣa-mokṣaṁ** anuraktānāṁ kaṭākṣāṇāṁ mokṣo yatra
anuraktānāṁ priya-janānāṁ kaṭākṣasya yatreti vā \|

yad vā, anuraktāḥ prauḍhā evāhuḥ---he **sakhyaḥ** ! idam eva akṣaṇvatāṁ
phalaṁ iti pūrvavat \| **vrajeśa-sutayor** madhye anu veṇu yad
**vaktraṁ**, tad **yair nipītaṁ**, ubhayaṁ tu dṛśyam eva, kintu
veṇu-yuktaṁ mukham eva pīyate, tatraivānyās tat-samāna-vāsanā āhuḥ---he
sakhyaḥ ! samyag evoktam, kintu juṣṭaṁ, priyayā sevitam \| tathā-vidhā
evānyā āhuḥ---he sakhyaḥ ! yuṣmābhir apy atisādhūktaṁ, kintv idam apy
ucyatām---anurakta-kaṭākṣa-mokṣaṁ, evaṁ cet sarvaṁ sampannam eva
bhavatīti bhāvaḥ \|

athavā śrī-rādhāyāḥ sahacarya eva prathamam āhuḥ---he sakhyaḥ !
**vrajeśa-sutayor vaktraṁ yaiḥ pītaṁ**, tad eva teṣāṁ akṣi-phalaṁ \|
vrajeśaś ca vrajeśaś ca vrajeśau śrī-kṛṣṇa-rādhā-pitarau sthale sthale
darśanīyau \| tayoḥ sutaś ca sutā ca vrajeśa-sutau śrī-kṛṣṇa-rādhe,
yathā-saṅkhya-balād ekaikasya sutaś ca sutā ceti nāśaṅkanīyam, ubhayor
eva ubhayaṁ vaktraṁ yaiḥ pītaṁ \| vaktraṁ pṛthak pṛthak viśinaṣṭi---anu
veṇu anugato veṇur yatra, tat tayā juṣṭaṁ śrī-kṛṣṇena
sva-hasta-likhita-patrāṅkurādinā sevitam \| tayoḥ kīdṛśayoḥ ? vayasi
bhavair vayasyair lāvaṇyaiḥ paśūn patrāvalī-makarāṅkurān anu anyonyaṁ
viśeṣaṇena āveśayatoḥ prāpayatoḥ \|

> paśuḥ patrāṅkure puṁsi paśur bhūta-gaṇe'pi ca \|
>
> veśma-mātre'pi ca paśy tathā catuṣpade'pi ca \|\| iti hārāvalī \|

tathā ca---krīḍā-patra-prakara-makarī-pāśupālā hi vṛttiḥ \| loke'pi
paśupālā veśa-kartāra iti śrūyante \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-gopya ūcur iti teṣāṁ
asammataṁ lakṣyate, anuvarṇanam evāha iti likhitatvāt \| anyathā gopya
ūcur ity anantaṁ vartamānasya **akṣaṇvatām** ity-āder ābhāṣa-likhane
āheti lekhāyogyatvāt \| kintu tat-pāṭhaḥ sarvatraiva dṛśyate \|

yāsāṁ buddhyeta vāg-artho yāsāṁ eva prasādataḥ \|

gopīḥ prapadye tā yābhiḥ sa gambhīrāśayo jitaḥ \|\|

**idam** ity asyādau nirdeśo vakṣyamāṇārthasya parama-phala-rūpaḥ
su-gopyatvena sahasā prāk prakāśanāyogyatvāt \| yad vā, hṛdayam ākrānte
tasmin prema-bharodaya-vaivaśyena sadyas tasya viśeṣa-nirdeśāśakteḥ
paraṁ śrī-vṛndāvanādi-paramāścarya-darśanaṁ tasya cānyaiḥ
sahitasyānyadānyathā vā darśanam \"**akṣṇoḥ phalaṁ na vidmo** vayaṁ,
anye janās tv anyaj jānantu nāma\" ity arthaḥ \|

eṣāṁ solluṇṭhoktiḥ---ato'smākaṁ cakṣuḥ-sāphalyaṁ na kim api vṛttaṁ
tadānīṁ, tathā darśanābhāvād iti bhāvaḥ \| yadyapi yatra tatra yadā tadā
yena tena prakāreṇa tad-vaktra-joṣaṇam eva cakṣuḥ-phalaṁ vrajāntas tu
tāsāṁ tat suṣṭhu phalaty eva, tathāpi vana-vihāre tathā
tad-darśanautsukyena tathoktam \| ayam eva hi
nirbhara-premṇo'tṛpty-ārti-viśeṣa-lakṣaṇaḥ svabhāvaḥ---he **sakhyaḥ** !
iti yuṣmābhir etan nitarāṁ jñāyata eveti bhāvaḥ \| **anu** paścāt
sthitvā vanād vanāntaraṁ vā viśeṣeṇa praveśena saṅketa-madhura-śabdādinā
praveśayatoḥ \|

**vrajeśau** śrī-nanda-vasudevau, vasudeva iti khyāto goṣu tiṣṭhati
bhū-tale \[ha.vaṁ. 1.5.36\] ity-ādi śrī-hari-vaṁśoktānusāreṇa
baladevasyāpi tat-sutatvaṁ, śrī-kṛṣṇa-sāhacaryataḥ puṣṭa-putratvād vā\|
yadyapi śrī-kṛṣṇasyaiva veṇu-gītādi-varṇana-prasaṅge'trāgrajasya upayogo
na syāt, tathāpi tat-sāhityena śrī-kṛṣṇasya śobhā-viśeṣa-vivakṣayā \|
kiṁ vā, śrī-kṛṣṇa-viṣayaka-nija-bhāva-viśeṣasya
svābhāvika-svalajjayācchādanāya sādhāraṇyena dvayor apy uktiḥ \| evam
agre'pi tayor dvitvenāpi vaktrasyaikatvaṁ nitya-yugalatvādinā
vartamānānāṁ apy agānāṁ jātyādy-apekṣayā ekatvādināpi svata eva
yugalatvādi-prāpteḥ \|

idaṁ ca pūrvam api vivṛtam asti, prapibatoḥ sma mukham ity atra \| yad
vā, vrajeśa-sutayor madhye **veṇu-juṣṭaṁ** **vaktraṁ yair nipītaṁ**,
śrī-kṛṣṇasya vaktram eva veṇu-juṣṭatayā prasiddham, nitarāṁ pītaṁ ity
anena vaktrasya sudhā-maya-candra-rūpatvaṁ dhvanyate \| **vai**
prasiddham \| anyat tair vyākhyātam \|

yad vā, chandasi, vyavahitāś ca \[pā. 1.4.82\] iti nyāyena pari ye
caranti ity-ādivat anu nirantaraṁ veṇunā juṣṭaṁ sevitam iti \| anurūpeṇa
veṇunā juṣṭam iti vā \|

athavā, vai-śabdaḥ samuccaye, "māninām anutāpaṁ vai" itivat \| \"vā\"
iti-pāṭho'pi kvacit \| **yair nipītaṁ** sādaraṁ samyak juṣṭaṁ
tat-snigdha-**kaṭākṣa-mokṣaṁ** yathā syāt tathā juṣṭaṁ ca \|
cāmarādi-vījanāṅga-sammārjanādinā ca sevitam \| yad vā, anurakta-janānāṁ
yuṣmākaṁ kaṭākṣa-mokṣo yasmin \| kiṁ vā, anuraktaḥ kaṭākṣa-mokṣo yasya
tad iti sevāyāṁ sukha-viśeṣa-sampatti-hetuḥ \| teṣāṁ akṣaṇvatāṁ
indriyavatāṁ idaṁ nipānaṁ joṣaṇaṁ caiva phalaṁ sarvendriya-sāphalyaṁ
**vidmaḥ**, na cānyat kim api \| tan-nipānena dṛṣṭeḥ sāphalyena
sākṣātkārasya ca parama-phala-rūpatayā
sarvendriya-karma-sāphalya-siddheḥ \| viśeṣataś ca
vījana-sparśanādi-sevayā tvag-ādināṁ api nitarāṁ sāphalya-susiddheḥ
sarvendriyāṇāṁ iva sāphalyaṁ siddham \|

athavā, idam eva param paramaṁ kevalaṁ vā phalaṁ na vidma ity arthaḥ \|
jitaṁ sarvaṁ jite rase \[bhā.pu. 11.8.21\] ity-ādi-nyāyena mukhasya
rasanendriyasya tan-nipānena sāphalya-siddhyā \| viśeṣataś ca
sarva-phala-varga-pūjya-tad-adharāmṛta-pāna-sampattyā sarvendriyāṇāṁ eva
sāphalyasya svataḥ susiddheḥ \| atas tadānīm asmākaṁ tad-aprāptyā sarvam
eva vyartham iti bhāvaḥ \| etac cātyantotkaṇṭhayoktam \|

yad vā, vaktraṁ juṣṭaṁ nipītaṁ yat idam eva cakṣuṣmatāṁ cakṣuḥ-phalaṁ \|
tv-arthe vai-śabdaḥ \| yais tu janai rasanendriyair vā nipītaṁ, teṣāṁ
phalaṁ kiṁ vaktavyaṁ iti śeṣaḥ \| tat-smaraṇa-mātreṇa
bāṣpa-ruddha-kaṇṭhatayā vyaktaṁ vaktum aśakteḥ \| kiṁ vā,
vidagdha-jana-varga-pūjya-pādānāṁ tāsāṁ premokti-gāmbhīryasyaiva
tādṛśa-svabhāvāt \| anyat samānam \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-gopya ūcur iti teṣāṁ
asammataṁ lakṣyate anuvarṇanam evāha---iti-likhitatvāt punar-uktatvena
ekatvāyogyatvena ca tad-anarhāt, kintu sa pāṭhaḥ sarvatraiva dṛśyate \|

yāsāṁ saubhāgyeti vāg-artho yāsāṁ eva prasādataḥ \|

gopīḥ prapadyeta tā yābhiḥ sa gambhīrāśayor jitaḥ \|\|

atha pūrvoktānusāreṇāvahitthayā rāma-sahitam eva varṇayantyo'pi
svabhāva-vyañjitārtha-viśeṣeṇa tathā na śekur iti
darśayati---**akṣaṇvatām** iti \| atra teṣāṁ vyākhyā saṅgatiḥ kriyate
cakṣuṣmatāṁ tāvad idam eva phalaṁ vidyaṁ param anyat priya-darśanam api
**phalaṁ na** **vidmaḥ**\|

nanv **idaṁ** iti kiṁ tatrāha---tac cety-ādi \| nipītam anubhūtaṁ
**juṣṭam** āsvāditam \| athavetiyair nipītaṁ tayor vaktraṁ tair yaj
juṣṭaṁ tad idaṁ eva teṣāṁ **akṣṇoḥ phalaṁ** ity arthaḥ \| ubhayatra
teṣāṁ enāsvāda-viṣayas tad iti kathaṁ anye bodhayitum śakyanta iti
bhāvaḥ \| kiṁ ca, viṣayatayā nirdeśam akṛtvā prathamaṁ idaṁ tathaiva
nirdeśaḥ sugopyatvena sahasā nāma-prakāśanāyogyatvāt \|

yad vā, prema-bharodaya-vaivaśyena sadyas tad-viśeṣa-nirdeśāśakteḥ param
anyat sarvaṁ **paśūn** ity-ādinā tathā tasya cānyaiḥ sahitasya anyadā
anyathā vā darśanam apīti vivakṣitaṁ naccākṣṇoḥ phalaṁ na vidma vayam
iti \| anye janās tv anyat jānantu nāmety arthaḥ \| eṣā solluṇṭhoktiḥ
ato'smākaṁ cakṣuḥ-sāphalyaṁ na kim api vṛttaṁ tadānīṁ, tathā
tad-darśanābhāvād ity arthaḥ \| yadyapi yatra tatra yadā tadā yena tena
prakāreṇa tad-vaktra-nipaṇam eva cakṣuḥ-phalaṁ, vrajāntas tu tāsāṁ tat
suṣṭhu phalaty eva, tathāpi vana-vihāre tathā tad-darśanautsukyena
tathoktam \| ayam eva hi
nirbhara-premṇo'tṛpty-ārti-viśeṣa-lakṣaṇa-svabhāvaḥ \| he **sakhyaḥ** !
iti yuṣmābhir etan nitarāṁ jñāyata eveti bhāvaḥ \| **anu** paścāt
sthitvā \| yad vā, vanād vanāntaraṁ viśeṣeṇa praveśena
saṅketa-madhura-śabdādinā praveśayatoḥ vrajeśau śrī-nanda-vasudevau,
vasudeva iti khyāto goṣu tiṣṭhati bhū-tale \[ha.vaṁ. 1.5.36\] ity-ādi
śrī-hari-vaṁśoktānusāreṇa vasudevasyāmi bahula-gopa-samṛddhe vrajeśo
gopa-rājaḥ śrī-nanda eva tasya sutayoḥ śrī-baladevasyāpi
tat-sutatva-vyavahāro darśita eva, bhrātar mama sutaḥ \[bhā.pu.
10.5.27\] ity ādau, tātaṁ bhavantaṁ manvānaḥ \[bhā.pu. 10.5.27\] iti
vasudevokteḥ \| ata eva tasya punar vrajāgamane, rāmo'bhivādya pitarāv
āśīrbhir abhinanditaḥ \[bhā.pu. 10.65.2\] iti vakṣyate \| atha
smarantyaḥ kṛṣṇa-ceṣṭitam \[bhā.pu. 10.21.4\] iti darśitaṁ \|
svabhāva-vyañjitārtho yathā **vrajeśa-sutayor** madhye anu paścāt
**veṇu-juṣṭaṁ vaktraṁ yair nipītaṁ** śrī-kṛṣṇasya vaktram eva
veṇu-juṣṭatayā paścāt bhāvena kaniṣṭhatayā ca prasiddham \| ata
evaikatvaṁ nitaraṁ pītam ity anena vaktrasya sudhāmaya-candra-rūpakatvaṁ
dhvanyate \| **vai** prasiddham \| yad vā, chandasi, vyavahitā ca \[pā.
1.4.82\] iti nyāyena anu nirantaraṁ veṇunā suṣṭhu sevitam iti \|

athavā vai-śabdaḥ samuccaye, "māninām anutāpaṁ vai" itivat \|
veti-pāṭho'pi kvacit \| yair nipītaṁ sādaraṁ samyak dṛṣṭaṁ tathā
snigdha-kaṭākṣa-mokṣaṁ, yathā syāt tathā juṣṭaṁ ca \| yad vā,
**anurakta**-janānāṁ yuṣmākaṁ **kaṭākṣa-mokṣo** yasmin \| kiṁ vā,
anurakta-janeṣu kaṭākṣa-mokṣo yasmin \| kiṁ vā, anurakta-janeṣu
kaṭākṣa-mokṣo yasya tad iti sevāyāṁ sukha-viśeṣa-sampatti-hetuḥ, teṣāṁ
akṣaṇvatāṁ indriyavatāṁ idaṁ nipānaṁ joṣaṇaṁ caiva phalaṁ
sarvendriya-sāphalyaṁ vidmaḥ na cānyat kim api tan-nipānāādi-rūpasya
parama-phala-rūpatayā sarvendriya-karma-sāphalya-siddheḥ \| ayam api
nigūḍha'prāyaḥ \| idam eva param kevalaṁ phalaṁ na vidmaḥ \| kiṁ tat ?
juṣṭaṁ prītyā dṛṣṭaṁ yat, tarhi kim anyat phalaṁ ? tad āhuḥ---yair
adharāmṛta-pāna-dvārā **nipītaṁ** teṣāṁ tan-nipītaṁ teṣāṁ yan
nipāna-rūpaṁ phalaṁ idam eveti \|

yad vā, vaktraṁ juṣṭaṁ nipītaṁ yat idam eva cakṣuṣmatāṁ cakṣuḥ-phalaṁ \|
tv-arthe vai-śabdaḥ \| yais tu janai rasanendriyair vā nipītaṁ, teṣāṁ
phalaṁ kiṁ vaktavyaṁ iti śeṣaḥ \| tat-smaraṇa-mātreṇa
bāṣpa-ruddha-kaṇṭhatayā vyaktaṁ vaktum aśakteḥ \| kiṁ vā,
vidagdha-jana-varga-pūjya-pādānāṁ tāsāṁ premokti-gāmbhīryasyaiva
tādṛśa-svabhāvāt \| anyat samānam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : gopya ūcur** iti na ṭīkā-sammatam
anuvarṇanam āha---ity atra punar uktyāpātāt ekatvāyogyatvāc ca
\|\|7.8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vraja-striyaḥ sarvā iti
sarva-śabdasya sāmānya-vacanatvān nātra virodhaḥ \| tad eva kim ity
āha---akṣaṇvatām ity-ādi \| he **sakhyaḥ** ! iti samāna-vāsanāḥ prati
sambodhanam \| **akṣaṇvatāṁ** cakṣuṣmatām idaṁ **phalam,** idam eva
phalam iti bhāvaḥ \| **na paraṁ** nānyat \| kutaḥ **vidāmaḥ** ?
sarvānubhava eva pramāṇam \| kiṁ tad ? ity āha---paśūn ity-ādi \|
**vayasyaiḥ** saha **paśūn anuviveśayator** **vrajeśa-sutayor vaktraṁ
yair nipītam** \| tayor akṣi-karaṇakaṁ vaktra-pānam evākṣimatāṁ phalam
iti vākyārthaḥ \| kīdṛśam ? **anu** anukṣaṇaṁ **veṇunā juṣṭaṁ** sevitam
iti \| śrī-kṛṣṇe vanaṁ gate sakhi-mātaro'pi putrādikaṁ vismṛtya
vātsalyāt tāv eva veṇu-vādana-līlā-pūrvakaṁ gāś cārayantāv anusmarantya
ūcire \|

evam anuraktāś cānuvarṇayanti \| tathā hi---he sakhyaḥ ! svajātīyāḥ
prati sambodhanam \| vrajeśa-sutayor madhye anu veṇu-juṣṭaṁ vaktraṁ yair
nipītam \| teṣām akṣaṇvatām idaṁ veṇu-juṣṭa-vaktra-pānam eva phalam \|
tāsāṁ rāme raty-abhāvān nirdhāraṇena śrī-kṛṣṇa-viṣaya-mātra-ratimattvaṁ
darśitam \| anugata-veṇu-juṣṭatvena kṛṣṇa-vaktrasyaiva prasiddheḥ \|
evam anuraktānāṁ madhye jyeṣṭha-kaniṣṭha-bhedād yā dvidhā anyās tāsām
eva madhye sakhī-bhāvena kaniṣṭhābhimāninyo rādhānucarya eva
sajātīyābhir anyābhir atītobhaya-saṁyoga-līlāṁ vana-gate kṛṣṇe
tad-gata-cittatayā varṇayanti---ubhayoḥ sakhyaḥ \|

nanu, vicitram **idam** eva akṣaṇvatāṁ phalam iti pūrvavad eva \| kiṁ
tad ? ity āha---vrajeśa-sutayoḥ \| vrajeśo nandaḥ \| vrajeśo vṛṣabhānuḥ
\| vrajeśaś ca vrajeśaś ca vrajeśāv ity eka-śeṣaḥ \| punaḥ sutaś ca sutā
ca sutau punaḥ ṣaṣṭhī-tat-puruṣaḥ \| yathā-saṅkhyatayā vrajeśa-sutayor
iti kṛṣṇa-rādhayor vaktraṁ yair nipītam \| ekatvaṁ jāti-vivakṣayā \|
kīdṛśam ? anuveṇu anugato veṇur yatreti śrī-kṛṣṇa-mukha-viśeṣaṇam \|
juṣṭaṁ sevitam arthāt śrī-kṛṣṇenaiveti śrī-rādhā-vaktra-viśeṣaṇam
anuraktānāṁ kaṭākṣāṇāṁ mokṣo yasmād dvayor eva viśeṣaṇam \| kīdṛśayoḥ?
paśu-viveśayatoḥ \| anyonya-veṣaṁ prāpayatoḥ \| cādayo'sattve iti
cādimadhye paśu-śabda-pāṭhād asattva iti paśv-ādi-vyāvarttya veṣam
evābhidhatte \| paśu-śabdo'vyayo veṣa-racanāyāṁ paśur
nara-go-mahiṣyādiṣu ity-ādi koṣāntaram \| prayogaś ca krīḍā yatra
prakara-makarī pāśupālyaṁ hi vṛttiḥ iti \| loke ca paśupālo veṣakārīti
\| vayasi bhavaṁ vayasyaṁ yaśasy ādivat \| lāvaṇyam iti yāvat \|
anurāga-vikāra-prativātaiḥ karaṇe viśeṣaṇe vā tṛtīyā \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

veṇu-nāda-sudhā-vṛṣṭyā niṣkramayyokti-mādhurīm \|

yāsāṁ naḥ pāyayāmāsa kṛṣṇas tā eva no gatiḥ \|\|

bhoḥ **sakhyaḥ** ! yūyam iha gṛha-nigaḍe sthitvā vidhātrā dattāni
cakṣur-ādīndriyāṇi kevalaṁ viphalī-kurudhve eva \| tad ito'dya vanaṁ
drutam eva gatvā kim apy adbhutaṁ vastu-darśanādyair
anubhava-gocarī-kṛtya saphala-janmāno bhavatety āhuḥ---**akṣaṇvatām**
ity ārṣam akṣimatām akṣāṁ **idam** eva **phalam**, **na** tu **paraṁ
vidāmaḥ** vidma ity anya-mate anyad bhavatu nāma \| asman-mate tu nānyat
\| kiṁ tat ? **vrajeśa-sutayoḥ** rāma-kṛṣṇayor **vaktram**
anukūla-veṇu-sevitaṁ **yair nipītam** iti prakaṭo'rthaḥ \|
svīya-bhāva-gopanārtha eva yady asmad-vacasi
śvaśrū-nanāndṛ-prativeśi-janāḥ karṇau dadati, tarhi dadatu nāma, kā
tatra cintā sarva eva vraja-vāsi-strī-puṁsa-janā rāma-kṛṣṇayor
vaktra-mādhuryaṁ yathā varṇayanti, tathā vayam api varṇayāma iti
svābhiprāya-jñāpanāt \| tatra paśu-pakṣi-paryantānāṁ sarva-prāṇinām eva
tad-vaktram ānanda-pradaṁ kevalaṁ davīyasīnāṁ yuṣmākam eva neti
vyañjitaṁ vrajeśa-sutayor iti---tātaṁ bhavantaṁ manvānaḥ \[bhā.pu.
10.5.25\] iti vasudevokteḥ, rāmo'bhivādya pitarau \[bhā.pu. 10.65.2\]
iti śukokteś ca baladevasyāpi vrajeśa-sutatvaṁ vraje prasiddham eva

abhīpsito'rthas tv ayam---vrajeśa-sutayor madhye **anu** paścād-vartino
yasya vaktraṁ **veṇu-juṣṭaṁ** tad yair veti\| **vā**-śabdena yair
dṛṣṭaṁ spṛṣṭaṁ śrutam āghrātaṁ yair vā nitarām atiśayena pītaṁ \| vai
iti pāṭhe vai niścitam eva yair lajjā-dhairye api tyaktvā nipītaṁ teṣām
evākṣimatāṁ janānāṁ cakṣur-ādīndriyāṇāṁ sāphalyaṁ nānyeṣāṁ
tad-adyadīyatāṁ kula-dharma-lajjā-bhaya-dhariyādibhyo jalāñjalir iti
bhāvaḥ \|

nanu, darśana-śravaṇādikam asmākaṁ kulavatīṇāṁ sambhavatu nāma,
vaktra-karmakaṁ nipānaṁ tu hrīmatīnāṁ kathaṁ sambhavet ?
tatrāhuḥ---**anurakteṣu** janeṣu **kaṭākṣasya** **mokṣo** yena tat tena
tathā sandhāya kaṭākṣa-śaro mucyate yathā tad-āghātena vihvalībhūya
lajjā-dhairyādikam api vismṛtya tat pāsyatheti bhāvaḥ \|\|7\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** kāścid āhuḥ---akṣaṇvatām
iti \| akṣimatāṁ prāṇinām idam eva phalaṁ na tv itaḥ param astīti vayaṁ
**vidmaḥ** \| kiṁ tat ? **vrajeśa-sūtayoḥ** baladeva-kṛṣṇayor vaktum
anukūlena **veṇunā juṣṭaṁ yair nipītaṁ** sa-tṛṣṇaṁ vīkṣitam ity
arthaḥ\| tātaṁ bhavantaṁ manvānaḥ \[bhā.pu. 10.5.25\] iti
vasudeva-vākyāt, rāmo'bhivādya pitarau \[bhā.pu. 10.65.2\] iti
śuka-vākyāc ca baladevasyāpi vrajeśa-sutatvaṁ vraje khyātam eva vaktuṁ
\| kīdṛk ? **anurakteṣu** svajaneṣu **kaṭākṣāṇāṁ mokṣo** yasya tat \|
kīdṛśayoḥ ? **vayasyaiḥ** saha **paśūn** **anu viveśayatoś** cārayator
iti baladeva-sāhityena tad-varṇanaṁ svabhāva-gopanārthaṁ
vivakṣito\'rthas tv ayaṁ he **sakhyaḥ** ! vrajeśa-sutayor madhye **anu**
paścād-vartino yasya vaktuṁ veṇu-juṣṭaṁ tad yair vā nipītam iti \| nanu,
darśana-śravaṇe bhavetāṁ vaktu-karmakaṁ nipītaṁ naḥ kulāṅganānāṁ kathaṁ
syāt ? tan nāha anurakteti \| tena tathānusandhāya kaṭākṣa-bāṇo mucyate
yathā tena vihvalāstra-pādyair ye vihāya tat pāsyatheti bhāvaḥ \|\|7\|\|

**\...**

**\|\| 10.21.8 \|\|**

cūta-pravāla-barha-stavakotpalābja-

mālānupṛkta-paridhāna-vicitra-veśau \|

madhye virejatur alaṁ paśupāla-goṣṭhyāṁ

raṅge yathā naṭa-varau kva ca gāyamānau \|\|

**śrīdhara-svāmī (bhāvārtha-dīpikā) :** anyā āhuḥ---cūta**-**iti \|
**cūta-pravālādīnāṁ** citrābhir **mālābhir anupṛkte** īṣad
antarāntarataḥ saṁyukte paridhāne nīla-pītāmbare tābhyāṁ **vicitro
veṣo** yayos tau \| **kva ca** kadācit **paśupāla-goṣṭhyāṁ**
gopāla-sabhāyāṁ **madhye** **alam** atyarthaṁ **virejatuḥ** \| aho
gopānāṁ puṇyam iti bhāvaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anyāḥ*
bhagavat-tattvajñāḥ \| **cuta-pravālam** āmra-patram, **barhaṁ**
mayūra-piccham, **stavakaḥ** puṣpa-gucchaḥ, **utpalābjau** prasiddhau \|
**raṅge** naṭādīnāṁ nartana-sthale

> raṅgaṁ sthale naṭyādi-yogya-bhūmike \|
>
> sīsake cāpi kārpāse pum bhūmni nīvṛd-antare \|\| iti dharaṇiḥ \|\|

gāne gāne **mānaḥ** sarvair **datta** ādaro yayos tau \| yad vā,
**gāye** gāne **māno** garvo yayos tau, sa cāsmat-tulyas trilokyam api
gāyako nāsti, \"ke yūyaṁ varākā gopāḥ\" iti prakāraḥ \| *iti bhāvaḥ* iti
\| yo yogināṁ dhyāna-pathenāpnoti sa sarveśvaraḥ \| gopeṣu
tad-ānukūlyenāsta ity adbhutaṁ gopādṛṣṭam iti tātparyam \|\|8\|\|

---------------------------------------------------------------------------------------------------------------------

**kaivalya-dīpikā :** cūta**-**iti \| **cūtasya pravālāḥ** pallavāḥ \|
**barhaṁ** mayūra-piccham \| **stavakaḥ** puṣpa-gucchaḥ \| **utpalaṁ**
rātri-vikāsi \| **abjaṁ** dina-vikāśi \| teṣāṁ **mālābhiḥ anupṛktaṁ**
sampṛktaṁ yat **paridhānaṁ**, tena **vicitro veṣo** yayos tau tathā \|
**goṣṭhī** maṇḍalī \|\|8\|\| \[mu.pha. 12.2\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** cūta-pravāla ity-ādi
\| yathā-yogyaṁ vicitra-veśo yayoḥ \| kutra ? **paśupālīyā** **goṣṭḥī**
sakhi-sabhā tasyāṁ, paśur atrāpi veśa-paryāyaḥ puṁvad-bhāvas
tulyādhikaraṇatvāt \| **kva ca gāyamānau** gāyantāv ity arthaḥ \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : cyūtasya pravālo**
nava-pallavaḥ, **stavakaḥ** puṣpa-gucchaḥ, **paśu-pālānāṁ goṣṭhyāṁ**
maṇḍalyāṁ, tatrāpi **madhye**, ato viśeṣeṇa teṣu pṛthak pṛthak
tat-tac-chobhā-prakaṭanena \| kiṁ vā, vividhaṁ **rejatuḥ** śuśubhāte,
yathā **naṭavarau raṅge** virājete iti dṛṣṭāntena tayor nṛtyādikaṁ
svācchandya-sukhādi-paratvaṁ ca dhvanyate, anyathā nṛtyādi-śobhāyā
asampattiḥ \| **kva ca** kadācid iti krīḍā-vaśena sadā
madhye\'navasthānāt, **alam** iti kadācit pitror asmākam api vā antike
tasyāvasthitāv api vividha-saṅkocena tādṛśa-gānādy-abhāvād
virājamāna-sampatteḥ \| anyat tair vyañjitam \|

yad vā, pratiślokaṁ vaktrī-bhedam akalpayitvā goṣṭhī-bhedena ślokānāṁ
saṅgatiḥ, kriyate, tatrādyaiḥ ṣaḍbhir ekasyā goṣṭhayā vākyam, anyathā
saptama-śloke varṇyābhyo gobhyaḥ ṣaṣṭha-ślokokta-devīnāṁ mahātmyāpatyā
vivakṣitāsiddhiḥ \|

yad vā, goṣṭhī-bhedam apy akalpayitvā sarvāsām eva tāsāṁ
vākyatvenākramataḥ sarva-ślokānāṁ mithaḥ sambandhaḥ kāryaḥ \| tathā hi,
ato gopānām eva teṣāṁ cakṣuḥ-sāphalyaṁ tadānīṁ tathā tad-vaktra-darśanād
iti pūrva-ślokābhiprāyaḥ \| na kevalaṁ teṣāṁ tad-darśana-mātram,
vana-madhye vanya-vicitra-veṣayos tayor nija-maṇḍalī-madhye
svācchandyena nṛtya-gītādy-anubhavaś ca sukhaṁ syād ity
āhuḥ---**cūta-**iti \| **gāyamāno** veṇunaiva gāyantau \|

yad vā, gāyena gānena mānaḥ pūjā yayoḥ, sarvato viśiṣṭa-gānāt, kvacid
ity asyātraiva vānvayaḥ \| nṛtyādi-śrameṇa sadā gānākaraṇāt \| yad vā,
kadācid gāye gāne mānaḥ, avābhyāṁ samo yuṣmāsu ko gāyako\'sti, atrāgatya
hanta gāyatu ity-ādi-prakāro garvo yayos tau, ayaṁ ca
krīḍā-mādhurī-viśeṣaḥ \| ato gopā eva dhanyāḥ, vayaṁ tu nitarām adhanyā
eva \| tena prakāreṇa tayor asman-madhye\'tra
loka-bhayādināsāṅkocato\'vasthānādy-asiddheḥ \| evam agre\'pi vākya-śeṣa
ūhyaḥ, tad-dhetur likhita eva \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam apy arthāntareṇa
nija-bhāva-vyaktiṁ vitarkya punar bāḍhāvadhānena dvitīya-padye tām
apaleṣuḥ punas tu parama-smara-vegena tṛtīyena śekuḥ, caturthādau na
kiñcid api śekur ity āha---pañcabhiḥ \| **cūtasya pravālo**
nava-pallavaḥ **stavakaḥ** puṣpa-gucchaḥ \| tatra cūta-pallavo
**barha-stavakaś** ca śīrṣṇa **utpalaṁ** tad-antaḥkośaḥ karṇayoḥ,
**abjaṁ** līlā-kamalaṁ dakṣiṇa-kare \| etāni ca
**mālānupṛkta-paridhānāni** ca yāni, tair **vicitra-veṣau**
**paśu-pālānāṁ goṣṭhyāṁ** maṇḍalyāṁ, tatrāpi **madhye,** ato viśeṣeṇa
teṣu pṛthak pṛthak tat-tac-chobhā-prakaṭanena \| kiṁ vā, vividhaṁ
**rejatuḥ** śuśubhāte yathā **naṭa-varau raṅge** virājete
ity-ādi-dṛṣṭāntena tayor nṛtyādikaṁ svācchandya-sukhādikaṁ ca gopānām
api tādṛśa-veṣa-vaidagdhyādikaṁ vādyādi-paratvaṁ ca anyathā
nṛtyādi-śobhāyā asampatteḥ \| **kva ca** kadācit iti krīḍā-vaśena
sadā-madhye'navasthānāt \| **alam** iti vraja-madhye tu
vividha-saṅkocena tādṛśa-gānādy-abhāvād virājamānatā-sampatteḥ \|

athavā, atra padya-pañcake sarvāsām eva tāsāṁ vākyatvena kramataḥ
sarva-ślokānaṁ mithaḥ sambandhaḥ kāryaḥ \| tathā hi, ato gopānām eva
teṣāṁ cakṣuḥ-sāphalyaṁ tadānīṁ tathā tad-vaktra-darśanād iti
pūrva-ślokābhiprāyaḥ \| na kevalaṁ teṣāṁ tad-darśana-mātra-vana-madhye
vanya-vicitra-veṣayos tayor nija-maṇḍalī-madhye svācchandyena
nṛtya-gītādy-anubhavaś ca sukhaṁ syād ity āhuḥ---**cūta**-iti \|
**gāyamānau** gāyantau \| yad vā, gāyena gānena mānaḥ pūjā yayoḥ sarvato
viśiṣṭa-gānāt \| kvacid ity asyātraiva vānvayaḥ \| nṛtyādy-āveśena sadā
gānākaraṇāt \| yad vā, kadācid gāyamāne \| mānaḥ āvābhyāṁ samo yuṣmāsau
ko gāyako'sti \| atrāgatya hanta gāyatv ity-ādi-prakāro garvo yayos tau
\| ayaṁ ca krīḍā-mādhurī-viśeṣaḥ \| ato gopā eva dhanyāḥ, vayaṁ tu
nitarām \| adhanyā eva tena prakāreṇa tayor asmān madhye'tra
loka-bhayādinā svacchandāvasthānādy-asiddheḥ \| evam agre\'pi vākya-śeṣa
ūhyaḥ \| tad-dhetur likhita eva \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyā vatsalā
evocuḥ---cūta-pravāla**-**ity-ādi \| **paśupāla-goṣṭhyāṁ** **tau**
rāma-kṛṣṇau **virejatur** iti tac-chabdo'dhyāhāryaḥ \| kasmin kāv iva ?
**raṅge** nṛtya-sthale **naṭa-varāv** **iva** \| kīdṛśau ?
**cūta-**ity-ādi-tulyam \| **alam** aty-artham \| yad vā, pūrvavad
rādhā-sahacarya eva \| tau **vrajeśa-sutau** pūrvavat samāsaḥ \| kutra ?
**paśupāla-goṣṭhyāṁ** paśupāḥ paśupālyo veṣa-kartryaḥ sahacaryas tā
lātīti tathā, sā cāsau goṣṭhī ceti puṁvad-bhāve paśupāla-goṣṭhī, tasyām
\| kasmin kāv iva ? **naṭavarau** naṭanaṁ naṭaḥ \| naṭe nṛtye varo
naṭavaraḥ \| naṭavarā ca naṭavaraś ca naṭavarau tāv iva \| tulyam anyat
\| idaṁ tu rādhāyāḥ parokṣam eva mantavyam \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etādṛśaṁ viḍambanaṁ
svasya kathaṁ kurmas tasmāt tatra na yāma iti cen maivam \|
baladeva-sāhitye sati tatrāsmaj-jigamiṣāyā abhāvāt tan na bhaviṣyaty ato
dūrato valli-pallava-randhreṇaiva tasya sva-ramaṇasya saundaryāmṛtaṁ
gānāmṛtaṁ dṛṣṭvā drutam āyāsyāma ity āhuḥ---**cūtasya pravālo**
nava-pallavaṁ \| **barhaṁ** ca **stavakaḥ** puṣpa-gucchaś ca cūḍāyām \|
**utpale** tad-antaḥ-koṣau karṇayoḥ \| **abjaṁ** līlā-kamalaṁ
dakṣiṇa-kare, **mālāś** ca gale \| tathā **anu**guṇatayā **pṛktāni**
gātra-sallagnāni **paridhānāni** nāṭyocita-rakta-pītāsita-vāsāṁsi ca \|
tair **vicitro veśo** yayos tau \| **naṭavarāv** iti sakhiṣu gāyakeṣu
vādakeṣu nṛtantau, **kva ca** kadācic ca **gāyamānau**, tācchīlye śanac
ca \| yad vā, gāye gāne mānaḥ sarvair datta ādaro yayos tau \| yad vā,
gāye gāne māno garvo yayoḥ, \"sa cāsmat-tulyas tri-lokyām api gāyako
nāsti, ke yūyaṁ gopā varākāḥ ?\" iti prakāraḥ \|\|8\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tāḥ sakhyas tasya
baladevena sāhityād antike gamanaṁ kartuṁ na paṛayāmaḥ, kintu
latā-pallava-randhrair eva tasya saundarya-gāna-nāṭyādy-amṛtād
atisvādūny anubhūya tvarayaivāgamiṣyāma ity ānyāḥ kācid
āhuḥ---cūta**-**iti **cūtasya** āmrasya **pravālo** nava-pallavaḥ,
**barhaṁ** ca **stavakaḥ** kusuma-gucchaḥ cūḍāyāṁ utpale,
tat-karṇi-sa-karṇayoḥ, **abjaṁ** līlā-kamalaṁ dakṣiṇa-kare, **mālā**
puṣpa-srak kaṇṭhe, tathānuguṇatayā **pṛktāny** aṅga-sallagnāni
nāṭyocitāni nānā-varṇāni **paridhānāni** ca vāsāṁsi, tair **vicitro**
vismayakaro **veṣo** yayos tau \| **paśu-pālānāṁ** sva-tulya-guṇānāṁ
**goṣṭhyāṁ,** tatrāpi **madhye virejatuḥ** **raṅge** **yathā naṭavarāv**
iti sakhiṣu gāyakeṣu vādakeṣu ca nṛtyantau **kvacana gāyamānau**
gāyantau \| yad vā, gāye gāne mānaḥ sarvair dattaḥ satkāro yayos tau \|
jalaṁ virejatur iti vraje saṅkocāt tādṛśa-gānādy-abhāvena
virājanāsambhavāt \|\|8\|\|

**\...**

**\|\| 10.21.9 \|\|**

gopyaḥ kim ācarad ayaṁ kuśalaṁ sma veṇur

dāmodarādhara-sudhām api gopikānām \|

bhuṅkte svayaṁ yad avaśiṣṭa-rasaṁ hradinyo

hṛṣyat-tvaco'śru mumucus taravo yathāryāḥ \|\|

**śrīdhara-svāmī (bhāvārtha-dīpikā) :** anya ūcuḥ---he **gopyaḥ** !
**ayaṁ veṇuḥ kiṁ** sma puṇyam **ācarat** kṛtavān \| katham ? **yad**
yasmād **gopikānām** eva bhogyāṁ satīm api **dāmodarādhara-sudhāṁ**
**svayaṁ** svātantryeṇa yatheṣṭaṁ **bhuṅkte** \| katham ?
**avaśiṣṭa-rasaṁ** kevalam avaśiṣṭaṁ rasa-mātraṁ yathā bhavati, tathā \|
yato yāsāṁ hradinīnāṁ payasā puṣṭas tā mātṛ-tulyā **hradinyo
hṛṣyat-tvaco** vikasita-kamala-vana-miṣeṇa romāñcitā lakṣyante \| yeṣāṁ
vaṁśe jātās te **taravo** madhu-dhārā-miṣeṇa ānand**āśru** **mumucuḥ**
\| **yathā āryāḥ** kula-vṛddhāḥ sva-vaṁśe bhagavat-sevakaṁ dṛṣṭvā
hṛṣyat-tvaco'śru muñcanti, tadvad iti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anyāḥ* anurāgiṇyaḥ \|
**kim** anirvācyam \| kathaṁ jñātam ? *iti* śeṣaḥ \| *yato* hetoḥ \|
**hradinyo** nadyaḥ sarasyo vā \| vṛkṣādyā api tatra bhagavad-anurāgiṇas
tatra kiṁ cetanānurāga-vārteti bhāvaḥ \| he **gopyaḥ** ! **veṇur**
muralī **kiṁ** svit **kuśalaṁ** maṅgalam **ācarat** ? api tu na kim api,
sthāvara-jātitvenaiva lakṣyate iti bhāvaḥ \| tad api
**dāmodarādhara-sudhāṁ bhuṅkta** iti *katham* vayaṁ soḍhuṁ prabhavāmaḥ ?
iti bhāvaḥ \| tatra hetuḥ---**gopikānām** iti \| adhara-sudhāyāṁ hi
gopikānām asmākam *eva* svatvaṁ kṛṣṇasya gopa-jātitvān nityaṁ rātrāv
asmābhiḥ sambhūjyamānatvāt \| **veṇus** tu vijātīyaḥ \| tatrāpi
kṛṣṇa-ramitatvam ātmano matvā kṛṣṇa-preyasītvābhimānaṁ dhatte, tatrāpi
dhārṣṭyena na punaḥ pauruṣam āviṣkṛtya sa bhuṅkte, tatrāpi parakīyaṁ
dhanaṁ, tatrāpi **svayam** eva, na tv anyaṁ janaṁ kam api saṅginaṁ
karoti, tatrāpi cauryeṇa kiṁ tu dhanaṁ svāminīr asmān phūtkāreṇa
jñāpayitvaiva, kiṁ cāyaṁ na phūtkāraḥ, kiṁ tu sambhogottha-maṇitam eva,
tac cāsmān śrāvayitvaiva, tatrāpi na vaśiṣṭo n**āvaśiṣṭo** **rasaḥ**
kiñcin-mātro\'pi yatra tad *yathā* syāt *tathā* bhuṅkte \|
vaṣṭi-bhāguriḥ ity alopaḥ \| dhana svāminīnām asmākaṁ kṛte
sva-bhūktāvaśiṣṭam api kiñcin na rakṣatīty aho dhārṣṭyam iti bhāvaḥ kiṁ
ca, akuśalavartinaḥ sarve janās tādṛśā evety āhuḥ \| yad
yato'dhara-sudhā-bhogānnadyo\'pi **hṛṣyat-tvaca**
utphulla-kamalādimiṣeṇa pulakavatyo babhūvus taravo\'pi
makarandamiṣeṇ**āśru** mumucur **yathāryā** bhagavad-guṇān
śrutvāśru-pulakādimanto bhavanti tathaiva te veṇor maṇitaṁ śrutveti \|
hradinyo'sya sakhyas **taravaś** ca sakhāyo dūtā eveti sarvesmākaṁ
vairiṇa eveti bhāvaḥ \| ato'yaṁ gopyaḥ nibhṛtaṁ kutrāpi rakṣaṇīyo yathā
kṛṣṇādharaṁ na prāpnuyād ity asūyākhyaḥ sañcārī vyañjitaḥ \|\|9\|\|

---------------------------------------------------------------------------------------------------------------------

**kaivalya-dīpikā : gopya** iti \| **api** **gopikānāṁ**
gopikā-sambandhinīnām api gopībhiḥ yeṣām ity arthaḥ \| **svayaṁ**
svātantreṇaiva yasya veṇoḥ pibataḥ **avaśiṣṭaṁ rasaṁ** **hrādinyo**
yamunādyās **taravo'pi** **bhuñjate** \| tat-kṛtaḥ **hṛṣyat-tvacaḥ**
udbhinna-valkalatvāt \| **aśru mumucuḥ** kṣarat-kṣīratvāt \|\|9\|\|
\[mu.pha. 12.3\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** mugdhā mugdhābhiḥ
sahāhuḥ---gopya ity-ādi \| he **sakhyaḥ** ! **ayaṁ veṇuḥ kiṁ kuśalam**
**ācarad** ācaritavān, yato **dāmodarādhara-sudhāṁ** bhukti-yogyatvena
upasannāṁ bhuṅktāṁ nāma, kiṁ tena ? tatrāha---**gopikānām** eveyaṁ
bhogyā, svayam iti gopikānām ananumatāv api, vastutas tu gopikānām iti
gopikājñayaiva bhoktuṁ yojyate, tan na kṛtvā **svayam eva bhuṅkte** ity
arthaḥ \| tatrāpi parimitā eva bhuṅktām, na ca tathā mātrādhikyena
bhoktum ārabhate, parakīyatvād yatheṣṭam eva bhuṅkte \| tathā ca
lokoktiḥ---\"parānnaṁ prāpya durbuddhe ! mā śarīre dayāṁ kuru \|\"
yatheṣṭa-bhojanaṁ kathaṁ jñātam ? tatrāha---**yad avaśiṣṭa-rasam**
ity-ādi \| yad-bhojanāvaśiṣṭa-rasaṁ **hradinyo** bhuñjate, tad eva
kathaṁ jñātam ? **hṛṣyat-tvacaḥ** phullat-kamalādi-rūpās tvaco yāsāṁ
vikārair eva jñāyate \| na kevalaṁ hradinyaḥ, **taravaś** ca bhuñjate \|
bāhulyād avaśiṣṭa-rasasya hradinyo\'pi bhoktuṁ na śaknuvanti,
tad-avaśiṣṭaṁ bhuñjate katham avagatam ? tatrāhuḥ---**aśru mumucuḥ**
krandanti \| vartamāne\'tītaḥ \| **yathā** **āryā** bhavatyo\'śru
muñcati, āryā bhaktā vā \| athavā, tasmād \"ayaṁ veṇur gopyaś
corayitavyaḥ, yathā aparam evaṁ na karotīti bhāvaḥ \| asmābhis tu pātuṁ
na śakyate, aho! dhiṅ naḥ\" iti maugdhya-dainyayoḥ sāṅkaryam \|\|9\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhāg. 2.7.153\] idānīṁ tāsām
eva madhye śreṣṭhatamāyā bhagavatyāḥ śrī-rādhikāyāḥ sarvottamottamaṁ
māhātmyaṁ kaimutika-nyāyena \| tathā hi, aho bata kiṁ varṇanīyā tasyā
bhāva-gāmbhīrya-mahima-pariṇatiḥ, yayā
satata-tad-adharāmṛta-pāna-lobhena muralīṁ praty apy
adhara-bimba-saṁyogena tad-adharāmṛta-pānam āśaṅkya sāpatnyaṁ vahantī
vṛndāvanaṁ praviṣṭasya bhagavato dūrād eva veṇu-nādaṁ niśamya taṁ mitho
varṇayantīnāṁ sakhīnāṁ madhye śrī-rādhā-devī svayam evāha---**gopyaḥ**
\[bhā.pu. 10.21.9\] iti \|

bho **gopyaḥ** ! he śrī-lalitādyāḥ sakhyaḥ ! ayaṁ nīrasa-kāṣṭha-mayo
**veṇuḥ** kiṁ kīdṛśaṁ katamat vā kuśalam **ācarat** ? tasmin jñāne vayam
api tad evācarāmeti bhāvaḥ \| **yad** yasmāt yena vā **kuśalena**
**gopikānāṁ** yuṣmākam eva bhogyāṁ satīm api asmākam ity anuktir
lajjayā\| kiṁ vā, gopikānāṁ vo vaśyaḥ svāmī vā yo **dāmodaras** tasya
kare hṛdaye vadane ca vartatāṁ nāma adhara-sudhā-mayaṁ madyaṁ,
**svayaṁ** svātantryeṇa yatheṣṭaṁ **bhuṅkte** \| **sma** iti vismaye
spaṣṭam ity arthe vā \|

smety atra visargābhāva ārṣaḥ \| **gopyo** gopa-jātitvena dāmodareṇa
saha sambandha-viśeṣavatyo vayaṁ smaḥ vartāmahe jīvāma ity arthaḥ \| api
tathāpy ayaṁ **bhuṅkte,** ato gopyaḥ ! corayitvā nibhṛtaṁ rakṣaṇīyaḥ \|

tatrāpi kathaṁ bhuṅkte ? **avaśiṣṭa-rasaṁ** kevalam avaśiṣṭa urvarito
raso, rasa iva mātro yathā bhavati, tathā **sudhāṁ** tu nāvaśeṣayatīti
bhāvaḥ \| yataḥ \| ata eva vā yāsāṁ payasā puṣṭo\'sau mātṛ-tulyā
**hradinyo** nadyaḥ **hṛṣyat-tvacaḥ** vikasita-kamala-vana-nibhena
romāñcitā lakṣyante \| yeṣāṁ vaṁśe jātas te taravo\'pi
madhu-dhārā-miṣeṇa ānandāśru-dhārā **mumucuḥ** **yathā āryāḥ**
kula-vṛddhāḥ sva-vaṁśe bhagavat-sevakaṁ dṛṣṭvā hṛṣyat-tvaco\'śrūn
muñcanti, tadvat \|

yad vā, avyayānām anekārthatvād **ava** iti hīnārthe \| ava-hīnaṁ śiṣṭaṁ
śeṣo yasya rasasya tathā-bhūtaṁ yathā syāt \| rasa-mātram api
yathāvaśiṣṭaṁ nāma na bhavet \| tathādhara-sudhāṁ bhuṅkte ity arthaḥ \|

yad vā, avaśiṣṭo raso rāgo yathā syāt rāgasyāvaśiṣṭatvāt atṛptyā muhur
bhuṅkte punar api bhakṣyata evety arthaḥ \| yad vā, sudhāṁ kim-bhūtām
gopikānām avaśiṣṭa-rasam

āviṣṭa-liṅgatvāt puṁstvam aduṣṭam \|

ayam arthaḥ---aihikāmuṣmika-sukha-bhoga-viṣayako\'śeṣo raso gopikānām
apagata eva \| kevalam adhara-sudhaivāvaśiṣṭo\'yaṁ rasaḥ prīti-viśeṣas
tad-viṣayatvād upacāreṇa[^43] tad-ekātmatvena vā sa eva \| kiṁ vā,
madhurādi-rasa iva rasanīyatvād rasaḥ ya eko vidyate tam apy ayaṁ
bhuṅkte iti \|

athavā kiṁ varṇanīyo\'sya puṇya-mahimety āśayenāhuḥ---snāna-pānādinā
jagatāṁ pāvanyaḥ puṇya-janayitryo yamunādyā nadyo\'pi yasya
avaśiṣṭa-rasam ucchiṣṭam eva \| tatrāpi drava-mātraṁ, na tu sudhāṁ
bhuñjate \| hṛdinīnāṁ bahulatvāt svata eva vibhakti-vipariṇāmaḥ \|
jala-vihārādinā\'dhara-rāgāpagamanād ya evādharāmṛtaṁ bhuñjate ity
utprekṣā kāvyeṣu prasiddhaiva \| kiṁ vā, śrī-kālindī-devī
śrī-kṛṣṇādharāmṛta-pāna-yogyaiva tat-sāhacaryād bhagavat-priyatamā krīḍā
śrī-vṛndāvana-sambandhād vā anyā api śrī-vṛndāvana-vartinyo hradinyas
tādṛśya evohyāḥ \|

katham-bhūtāḥ ? parama-durlabha-prāpty-ānanda-bhareṇa hṛṣyat-tvacaḥ
satyaḥ \| yasyocchiṣṭa iva mātra-pānenāpi mahā-nadīnāṁ bhagavatīnām
īdṛśo harṣaḥ, tasya puṇya-mahimā kiṁ varṇanīya iti bhāvaḥ \| yathā
yathāvat pūrvaṁ paścād vā yojyam \| āryā mahāntaś chāyādinā
parama-puṇya-janakā vṛndāvana-vartinaḥ pippalādayas taravas tu aśru
mumucuḥ \| tasyāpy-alābhena śokādarudann ity arthaḥ \| yad vā,
taravo\'śru mumucur ity atrāśaṅkate \|

nanu tarūṇāṁ tat-pāne sambhāvanaiva katham api na vidyate \| kathaṁ
tad-aprāptyā śokena rodanaṁ sambhavati ? na hi raṅko rājyāprāptyā roditi
\| kiṁ tarhi kṣudhādinā\'nnādy-artham eveti ? tatrāha---yathā āryāḥ
parama-sādhavaḥ śrī-kṛṣṇa-bhakta-varās tad-adharāmṛta-pānānarhā api
tad-prāptyāṁ śokenāśru muñcanti, tadvat \| etac ca pūrvam uktam eva \|
yad vā, āryā vṛddhāḥ śrī-rādhā-śvaśrū-prabhṛtaya iti \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho batās tu tat-saṅgi
gopānāṁ bhāgyaṁ kiṁ vaktavyam ? ity āhuḥ---gopya iti \| \"**ayaṁ**
nīrasa-dārumayo **veṇuḥ kiṁ** katamat puṇyaṁ kṛtavān asmin janmani
pūrvasmin vā ? tat-puṇye jñāte yavam api tad arthaṁ yatāmahe\" iti
bhāvaḥ \| **sma** iti vismaye \| tal-liṅgam
āhuḥ---**dāmodara-**ity-ādinā \| dāmodara-śabdena nija-yūtheśvaryāḥ
prema-viśeṣeṇātma-vaśyatāṁ bodhayanti, rādhā-dāmodarayor dvandvatvāt \|
ata eva **gopikānāṁ** bhogyam \| ayam iti puṁstva-nirdeśena tasya
tad-bhogāyogyatoktā \| tathāpi **bhuṅkte** tad-ekopabhogyakatvena sadā
pibati, tasya tad-anya-bhogādarśanāt \|

nanu, dāmodarādharas tad-bhogānantaram api sarasa eva dṛśyate, na tu
śuṣkaḥ ? tatrāhuḥ---**yad** iti \| **sudhāṁ** bhuktvaiva kevalaṁ
drava-mātram avaśiṣyetety arthaḥ \| he **gopyaḥ** ! iti
tasmād-veṇu-janmanaiva saubhāgyam, na tu gopī-janmaneti kuto yuyaṁ gopyo
bhūtāḥ ? iti bhāvaḥ \| asmākam iti vaktavye gopikānām iti gopī-jātyaiva
tad-bhogyatva-siddheḥ, nijābhimāna-viśeṣāt vaidagdhī-rasa-viśeṣāc ca,
śleṣeṇa tad ekaśayiava dehādi-rakṣikāṇām iti \| anyat tair vyañjitam \|
athavā gopikānām eva vaśyaḥ svāmī vā yo dāmodaras tasya kare hṛdaye
vadane ca sadā vartatāṁ nāma, adhara-sudhām api svayaṁ yuṣmat sammatiṁ
vinaiva bhuṅkte \| aveti, avaratādi-vaddhīnārthe, ava hīnaṁ śiṣṭaṁ yasya
rasasya tathā-bhūtaṁ yathā syāt, rasa-mātram api nāvaśeṣayatīty arthaḥ
\| yad vā, **avaśiṣṭo raso** rāgo yathā syāt, rāgasyāvaśiṣṭatvān na
kadācid api viramed iti, kintu muhur bhokṣyata evety arthaḥ \|

yad vā, sudhāṁ katham-bhūtām ? gopikānām avaśiṣṭo yo rasas tad
ekāpekṣayā tad itaraāśeṣa-rasa-parityāgāt tad rūpām api, tām apy ayaṁ
bhuṅkte \| tatra rakṣo nāma prītyākhya-rasa-viṣayatve\'pi tad
ātmyāpekṣayopacāreṇa sudhaiva rasaḥ \| kiṁ vā,
rasanīya-madhura-dravya-viśeṣa iti athavā **kuśalācaraṇa**-lakṣaṇāntaram
apy āhuḥ---yasya avaśiṣṭam ucchiṣṭam eva, tathāpi rakṣaṁ drava-mātram,
na tu sudhām, **hṛdinyaḥ** snāna-pānādinā jagatāṁ pāvanyaḥ sarvārthadāś
ca śrī-yamunādyā nadyo\'pi bhuñjate,
jala-vihārādinādhara-rāgāpagamānnadyādayo\'dharāmṛtaṁ pibantīti
niḥśeṣacyuta-candanaṁ stana-taṭaṁ nirmṛṣṭa-rāgo\'dhara
\[sāhitya-darpaṇaḥ.2.23\] ity-ādi-vacanataḥ kāvyeṣv anumāna-dvārā
prasiddham eva, tāsāṁ tad bhoge liṅgaṁ **hṛṣyat tvacaḥ** iti,
**taravaś** a munaya iva tat tīravartino jagad upakāraparā bhagavat
stuta-māhātmyā bhuñjate, pādais tan nadī-jala-pātanaḥ, tatra
liṅgam---**aśru mumucir** iti, anyathā
tādṛśa-hṛṣyatvaktvāśru-mocakatvānupapatteḥ \| tatra dṛṣṭāntaḥ---āryā
mahānto yathā śrī-bhagavad rāsānubhavenaiva harṣād-romāñcitā
galad-aśru-mucaś ca bacante, nānyatheti \|

yad vā, hṛṣyat-tvacaḥ satya iti parama-durlabha-lābhenānanda-bharaḥ
sūcitaḥ, ato yasyocchiṣṭa-drava-mātra-pānenāpi tāsām īdṛśo harṣaḥ, tasya
puṇya-māhātmyaṁ kathaṁ varṇyam iti bhāvaḥ \| taravas tu aśru mumucuḥ,
tasyāpy alābhena śokād arudann ity arthaḥ \| kim-bhūtāḥ ? āryāḥ,
chāyādinā jagad upakārān mahānto\'pi,

yad vā, nanu tarūṇāṁ tad bhoge katham api sambhāvanāpi nāsti, kathaṁ tad
aprāptyā rodanaṁ sambhavet ? na hi raṅko rājyāprātyārod iti \| kiṁ tarhi
kṣudhādinānnādy-artham eva ? ity āśaṅkyāhuḥ---yathā āryāḥ paramāryāḥ
sudhiyas tad adharāmṛta-pāna-hīnā api tad aprāptyā śokenāśru muñcanti,
tadvad iti \|

yad vā, yathā yathāvat tarava āryāḥ sarala-buddhayaḥ \| anyat samānam \|
ato\'yaṁ gopyaḥ, nibhṛtaṁ kutrāpi saṅgopya rakṣaṇīya ity arthaḥ
\|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho batāstutarāṁ gopānāṁ
bhāgyaṁ veṇor api bhāgyaṁ vaktavam iti mahā-bhāva-sphurad unmādatayā
mithyā-kalpanā-pūrvakaṁ serṣyābhilāṣam āhuḥ---gopya iti \| **ayam**
asmābhir dṛśyamāna iva nīrasadārumayo **veṇuḥ** asmin janmani pūrvasmin
vā kiṅkṛtamat pūṇyaṁ kṛtavān tat puṇye jñate vayam api tad arthaṁ
yatāmaha iti bhāvaḥ \| smeti vismaye tal liṅgam āhuḥ yady asmāt
dāmodarety-ādi \| dāmodara-śabdena tasyāsmākaṁ ca tādṛśa-bālyam ārabhya
jātedṛśabhāvāṅkuratayā svābhāvikaṁ sambandha-viśeṣaṁ sūcayanti ata eva
**gopikānām** asmākam eva bhogyām ayam iti puṁstv anirveśena tasya tad
bhāgā yogyatā coktā tathāpi **bhuṅkte** tad ekopabhogyatvena sadā pibati
tasya tad anya-bhogād adarśanāt \|

nanu, **dāmodarādharas** tat saṅgānantaram api sarasa eva dṛśyate na tu
śuṣkas tasmād asau na kiñcid api bhuṅkte tatrāhuḥ **avaśiṣṭo raso**
rasa-mātraṁ yatra **yad** yathā syāt sudhā bhuṅktaiva kevalaṁ
drava-mātram evāva-śiṣyetety arthaḥ \| he **gopyaḥ** ! iti tasmād
veṇu-janmanaiva saubhāgyaṁ na tu gopī-janmaneti kuto yūyaṁ gopyo jātā
iti bhāvaḥ \| asmākam iti vaktavye gopikānām ity uktir
gokula-vāsitvenāsmat koṭi-praveśe'pi gopikā-viśeṣatvābhāvān na tad
vidhasyādhikāra iti nijābhimāna-viśeṣāt vaidagdhī-rasa-viśeṣāc ca
śleṣeṇa tad ekāśacaiva dehādir akṣikāṇām iti kiṁ ca tasya
yuṣmadīyakāntasya kare hṛdaye vadane ca sadā vartatāṁ nāma adhara-sudhām
api svayaṁ yuṣmat sammatiṁ vinaiva bhuṅktaṁ iti bhāvāntaram athavā tac
ca kathaṁ bhuṅkte tatrāhuḥ aveti vaśiṣṭaṁ avaśiṣṭaṁ vaśṭi-bhāgur
iral-lopam ity ādeḥ na vaśiṣṭam avaśiṣṭam anavaśiṣṭam ity arthaḥ \|
tādṛśo raso yatra tathā-bhūtaṁ yathā syāt rasa-mātram api nāvaśeṣayatīty
arthaḥ \| yad vā, avaśiṣṭo raso rāgo yatra tad yathā syāt
rāgasyāvaśiṣṭatvāt na kadācid api viramet kintu muhur bhokṣyata evety
arthaḥ \|

yad vā, **sudhāṁ** katham-bhūtām api gopikānām avaśiṣṭo yo rasaḥ tad
ekāpekṣayā tad itarāśeṣa-rasa-parityāgāt tad rūpām api athavā
kuśalācaraṇe lakṣaṇāntaram apy āhuḥ hṛdinyo hṛṣyat tvaca iti \| tasya
tādṛśaṁ bhoge dṛṣṭvā parama-puṇyā **hṛdinyo\'pi** lobhād
vikasita-kamala-miṣeṇa **hṛṣvat tvaco** jāta-roma-harṣā babhūvuḥ ity
arthaḥ \| athavā yad avaśiṣṭa ucchiṣṭo yo raso nāda-rūpantām hṛdinyo\'pi
bhuñjate āsvādayanti yataś ca hṛṣyat tvaco bhavantīty arthaḥ \| kiṁ ca
yasya sva-jāti-sambhavasya veṇos tādṛśaṁ saubhāgyaṁ dṛṣṭvā sarve
sthāvara-jātayo\'pi madhumiṣeṇāśru **mumūcuḥ** tatra dṛṣṭāntaḥ yathāryāḥ
pitaraḥ svakula-sambhavasya tādṛśaṁ saubhāgyam anubhūyāśru muñcantīty
arthaḥ īrṣyā-pakṣe tasmāt samāj eva tādṛśas tasvaikasya vā ko doṣaḥ
ato'yaṁ gopyaḥ nibhṛtaṁ kutrāpi saṅgo\'py arakṣaṇīya ity arthaḥ
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yasya **veṇor avaśiṣṭa** ucchiṣṭo
**raso** nāda-rūpas taṁ snāna-pānādau **hradinyo** jagat-pāvanyo
**bhuñjate,** aho tad-darśanāttasvo 'pi **hṛṣyat-tvacaḥ**
aṅkurādi-miṣeṇa romāñcitāḥ santo \| madhu-miṣeṇāśru **mumucuḥ** kīdṛśā
api **yathāryyā** munayas tad-guṇais tathā-bhūtā apīty arthaḥ \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** mugdhā mugdhābhiḥ
sahocuḥ---gopya ity-ādi \| he **gopyaḥ** \| gopayatīti gopī \|
jānantyo'pi na kathayanti \| kathayata \| ayaṁ **veṇuḥ kiṁ kuśalam
ācarat ? sme**ti vitarke \| **yato dāmodarādhara-sudhāṁ bhuṅkte** \|
bhogyatvenopasannāṁ **sudhāṁ** pibatu nāma, kiṁ tatrāsmākam asūyatety
āśaṅkyāhuḥ---**gopikānām** **apy** asmākam api bhogyaiṣā \| tathāpy eṣa
eva pibatīti parakīya-bhogya-bhogo vinā tādṛśa-**kuśalācaraṇena** na
syāt \| tatrāsmad-anujñayaiva tu nāpi tathety āha \| svayaṁ balād eva
tatra parimitām eva pibatu, nāpi tathety āha---yad ity-ādi \| evam eva
mātrātirekeṇa pibati, yathā **yad** avaśiṣṭa-rasaṁ hradinyo'pi bhuñjata
ity arthaḥ \| tad eva kathaṁ jñātam ? tatrāha---hṛṣyat-tvacaḥ
phullat-kamalādi-rūpās tvaco yāsām \| tā api yatheṣṭaṁ sva-vikāraṁ
gopyaituṁ na śaknuvantīti bhāvaḥ \| na kevalaṁ hradinya eva bhuñjate,
taravaś cety arthaḥ \| atibāhulyāt katham avagatam ? tatrāhuḥ---**aśru
mumucuḥ** \| eṣām apy atimātratā jātety arthaḥ \| ka ivāśru mumucuḥ ?
**yathāryāḥ** pradhāna-bhūtā rādhādayaḥ \|
adhara-pāna-sambandhasyānyeṣām asambhavāt \| sāmānyāśru-pāta-vivakṣāyāṁ
bhaktā vā \| yad vā, tasmād ayaṁ veṇur gopyaś corayitavyaḥ \| atra
maugdhya-garva-dainyāni \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ cāsmān viḍambanābdhau
niḥkṣipann ayaṁ veṇur evānarthakārīty āhuḥ---he **gopyaḥ** ! **veṇur**
muralī kiṁ svit **kuśalaṁ** puṇyam **ācarat** vaṁśī-muraly-ādi-śabdānāṁ
strī-liṅgatve'pi tat-paryāyasya veṇu-śabdasya puṁstvaṁ dāra-śabdavad
jñeyam \|

yad vā, **kiṁ** maṅgalam ācarat, **api** tu na kim api,
sthāvara-jātitvenaiva lakṣyata iti bhāvaḥ \| tad api
**dāmodarasyādhara-sudhāṁ bhuṅkte** iti kathaṁ vayaṁ soḍhuṁ prabhavāma
iti bhāvaḥ \| tatra hetuḥ---gopikānām iti \| adhara-sudhāyāṁ hi
**gopikānām** asmākam eva svattvaṁ kṛṣṇasya gopa-jātitvād asmākaṁ
gopa-jāti-strītvād iti nyāya-prāpteḥ nityaṁ rātrāv asmābhiḥ
saṁbhujyamānatvāc ca veṇus tu vijātīyas tatrāpi kṛṣṇa-ramitatvam ātmano
matvā kṛṣṇa-preyasītvābhimānaṁ dhatte \| tatrāpi dhārṣṭyena punaḥ
pauruṣam āviṣkṛtya sambhuṅkte \| tatrāpi parakīyaṁ dhanaṁ \| tatrāpi
svayam eva na tv anyaṁ janam ekam api saṅginaṁ karoti \| tatrāpi na
cauryeṇa, kintu dhana-svāminīr asmān phutkāreṇa jñāpayitvā eva \|

kiṁ ca, nāyaṁ phutkāraḥ, kintu sva-sambhogotthaṁ maṇitam eva \| tac
cāsmān śrāvayitvaiva \| tatrāpi na viśiṣṭo na **avaśiṣṭo** **rasaḥ**
kiñcin-mātro'pi yatra tad yathā syāt tathā bhuṅkte \| vaṣṭi bhāguriral
lopam ity-ādinā a-kāra-lopaḥ \| dhana-svāminīnām asmākaṁ kṛte
sva-bhuktāvaśiṣṭam api kiñcin na rakṣatīty aho dhārṣṭyam iti bhāvaḥ \|
kiṁ ca, tad-deśa-vartinaḥ sarva eva janās tādṛśā evety āhuḥ---yat
yato'dhara-sudhā-bhogāt taṁ vīkṣyety arthaḥ \| **hradinyo** nadyaḥ
**hṛṣyat-tvacaḥ** utphulla-kamalādi-miṣeṇa pulakavatyo babhūvuḥ \|
**taravo** makaranda-miṣeṇāśru **mumucur** yathā āryā bhagavad-guṇān
śrutvā **aśru**-hradinyo'sya sakhyas taravo'sya sakhāyo dūtā eveti
veṇu-hradinī-taravaḥ sarva evāsmākaṁ vairiṇa eveti bhāvaḥ \| ato'yaṁ
gopyaḥ, nibhṛtaṁ kutrāpi rakṣaṇīyo yathā kṛṣṇādharaṁ na prāpnotīty
asūyākhyaḥ sañcārī vyañjitaḥ \|\|9\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** aparāḥ prāhuḥ---gopya iti
\| he **gopya** ! **ayaṁ veṇuḥ** **kiṁ kuśalaṁ** maṅgalam **ācarat**
tasmin jñāte vayam api tad arthaṁ yatāmahe iti bhāvaḥ \| yato hetor
**gopikānāṁ** dhanam api **dāmodarādhara-sudhāṁ bhuṅkte** strī ced
atyanurāgeṇāparāsāṁ paty-adhara-sudhāṁ bhuṅktāṁ nāma, **ayaṁ** khalu
**veṇuḥ** puruṣaḥ kathaṁ tāṁ bhuṅkte ? iti veṇu-śabdādi-prāyāt
tatropahāsaḥ \| tatra ca svayam ātmanaiveti kasyāścid api gopikāyās
tal-leśa-prāpter abhāvas tatrāpy āścaryam iti bhāvaḥ \| anyac cānyāyaṁ
śṛṇutety āhuḥ yasya veṇor **avaśiṣṭau** bhuktamuktau yo **rasantaṁ
hradinyo'pi** pavitrā yamunādyā bhuñjate bhuktvā ca
vikacāravindavanamiṣeṇa phullā dṛśyanta iti bhāvaḥ \| kiṁ ca, veṇos
tasya tādṛśa-mahimavīkṣaṇena tad-gotra-prāyās **taravo**'py
aṅkurodgamādi-miṣeṇa **hṛṣyat-tvaco** romāñcitā
madhu-dhārā-miṣeṇānandāśru **mumucur** iti tasyānyāyam api na
gaṇayantīti bhāvaḥ \| yathāryāḥ kecid ātma-gotra-mahima-darśanāt
tat-tad-bhāvaṁ dhārayantīti teṣām apy anāryatvaṁ sūcyate atra gopikānām
iti yaṣṭhī-padāṁśaḥ sa ca sva-svāmi-bhāva-sambandhena jātatvād
adhara-sudhāyāṁ gopī-svatvaṁ vyañjayati \|\|9\|\|

**\...**

**\|\| 10.21.10 \|\|**

vṛndāvanaṁ sakhi bhuvo vitanoti kīrtiṁ

yad devakī-suta-padāmbuja-labdha-lakṣmi \|

govinda-veṇum anu matta-mayūra-nṛtyaṁ

prekṣyādri-sānv-aparatānya-samasta-sattvam \|\|

**madhvācāryaḥ (bhāgavata-tātparyam) :**

> śrī-devī veṇum āviśya reme ka-mukhāmbuje \|
>
> papau ca tad-gataṁ gītaṁ surā itara-bhāṇḍagāḥ \|\| iti
> tantra-bhāgavate \|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kāścid āhuḥ, he sakhi,
**vṛndāvanaṁ bhuvaḥ kīrtiṁ** svargād api viśeṣeṇa **vitanoti** \|
kathaṁ-bhūtam ? **yad devakī-sutasya padāmbujābhyāṁ labdhā lakṣmīḥ**
śobhā-saṁpad yena tat \| kiṁ ca, **govindasya veṇum anu** veṇu-ninādaṁ
śrutvānantaraṁ manda-garjitaṁ nīla-meghaṁ taṁ matvā **mattā** ye
**mayūrās** teṣāṁ **nṛtyaṁ prekṣya** saṅghaśas tatra **tatrādri-sānuṣv
aparatāny** uparata-kriyāṇy **anyāni samastāni sattvāni** yasmiṁs tat \|
naitad anyeṣu lokeṣu vidyate \| ato bhuvaḥ kīrtiṁ vitanotīty arthaḥ
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāścit svavāsabhuvaṁ
ślāghayantya āhuḥ---vipadena svarga-lābhaḥ \| iha devakīpadaṁ
yaśodā-vācakam, gopīnāṁ vasudeva-patnījatvasyājñātatvāt \| na kevalaṁ
pādāṅkana-sampattir eva kiṁ tv anyad api lokāṅgarāpekṣayā vailakṣaṇyam
asti tad āha---*kiṁ ca* iti \| **govindaṁ** *nīla-meghaṁ* **veṇu**-nādaṁ
ca tad-dhvaniṁ **matvā** tatra tatra **mayūrā** **nṛtyantī**ti \| tatra
tatra sthale \| **samastāni** go-vatsa-pakṣi-bhujaṅgādīni \| etat
govinda-pādāṅkana-*veṇu*-*nādā*karṇanottara-mayūra-nṛtyādi \| *anyeṣu*
svargādiṣu \| ity artha iti pṛthivyām api vṛndāvanam eva
kula-**kīrtikara**-putravad varam iti bhāvaḥ \| dve nāmnī nanda-bhāryāyā
yaśodā devakīti ca iti \| **labdhā** **lakṣmīr** dhvaja-vajrādi
cihnamayī *śobhā* *yena tat* \| loke ca pṛthivī dhanyā tatra jambūdvīpas
tatra bhārataṁ tatrāryāvartaṁ *tatra* māthura-maṇḍalaṁ tatrāpi
śrī-vṛndāvanād adhikaṁ na kim apīti \| atrāsmān nartayeti mayūraiḥ
prārthitasya govindasya veṇu-vādanaṁ tadīya-tālagaty eva maṇḍalī-bhūya
nṛtyatāṁ *teṣāṁ* madhye tasyāpi sanṛtyaṁ vādanam, tatas tad vadyena
tuṣyatāṁ pāritoṣika-svīya-divya-barha-pradānaṁ tasmai, tena ca
vādaka-loka-rītyā sāhlādaṁ tad-gṛhītvā svaśirasyuṣṇīṣasyoparidhāraṇam
iti \|\|10\|\|

---------------------------------------------------------------------------------------------------------------------

**kaivalya-dīpikā : vṛndāvanam** iti \| **yad** yasmād **govindasya**
nirvedasya **veṇuṁ**, arthāt vādyamānam **anu** lakṣīkṛtya
**matta-mayūra-nṛtyaṁ** bhavati \| veṇu-dhvaniṁ śrutvā mayūrāḥ
stanita-buddhyā nṛtyantīty arthaḥ \| **prekṣyeṣu** darśanīyeṣu **adrer**
govardhanasya **sūnuṣu** **avaratāni** veṇu-gīta-śravaṇārthaṁ
nibhṛtībhūtāni **anyāni** mayūrebhyaḥ **samastāni sattvāni** mṛgādīni
yasmin **vṛndāvane** tat tathā \|\|10\|\| \[mu.pha. 12.3\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** madhyā
āhuḥ---vṛndāvanam ity-ādi \| he **sakhi** ! **vṛndāvanaṁ** **bhuvi
kīrtiṁ** **tanoti**, viśeṣeṇety arthaḥ \| bhuva ity asyāyaṁ
bhāvaḥ---vṛndāvanantu brahmāṇḍātītaṁ vyāpakaṁ ca,
saṁprati-bhūvyavatīrṇatvād-bhūva eva kīrtiṁ tanoti \| ātma-kīrteḥ svata
evānantyād-vistārayitum aśakyam \| tatra hetuḥ-yad
devakī-sūta-padāmbuja-lavdha-lakṣmi devakī-suteti
sambandhastha-gana-param, padāmbuja-lavdha-lakṣmīkatvaṁ hi bhuva eva,
tenaiva vṛndāvanasyāpīty aho paraspara-prītimattvam \|

yad vā, **devakī-suta-padāmbuja-labdha-lakṣmī** devakī-suta-caraṇena
hetunābmujair iva sarvato labdhā lakṣmīr yena vane sarvato\'mbujavat
tvam atiśaya-camatkārakāri \| punaḥ kīdṛśam ? **govinda-veṇur** eva
manur dharmopadeṣṭā yatra yasya niruktyā vayaṁ kulaśīlādi sakalam
atyajāma, **mattānāṁ mayūrāṇāṁ nṛtyaṁ** yatra,
megha-nādānulāsitvād-garjato meghasy eva vuṇuṁ vādayataḥ kṛṣṇasya
darśanān mayūrā yatra nṛtyanti \| manu-śabdasyāyaṁ bhāvaḥ---na doṣo
manur abravīt ity-ādivat manu-vacasaḥ prāmāṇyavad asyāpi veṇo rave
prāmāṇyam asmākam ity asau yadā yad vadati, tadaiva kurma ity arthaḥ \|
govinda-veṇum **anu** lakṣyī-kṛtya mattānām iti vā \| **prekṣyāṇi**
darśanīyānyādrisāṇūni teṣv aparatāni virata-viṣayāṇy anyāni
mayūrātiriktāṇi s**amastāni sattvāni** yatra \| athavā mayūra-nṛtyaṁ
prekṣyādrisānuṣv **aparatāni** samasta-sattvāni yatra \| aho ! amī
bhāgavatā bhagavad āveśenaivaṁ nṛtyantīti sarva eva tan nṛtyāmodanena
virata-vyāpārā babhūvur ity arthaḥ \| athavā, yaitad vetti, saiva yatra
saṅketasthaṁ kṛṣṇam abhajata, taṁ deśam uddiśyaiva
vadati---asmad-vilabaṁ dṛṣṭvā veṇuṁ vāditavān \| tena megha-bhramān
mattāḥ śāntā mayūrā nṛtyaṁ cakruḥ, tad dṛṣṭvā adrisānuṣv aparatāny
anyāni samasta-sattvāni ca tatra āsan \| aho atiramyam āsīt tat
saṅketa-sthānam iti smṛti-bhāvaḥ \|\|10\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.108\] itthaṁ
śrī-gopikā-māhātmya-viśeṣa-varṇanena gopī-bhāvaṁ prāpto\'sau rājā adhunā
sa-viśeṣaṁ sarveṣām eva māhātmyaṁ pratyekaṁ vistārya varṇayāmāsa \|
tatrādau śrī-vṛndāvanasya tathā hi śrīmad-vṛndāraṇya-praviṣṭasya
śrī-bhagavataḥ sarva-bhūta-manoharaṁ veṇu-nādaṁ vraja-gṛha-madhye
niśamya parama-prema-rasāplavena vicitraṁ mitho\'muṁ varṇayantīnāṁ
śrī-gopīnāṁ madhye kāścid āhuḥ---vṛndāvanam iti \|

he **sakhi** ! śrī-rādhe ! **vṛndāvanam** idaṁ **bhuvo** bhūr-lokasya
**kīrtiṁ** māhātmyaṁ svargād api \| yad vā, sarvebhyo lokebhyo
lokātītebhyo\'pi viśeṣeṇa **tanoti** vistārayati \| **yad** yataḥ, yad
vṛndāvanam iti vā \| **devakī-sutasya** śrī-kṛṣṇasya **padāmbujābhyāṁ**
**labdhā** **lakṣmyaḥ** sarvāḥ śobhāḥ sampado vā, yena
tat-sakala-vilakṣaṇa-sulakṣaṇa-śrīmat-pāda-pātais tathā \| tata eva
sarveṣāṁ bhū-gatānāṁ janānāṁ
catur-varga-cintāmaṇi-durlabhatara-bhakti-yoga-sukha-sampattyā ca \|
atra ca padāmbujābhyām eva, na tu tat-pādukābhyām ity anena
tathāmbuja-rūpakeṇa ca parama-sukumāratayā durghaṭasyāpi tat-sparśasya
labdhyā kūrpa-kaṇṭakādi-sambandhavatyā api vṛndāvana-bhūmeḥ paramaṁ
saubhāgyam uddiśyate \| yadyapi svargādiṣv api śrī-viṣṇv-ādayo
virājante, tathāpi te asyāvatārā eva \| eṣa tu devakī-nandano\'vatārīty
asyātimahimā \|

kiṁ ca, **govindasya veṇum anu** veṇu-nādaṁ śrutvā anantaraṁ
mandra-garjitaṁ nīla-meghaṁ taṁ matvā ye **mayūrāḥ**, teṣāṁ **nṛtyaṁ**
**prekṣya** saṅghaśas tatra tatr**ādri**-sānuṣu avaratāni
uparata-kriyāṇi anyāni mayūretarāṇi **samastāni** **sattvāni** yasmin,
tat \|

athavā, aho kiṁ vaktavyam anyat iti \| yataḥ śrī-vaikuṇṭhād api vitanoti
iti \| **vi**-śabdoktaṁ vaiśiṣṭyaṁ darśayanti---govindeti \| gavām
indraḥ govinda iti
go-gopa-gaṇa-saha-krīḍā-rasika-barhāpīḍa-guñjāvataṁsa-kadamba-mālādi-vanya-veṣa-vibhūṣita-śrī-nandanandano
lakṣyate \| śrī-hasta-varti-veṇuś cātyanta-priya-saṅgitayā sākṣād ukta
evāsti \| tatra śrī-govindatvānapekṣayāpi svargādibhyo bhuvaḥ kīrtir
avatāriṇas tasya kevalaṁ padāmbuja-sambandhenaiva sidhyatīty-ādau
**devakī-suteti** nirdeśaḥ \| tasya hi devakī-sutatve'py avatāritvaṁ
prasiddham eva \|

**labdha-lakṣmi** iti ca kadācit kenāpi hetunā svargādiṣu gate'py asmin
etādṛśa-lakṣmī-lābhas teṣāṁ nāstīti dyotayati \| tatra
pāramaiśvarya-prākaṭyena sākṣāt-pādāmbuja-sparśa-viśeṣa-lābhāsambhavāt
\| yadyapi tāsāṁ sarvajñānām api gopikānāṁ parama-prema-bhara-svabhāvena
kevalaṁ śrī-yaśodā-nandanatvenaiva sadā bhagavān parisphurati, tathāpy
uktābhiprāyeṇa prathamaṁ devakī-sutatvenoktiḥ \| ata eva tasyāḥ
prasūti-mātrāpekṣayā suteti nirdeśaḥ \| govindasya veṇum anu lakṣyīkṛtya
taṁ dṛṣṭvety arthaḥ \|

yad vā, tad-vādanānantaraṁ veṇu-kāritaṁ ca sarveṣu mayurādiṣu
yathā-sambhavam evaṁ vivecanīyam \| dūrāt
tad-gītāmṛta-kaṇā-mātra-prathama-pānena mattānāṁ mayūrāṇāṁ nṛtyaṁ yasmin
tat \| yad vā, govindasya veṇor **manur** mantraḥ
parama-mohana-śabdātmakaḥ, tenaiva mattānāṁ mayūrāṇāṁ nṛtyaṁ yasmin \|
kiṁ vā, govinda-veṇu-manur yasminn iti pṛthak padam \| ata eva mattānāṁ
mayūrāṇāṁ nṛtyaṁ yasminn iti hetu-hetumad-bhāva-nyāyena veṇu-manur eva
tatra tatra hetur ity āyāti \| tathā tat-pratinādenaiva prekṣyāḥ
parama-ramaṇīyāḥ \| tad-veṇv-ākaratvena sarveṣāṁ paramāvalokanīyā vā
adri-sānavo yasmin

tat \| tathā tat-pānenaiva avaratāni uparata-vyāpārāṇi anyāni samastāni
sattvāni prāṇino yasmin tat \|

yad vā, prekṣyaḥ parama-sundaraḥ premṇā vraja-janaiḥ sadā dṛśyo vā adreḥ
śrī-govardhanasya sānuḥ śikhara-pradeśo yasmin śrī-govardhana-pūjāyāṁ
śailo\'smīti vadatā śrī-bhagavatā tad-bali-varga-bhojana-samaye
parama-līlayopaviśyākrāntatvāt \|

kiṁ ca, avarate nivṛttai anye rajas-tamasī yasmāt, tādṛśaṁ viśuddhaṁ
samastaṁ sampūrṇaṁ sattvaṁ sattva-guṇo yasmin taru-latādīnām api
sāttvika-bhāvāpatteḥ \| tathā ca daśama-skandhe---

> vana-latās tarava ātmani viṣṇuṁ
>
> vyañjayantya iva puṣpa-phalāḍhyāḥ \|
>
> praṇat-abhāra-viṭapā madhu-dhārāḥ
>
> prema-hṛṣṭa-tanavo vavṛṣuḥ sma \|\| \[bhā.pu. 10.35.9\] iti \|

śrī-vaikuṇṭhe śuddha-sattva-vṛttis tu---

> pravartate yatra rajas tamas tayoḥ
>
> sattvaṁ ca miśraṁ na ca kāla-vikramaḥ \[bhā.pu. 2.9.10\] iti
> dvitīya-skandhokteḥ \|

asyārthaḥ---*tayos* tābhyāṁ *rajas-tamobhyāṁ miśraṁ ca sattvaṁ* *yatra
vaikuṇṭhe nāsti* kevalaṁ viśuddhaṁ sattvam eveti \| yadyapi māyikatvāt
sattva-guṇasyāpi sambandho vaikuṇṭhe na ghaṭata eva, na yatra māyā kim
utāpare \[bhā.pu. 2.9.10\] iti tatraivāgre uktatvāt, tathāpi
śuddha-sāttvika-devādivat vaikuṇṭha-vāsinām api vyavahārādi-darśanād
upacaryate iti\| evaṁ śrī-vaikuṇṭhena sāmyam \| ādhikyaṁ ca
**govinda-veṇum anv** ity-ādinā spaṣṭaṁ darśitam eva \|

athavā, prekṣyādrīti chedaḥ \| prekṣyādrayaḥ śrī-govardhanādyā yasmin,
tat-sānavaḥ parvatoparitanocca-pradeśāḥ veṇu-nāda-ja-mohena sthāne
sthāne saṅghaśa upary upari patanena sānava iva sānavaḥ sānuvad bhūtāni
\|

kiṁ vā, veṇu-nāda-śravaṇa-kṛṣṇa-darśanārthaṁ tatra tatra yūthaśaḥ
sthitāni viratānya-samasta-kriyāṇi sattvāni sarva-prāṇino yasya \|
yadyapi tac-chravaṇānanda-bhareṇa sarveṣām api bahiḥ sarva-vyāpāroparama
eva ghaṭate, tathāpi bhagavad-bhaktair eva veṇu-vādyasya
vilāsa-vaicitryā mayūrāṇāṁ mattatayā nṛtyam, anyeṣāṁ ca tac
chravaṇa-bhagavad-darśanāpekṣādikaṁ jātam \| tathaiva hi
paramānanda-carama-kāṣṭhā-sampattiḥ \| tac ca pūrvam uktam evāsti \|

evaṁ saty ayam apy artho vitarkyaḥ---sva-sva-sevāṁ sākṣād arpayitum iva
sānuṣu uccatara-sthāneṣu sthitāni avaratāni avadhānena ratāni
madhura-kūjitādi nija-nija-sevāyāṁ prītyā saktāni \| kiṁ vā, sānubhiḥ
avo\'vanam atyuccatayā śrī-kṛṣṇa-sandarśanaṁ kārayadbhir
viraha-tāpādi-\[virahamayādi\] duḥkhād rakṣaṇaṁ yeṣāṁ, tāni \| tathā
sānv-avāni ca tāni ratāni ca nija-nija-vyāpāra-sevāyāṁ kṛṣṇe
vā\'nuraktāni anyāni samastāni sarvāṇi sattvāni kokilādīni yasmin teṣāṁ
yathā-sambhavaṁ sarveṣām eva sevohyā \| tatra ca cañcala-hiṁsrādīnāṁ tu
duṣṭānāṁ tat-tad-doṣa-tyāga eva sevā \|

athavā, kiṁ kalpanā-bāhulyena ? matta-mayūra-nṛtyaṁ prekṣya
govinda-veṇum iti yojanīyam\| tataś cāyam
arthaḥ---barhi-barhāvataṁsasya mayūra-priyasya śrī-bhagavato
vane\'gra-veśa-mātreṇa nija-piñchāvacayana-darśanena ca prītyā prathamaṁ
mattānāṁ mayūrāṇāṁ nṛtyaṁ, tat prekṣya harṣeṇa govinda-veṇuḥ govindena
veṇur vādita ity arthaḥ \| tam anu adri-sānuṣu avaratāni viratāni anyāni
śrī-bhagavad-darśana-veṇu-śravaṇa-vyatiriktāśeṣa-prayojanāni yeṣāṁ,
tathā-bhūtāni samasta-sattvāni yasmin \| sarva-vācaka-samasta-śabdena
mayūrā api gṛhyante \| tataś ca teṣām ādau
śrī-bhagavad-rūpa-darśanānandena mattatayā nṛtyam paścād
veṇu-nāda-śravaṇenānyeṣām iva sarvoparama-lakṣaṇā prema-mūrcchā jāteti
jñeyam \| etādṛśaṁ ca śrī-vaikuṇṭhe\'pi nāstīti śrī-vṛndāvanato bhūmeḥ
kīrti-vistara iti \|\|108\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho kiṁ vaktavyaṁ
śrī-hastādau vartamānasya veṇor māhātmyam ? śrī-vṛndāvanasyaiva bhāgyaṁ
kiṁ varṇyam ity āhuḥ vṛndeti \| **sakhi**, he śrī-rādhe ! **vitanoti**
svargādibho\'pi viśeṣeṇa vistārayati, **yat** yasmāt, yad avṛndāvanam
iti vā, **devakī-sutasya** śrī-kṛṣṇasya **padāmbjābhyāṁ** kṛtvā **labdhā
lakṣmyo** jagad vilakṣaṇa-vajrāṅkuśādi sulakṣaṇaiḥ sarvāḥ śobhā-sampado
vā, sarveṣāṁ tratyānāṁ janānāṁ sarvārtha-mūla-mahā-nidhi-prakāśana-rūpā
yena tat \| tatra ca sākṣād pādāmbujābhyām eva, na tu pādukābhyām ity
anena tathāmbuja-rūpakavanita parama-sukumārya-śitalatvādi
sahaja-guṇa-yukta-pāda-sparśena śrī-**vṛndāvana-bhūmeḥ**
parama-saubhāgyaṁ sūcitam, alabhya-lābhāt, pādāmbuja-śabdena ca
svargādiṣu sapāduka-śrī-viṣṇavādibhyaḥ svata eva mahātmyena tat
padāmbujābhyāṁ lakṣmī-viśeṣa-sampatteḥ \| tāsāṁ devakī-sutety
uktiḥ---prāg ayaṁ vasudevasya \[bhā.pu.10.8.14\] ity-ādi
garga-vākyānusāreṇa \| kiṁ vā, svata eva, tāsu sarva-parisphurteḥ \|
tatra ca suta-śabdena kevalaṁ tathā prasūta eva, putras tu śrī-yaśodāyā
eveti bhāvaḥ \| yad vā, devakī vrajeśvaryeva---

> dve nāmnī nanda-bhāryāyā yaśodā devakīty api \|
>
> ataḥ sakhyam abhut tasyā devakyā śaurijāyayā \|\|

iti bṛhad viṣṇu-purāṇa-vacanāt ato\'smatto vṛndāvanam api parama-dhanyam
iti bhāvaḥ \| aho kiṁ vaktavyam, svargādibhyaḥ śrī-vaikuṇṭha-lokād api
vistārayatīti viśabdoktaṁ vaiśiṣṭyam āhuḥ---govindeti, gavām indro indro
govinda iti gopa-varga-cūḍā-maṇir go-gopa-gaṇa-parivṛto vanya-bhūṣaṇo
vicitra-krīḍā-rasikaḥ śrī-yaśodā-nandano lakṣitaḥ \| he
sakhīti---śrī-kṛṣṇa-pradatta-tad ādhipatyena tava tu
parama-dhanyataiveti, pūrva-ślokena svayaṁ varṇitād veṇubhāgyāj
jāta-śokāṁ bhagavatīṁ śrī-rādhāṁ prati
lalitādi-tadīya-sakhī-varga-kṛta-sāntvanam idaṁ jñeyam \|

anyat tair vyākhātam \| tatra manda-garjitaṁ nīla-meghaṁ taṁ matveti,
**mayūrāṇāṁ mattatve nṛtye** ca hetuḥ, anyathānyeṣām iva teṣām apy
avaratatvam eva syāt---mallānām aśaniḥ \[bhā.pu.10.43.17\] ity-ādivat
tat-tad-bhāvānurūpam eko\'pi śrī-bhagavān tathā tathaiva teṣu teṣu
parisphuratīty aiśvaryaṁ sumidhyed eva \| itthaṁ kokilādiśv api
vasantādi-rūpeṇāsphurad ity apy ūhyam, kintu śrī-bhagavato
megha-viśeṣādi-rūpeṇa mayūrādiṣu parisphūryā teṣāṁ prākṛta-meghādibhyo
jāyamāna-bhāvato\'dhikādhika-bhāvaś ca jñeya iti dik \| athavā,
govindasya **veṇum anu** tan nāda-śravaṇānantaram ity agre\'pi
sarvatrānuvartanīyam \| yad vā, govinda-veṇor
manuḥ---nādātmaka-parama-mohana-mantras tenaiva mattānāṁ mayūrāṇāṁ
nṛtyaṁ yasmin, kiṁ ca, tenaiva **prekṣyās** tat pratidvaninā
parama-ramaṇīyāḥ \| kiṁ vā, vaneṣu caratāṁ paśūnāṁ darśanādy arthaṁ
śrī-bhagavad āsannatā-prāptyā sarveṣāṁ paramāvalokanīyā adrisānavo
yasmin, tat \| kiṁ ca, tenaiva avaratāni stabdhatāṁ prāptāni anyāni
mayūra-vyatiriktāni samastāni sattvāni prāṇino yasmin \|

yad vā, prekṣyaḥ parama-sundaraḥ prītyā vraja-janaiḥ sadā dṛśyo vā adreḥ
śrī-govardhanasya sānuḥ śikhara-pradeśo yasmin,
śrī-govardhana-pūjāyāṁ---śailo\'smi \[bhā.pu.10.24.35\] iti vadatā
śrī-bhagavatā tad-bali-kūlaṁ bhakṣayatā
līlā-viśeṣeṇopaviśyākramyamāṇatvāt \| kiṁ ca, avarate nivṛtte anye rajas
tamasī yasmāt, tathā-bhūta-samasta-sattvaṁ sampūrṇa-sattvaṁ
viśuddha-sattva-guṇe yasmin tat---vana-latās taravaḥ \[bhā.pu.10.35.9\]
ity-ādi-vakṣyamāṇatvena tarū-latādīnām api sāttvika-bhāvotpatteḥ \|
anena ca---pravartate yatra rajas tamas tayoḥ, sattvaṁ ca miśraṁ na ca
\[bhā.pu.2.9.10\] ity-ādinoktāyāḥ sāmyena svargādibho
bhūkīrti-vistāraṇaṁ siddham eva, tatra ca tad anntaram eva---na yatra
māyā kiputāpare \[bhā.pu.2.9.10\] ity uktyā prākṛta-satva-guṇābhāve\'pi
śuddha-sattva-pravṛtter ukti-guṇātītasya sac cid ānanda-vilāsa-rūpasya
sattvasyābhiprāyeṇa, tac ca śrī-bhāgavatāmṛte bahuśo vivṛtam eva, atrāpi
tathaivohyam iti dik \| vaikuṇṭhato\'pi kīrti-vitāna-pakṣe
cāvaratānyuparatāni anyāni govinda-veṇu-śravaṇa-tad darśanetarāṇi
ceṣṭitāni yeṣāṁ bhūtāni \| yad vā, avaratāny anyāni **samastāni
sattvāni** yasmin \| yad vā, prekṣyā adrayaḥ śrī-govardhanādyā yasmin
tat, sānuṣu avaratāni mayūretara-samasta-sattvāni yasmin \|

yad vā, matta-mayūra-nṛtyaṁ prekṣya govinda-veṇum iti vyutkrameṇa yojyam
\| ayam arthaḥ barhāvataṁsasya tasya vanāgamana-sandarśa-mātreṇa prītyā
mattānāṁ mayūrāṇāṁ nṛtyaṁ tat-prekṣayā harṣeṇa govindasya veṇus tena tad
vādanam ity arthaḥ \| tam **anu adrisānuṣu** avaratāni viratāni
śrī-bhagavad darśanādi-vyatiriktāśeṣa-prayojanāni yeṣāṁ tathā-bhūtāni
samasta-sattvāni yasmin, samasta-śabdena mayūrā api gṛhītāḥ, tataś ca
teṣām ādau śrī-bhagavad darśanānandena mattatayā nṛtyam, paścāc ca
veṇunādenānyeṣām iva tad-veṇu-nāda-śravaṇa-tad
darśanetarākhiloparāma-lakṣaṇā prema-mūrcchā jātety arthaḥ \| īdṛśaṁ
śrī-vaikuṇṭhe\'pi nāstīti tato\'pi kīrti-viśeṣo\'sya siddha eva \| aho
vatāsmākaṁ tatra tathā tādṛśyavasthā na siddhyed iti vayam adhanyā eveti
bhāvaḥ \| etac ca tāsāṁ prema-viśeṣa-svābhāvikā-tṛptyārti-lakṣaṇam eva
sarvatra ūhyam \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho kiṁ vaktavyaṁ
śrī-hastādau vartamānasya veṇor māhātmyaṁ vṛndāvanasya saubhāgyaṁ kiyad
varṇyatām ity āhuḥ-vṛndeti \| he **sakhi** \| **vitanoti**
vaikuṇṭhebhyo\'pi viśeṣeṇa vistārayati **yad** yasmāt yad **vṛndāvanam**
iti yā **devakī-sutasya** śrī-kṛṣṇasya **padāmbujābhyāṁ** kṛtvā **labdhā
lakṣmyaḥ** sarva-śobhā-mahimnoḥ sampado yena tat
tasyaivāsanordha-rūpatvāt tatra ca sākṣāt padāmbujābhyām eva na tu
pādukābhyām ity anena śrī-vṛndāvana-**bhūmeḥ** parama-saubhāgyaṁ sūcitaṁ
tāsāṁ devakī-sutety uktiṁ prāg ayaṁ vasudevasyety-ādi garga-vākyānusārāt
tathā coktir gopanāya evaṁ govinda-śabdo\'pi gavādhyakse\'pi govinda iti
kośakāra-matam āśritya tasmin saṅketitaḥ śrī-govindābhiṣekānantaram eva
tan-nāmno vraje prasiddheḥ uttaratra nanda-nandanam iti tu gopanāśakteḥ
yad vā, devakī-vrajeśvaryeva-nāma---

> dve-nāmnī nanda-bhāryāyā yaśodā-devakīty api \|
>
> ataḥ sakhyam abhūt tasyā devakyā śairijāyayā \|\| iti \|

bṛhad viṣṇu-purāṇa-vacanāt vi-śabdoktaṁ vaiśiṣṭyām āhuḥ-govindeti \|
gavām indro govinda iti gopa-varga-cūḍāmaṇi-gor gopāla-parivṛto
vanya-bhūṣaṇo vicitra-krīḍā-rasikaḥ śrī-yaśodā-nandano lakṣitaḥ ato
vṛndāvanasyāpi bhāgyam asmābhir abhilaṣaṇīyam eveti bhāvaḥ \| anyat taiḥ
tatra manda-garjitaṁ nīla-meghaṁ taṁ **matveti** **mayūrāṇāṁ** mattatve
**nṛtye** ca hetuḥ anyathānyeṣām api teṣām apy avaratatvam eva syāt,
tathāpy alaukikatvaṁ tv adhikam asty eveti \| athava tādṛśa-śrī-kṛsṇe
svābhāvika-prīty atiśayavatāṁ śrī-vṛndāvana-mayūrāṇāṁ sambandhena
sarvasyām api taj jāto bhagavat prasādād anyatratyā api etat
sādṛśyenaiva meghe prītim anto jñeyāḥ \| tataś ca **govindasya veṇum
anu** tan nāda-śravaṇāntaram ity agre\'pi sarvatrānuvartanīyaṁ yad vā,
govindasya veṇor manuḥ nādātmaka-parama-mohana-mantras tenaiva mattānāṁ
mayūrāṇāṁ nṛtyaṁ yasmin yad \| api tad veṇu-nāda eva yathā mayūrāṇāṁ
nṛtye hetus tathānyeṣām abatāratve\'pi tathāpi nṛtyarītim utprekṣitum
evānyeṣāṁ sabhāsadatva-nirūpaṇa-yogyaṁ **prekṣyety** uktaṁ kiṁ vā, muhuḥ
śrī-bhagavad āsanatāprāptyā sarveṣāṁ paramāvalokanīyā **adrisānavo** ye
yad vā, prekṣya-nṛtyekṣaṇe vṛndāv iti viśva-prakāśāt prekṣām arhanti \|
ye teṣu ucceṣu tad darśana-sthāneṣu avaratāni stabdhatāṁ prāptāni anyāni
mayūra-vyatiriktāni **samastāni** **sattvāni** prāṇino yasmin yad vā,
matta-mayūra-nṛtyaṁ prekṣya govinda-veṇum anviti vyutkrameṇa yojyam
atredaṁ vivakṣitaṁ barhāvataṁsasya mayūra-priyasya tasya
vanāgamana-sandarśana-mātreṇa prītyā mattānāṁ mayūrāṇāṁ nṛtyaṁ tat
prekṣayā harṣeṇa govindasya veṇuḥ tena tad vādanam ity arthaḥ \| tam anu
**adrisānuṣu** avaratāni viratāni anyāni śrī-bhagavad
darśanādi-vyatiriktāśeṣa-prayojanāni yeṣām tathā-bhūtāni
samasta-sattvāni yasmin īdṛśaṁ śrī-vaikuṇṭhe\'pi nāstīti tathā tato'pi
kīrti-viśeṣo'syāḥ siddha eva aho batāsmākaṁ tatra tathā tādṛśavasthā na
siddhyedati vayam adhanyā eveti bhāvaḥ tac ca tāsāṁ
prema-viśeṣa-svābhāvikātṛptyārti-lakṣaṇam eveti sarvatrohyam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasyāṁ samāja ity uktānusāreṇa
tayā coktir gopanīyā \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** madhyā ūcuḥ---vṛndāvanam
ity-ādi \| he **sakhi** ! **vṛndāvanaṁ bhuvaḥ kīrtiṁ tanoti** \|
ātma-kīrtis tu svata evānantyād vistārayituṁ na śakyata iti bhāvaḥ \|
etena bhuvaḥ pṛthaktvenābhaumatvam api pratipāditam \| atra hetuḥ---yad
devakīty ādi \| **devakī-suteti** jñāyamāne'pi yaśodā-sutatve
vyavahāra-sambandha-sthaganārtham tathā
cādhunika-kavi-prayogaḥ---vaḍḍhante mahu-mahaṇe sambandhāṇi hnu bijjanti
iti \| athavā, devakīti yaśodāyā eva nāmāntaram \| tasya padā
caraṇen**āmbujair** iva **labdhā lakṣmīr** yena \| sarvataḥ
phullāravindam ivety adbhutopamā garbhasthā prakṛtārtho vā \| vastutas
tu **bhūr** eva tathā \| vanaṁ tu vṛndāvana-sambandhād eva bhuvas
tādṛśatvam iti samucitam eva bhuvaḥ **kīrti**-tananam \| kīdṛśam ? punar
**govinda-veṇum anu** lakṣyī-kṛtya **mattānāṁ mayūrīṇāṁ nṛtyaṁ** yatra
\| athavā, govinda-veṇur eva veṇu-dhvaniḥ \| sa eva mantras tena
mattānām iti pūrvavat \|

yad vā, govinda-veṇum anu iti chedaḥ \| govinda-veṇr eva manur
dharmopadeṣṭā yatra \| yasyoktyā vayaṁ sakalam eva kula-śīlādikam
atyajāma \| na doṣo manur abravīt ity-ādivad asyāpi vacasi prāmāṇyam \|
tadā mattānāṁ mayūrāṇāṁ nṛtyaṁ yatra \| punaḥ kīdṛśam ? **prekṣyāṇi**
darśanīyāni **adrer** govardhanasya yāni **sānūni** teṣu **aparatās**
tūṣṇīmbhūtāḥ \| **anya-samastāḥ sattvāḥ** prāṇino yasya \|
pūrva-saṅketita-sthala-smaraṇaṁ vyaṅgyam \| athavā, matta-mayūra-nṛtyaṁ
prekṣya dṛṣṭvā adri-sānuṣu aparatānya-samasta-sattvam iti
bahu-pada-sāpekṣa-samāsaḥ \| mayūrāṇāṁ nṛtyaṁ prekṣya aho amī bhāgavatā
eva bhagavad-āveśena yad evaṁ nṛtyantīti teṣāṁ nṛtyāmodenānyeṣāṁ tatra
sthitānāṁ paśu-pakṣi-mṛgādīnām api sāmājikatvena rasāveśāt tūṣṇīkatvam
iti bhāvaḥ \| aho atiramyaṁ tadā tadāsīt saṅketa-sthānam iti
smṛti-bhāvaḥ \|\| 10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
tadīya-tādṛśa-vilāsāspadasya vṛndāvanasya samprati mādhuryam adhikam
ullasaty atas tad eva didṛkṣamāṇās tatra gacchāmo vayaṁ nātra ko'pi doṣa
ity anyā āhuḥ---vṛndāvanam iti \| **bhuvaḥ kīrtiṁ** svargādibhyo
viśeṣeṇa **tanoti**, yad gato **devakī-sutasya** yaśodānandanasya
**pādāmbujābhyāṁ** **labdhā lakṣmīḥ** dhvaja-vajrādi-cihna-mayī
śobhā-sampat yena tat \| na hy evambhūtaṁ vaikuṇṭha-vanam api sambhaved
iti bhāvaḥ \|

> dve nāmnī nanda-bhāryāyā yaśodā devakīti ca \|
>
> ataḥ sakhyam abhūt tasyā devakyā śauri-jāyayā \|\| iti
> bṛhad-viṣṇu-purānam \|

evam-bhūtaṁ goṣṭha-sthalam api sambhaved iti ced āhuḥ---**govindasya
veṇuṁ** veṇu-vādyaṁ lakṣī-kṛtya **yan-mattānāṁ mayūrāṇāṁ nṛtyaṁ** tat
**prekṣya adri-sānuṣu** avaratāni uprata-kriyāṇi anyāni **samastāni
sattvāni** yatra tat \| atrāsmān nartayeti mayūraiḥ prārthitasya
govindasya veṇu-vādanaṁ tadīyaṁ tāla-gatyaiva maṇḍalībhūya nṛtyatāṁ
teṣāṁ madhye eva tasyāpi sa-nṛtyaṁ vādanaṁ tatas tad-vādyena santuṣyatāṁ
teṣāṁ pāritoṣika-svīya-divya-barha-pradānaṁ tasmai \| tena ca
vādaka-loka-rītyā sāhlādaṁ tad gṛhītvā sva-śirasy uṣṇīṣasyopari
tad-dhāraṇam \| tat-tauryātrikam āsvādayatām adri-sānuṣu praviṣṭānāṁ
sabhyānāṁ kṛṣṇasāra-kapotādi-mṛga-pakṣiṇām ānanda-jāḍyam ity-ādikaṁ
sarvaṁ didṛkṣāmahe iti bhāvaḥ \|\|10\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vṛndāraṇyaṁ
tad-vilāsāspadaṁ sadati cāruvibhāti tad-didṛkṣayā tatra gatābhir
asmābhiḥ sa preyān ārād draṣṭavyaś cen na kāpi śaṅketi bhāvena parāḥ
prāhuḥ vṛndāvanam iti \| he **sakhi** ! vṛndāvanaṁ svargādibhyo'pi
sakāśād **bhuvaḥ** **kīrtiṁ** **vi**śeṣeṇa **tanoti** **yad** yato
**devakī-sutasya** yaśodā-nandanasya **padāmbujābhyāṁ** **labdhvā**
**lakṣmīr** dhvaja-vajrāṅkuśādi-cihnamayī śobhā yena, tad iti \|

na hy etaṁ teṣv astīti bhāvaḥ \| na tvādṛk sauṣṭhavam api sambhavet ?
tatrāhuḥ---**govindasya veṇuṁ** tad-**raṇitam anu** lakṣyī-kṛtya
**mattānāṁ mayūrāṇāṁ nṛtyaṁ prekṣya adrīṇāṁ sānuṣu** kūrma-pṛṣṭha-samāsu
ūrdhva-bhūmiṣu **avaratāny** uparata-kriyāṇi **anyāni samastāni
sattvāni** kṛṣṇasāra-kapotādīni yatra tat \| tatra gatvaitat sarvam
āścaryaṁ drakṣyāmaḥ iti bhāvaḥ \|\|10\|\|

**\...**

\|\| 10.21.11 \|\|

dhanyāḥ sma mūḍha-matayo'pi[^44] hariṇya etā

yā nanda-nandanam upātta-vicitra-veśam \|

ākarṇya veṇu-raṇitaṁ[^45] saha-kṛṣṇasārāḥ

pūjāṁ dadhur viracitāṁ praṇayāvalokaiḥ \|\|

**śrīdhara-svāmī (bhāvārtha-dīpikā) :** aparā āhuḥ---he sakhi !
**mūḍha-matayas** tiryag-jātayo'**py etā hariṇyo dhanyāḥ** kṛtārthaḥ \|
**yā veṇu-raṇitaṁ** veṇu-nādam **ākarṇya** **nanda-nandanaṁ** prati
**praṇaya-sahitair avalokanair viracitāṁ pūjāṁ** saṁmānaṁ **dadhuḥ**
kṛtavatyaḥ \| kiṁ ca, **kṛṣṇasāraiḥ** sva-patibhiḥ sahitā eva **dadhuḥ**
\| asmat-patayas tu gopāḥ kṣudrāḥ samakṣaṁ tan na sahanta iti bhāvaḥ
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *aparāḥ* premavatyaḥ \|
**upāttaḥ** bārdibhir **vicitro veśo** yena tam \| asmat tas tā
**dhanyāḥ** svānukūla-patitvenety āhuḥ---*kiṁ ca* iti \| *iti bhāva*
iti\--gopānāṁ prāyo buddhi-hīnatāstīti tātparyam \| yad vā, **kṛṣṇa**
eva prīti-viṣayatvena **sāro** yeṣāṁ, te yathārtha-nāmānas tāsāṁ patayas
tv apatnīḥ kṛṣṇānurāgiṇīr ālakṣya sva-gārhasthyam eva dhanyaṁ manyante
**sme**ti \|\|11\|\|

---------------------------------------------------------------------------------------------------------------------

**kaivalya-dīpikā : dhanyāḥ sma** iti \| **mūḍha-matayas** tiryaktvāt \|
**veṇuḥ raṇito** vādito yena tam \| **nanda-nandanasya veṇu-gītam**
**ākarṇya** iti ca vaktavye **nanda-nandanam** **ākarṇya** iti
lokoktyoktam \| yathaivaṁ gāyann ākarṇito bhavadbhir ity ucyate \|
**praṇayāvalokaiḥ** prīty-utphullair nayana-nīlotpalair ity arthaḥ
\|\|11\|\| \[mu.pha. 12.5\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** punaś coḍhā
ūcuḥ---dhanyā iti dvābhyām \| **mūḍha-gatayo**\'pi **hariṇyo**\'pi
**mūḍha-gatayo** manda-gatayaḥ satyaḥ **praṇayāvalokaiḥ pūjāṁ dadhuḥ**,
svacchandam īkṣante sma, tathā na vayam ity aho dhig asmān \| asmābhir
ākarṇyata eva **veṇu-raṇitam**, na tv ākarṇanānantaraṁ hariṇya iva
praṇayāvalokaiḥ pūjāṁ kartuṁ śakyate, tatrāpi tāḥ **saha-kṛṣṇasārāḥ**
pati-sahitāḥ, evam asmākaṁ tu patayo\'sya gandha-mātreṇāpi kupyantīti
dainyam \|\|11\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.116\] ataḥ tebhyo\'pi
viśiṣṭaṁ paśu-jāti-sāhacaryād bhagavat-pālyamāna gavādi-saṅge vicaratāṁ
mṛgāṇāṁ māhātmyam tathaiva kāścid āhuḥ---**dhanyāḥ smeti** \[bhā.pu.
10.21.11\] \| bhoḥ sakhyaḥ ! vayaṁ **dhanyāḥ** **smaḥ**, visargābhāvaś
chando\'nurodhenārṣaḥ \| parama-bhāgyavatyaḥ kṛtārthā vā bhavāma ity
arthaḥ \| yato **yā** **etāḥ,** tāḥ sarvā eva **hariṇyo** **veṇu**-nādaṁ
śrutvā **nanda-nandanam** asmat-priyatamaṁ prati **pūjāṁ** **vidadhuḥ**,
sammānaṁ kṛtavatyaḥ \| katham-bhutāḥ ? **praṇaya**-yuktair
**avalokanair** eva **viracitāṁ** viśeṣeṇa kalpitām kṛṣṇasya
tad-ananyāpekṣayā tāsāṁ ca tad-adhika-pūjā-dravyābhāvena, tair eva
pūjayāmāsur ity arthaḥ \| yad vā, **vi**-śabdāt tair eva tasya pūjā
viśiṣṭā kṛtā bhaved iti \|

kiṁ ca, **kṛṣṇasāraiḥ** sva-patibhiḥ sahitā eva **dadhuḥ** \|
kathambhūtam ? **upāttāḥ** svīkṛtā **vicitrā**
vanamālā-barhāpīḍa-guñjāvataṁsādayo **veśā** bhūṣaṇāni
tat-tad-bhūṣaṇa-vastrādi-dhāraṇa-paripāṭī-viśeṣā vā chandāṁsi yena tam
\|

katham-bhūtās tāḥ ? **mūḍha-matayas** tiryag-jātayo\'pi \| kiṁ vā,
veṇu-nādākarṇanena **mūḍhāḥ** jñāna-hīnatāṁ prāptā bāhyāntaḥkaraṇānāṁ
**gatiḥ** pravṛttir yāsām \| kiṁ vā, vraje sahaja-mahimā
vividha-vaidagdhyavatyo\'pi veṇu-nādato mūḍhānāṁ jaḍānām iva gatiḥ
sthitir gati-kriyaiva vā yāsāṁ, tathā-bhūtāḥ satyaḥ \| "mūḍha-gataya"
iti pāṭhe'py ayam eva arthaḥ \|

evaṁ saty **api**-śabdasya hariṇya ity anena sambandhaḥ \| sadā
vanāntaś-cāriṇyo\'pi sarvā etā veṇu-nādākarṇana-mātreṇa śrī-kṛṣṇāntikam
āgatya tad-rūpa-darśanena kāma-mohitāḥ satyaḥ kiñcid aparaṁ vivektuṁ
kartuṁ cāśaktāḥ, kevalaṁ premṇā pūjayantya iva nirīkṣanta ity arthaḥ \|
api ity asya kṛṣṇasārair vā anvayaḥ \| tat-patayaḥ kṛṣṇasārā api saha
yugapad eva tathā cakrur ity arthaḥ \|

athavā, parama-gambhīra-prema-svabhāvato bhagavatīnāṁ tāsāṁ kadācid apy
ātmānaṁ prati dhanya-jñānaṁ na sambhavatīty ayam artho draṣṭavyaḥ \| sma
iti prasiddhau, khede vā \| etā eva dhanyāḥ yā nija-patibhiḥ sahitā eva
pūjāṁ dadhuḥ \| vayaṁ tu sarva-jñāna-kriyā-śaktiman-manuṣya-janma-prāptā
api, tatra ca sakala-sad-guṇa-vidagdha-gopa-jātayo'py adhanyā eva \|
yato vane viharataḥ śrī-kṛṣṇasya veṇu-nādaṁ śrutvā, tam abhisṛtya
tādṛśa-veśaṁ dṛṣṭvā, prema-bhareṇa viśāla-cakṣuṣī samunmīlya
prasanna-dṛṣṭibhiḥ sevituṁ nārhāmaḥ \| kadācit kāścid vā tathā sevantāṁ
nāma, tac cāsmat-patayo\'lpa-mataya iva sākṣān na sahanta iti \|

etad eva kṛṣṇasāra-śabda-prayogeṇāpi dhvanitam \| kṛṣṇa eva
sāra-bhūto\'nyat sarvam asāraṁ yeṣāṁ hariṇānām iti te dhanyā eva, gopāś
ca tad-viparītā iti \| yadyapi sarvathā gopā api śrī-kṛṣṇaika-priyāḥ
parama-dhanyā eva, tathāpi teṣāṁ vaśyatayā imā bhagavatyo lajjayā
svacchandena kim api tathā vyavahartuṁ na śaknuvantīti tathocuḥ \| evaṁ
sva-pati-parādhīnatvādinā nibhṛtaṁ jāratvena śrī-kṛṣṇa-bhajanam eva
tāsāṁ parama-prema-sampac-carama-kāṣṭhā-sampādakam ity uktam evāsti
\|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho astutarāṁ
hari-priya-sarva-jīvāśrayasya śrī-vṛndāvanasya māhātmyam, paśu-jātīnām
āraṇyānāṁ hariṇīnām api bhāgyaṁ kiṁ varṇyatām ity āhuḥ---dhanyā iti \|
**mūḍhā** viveka-hīnā **gatir** jñātaṁ yāsāṁ tāḥ, paśu-jātitvāt,
\"mataya\" iti pāṭhe\'pi tathaivārthaḥ \| tā vaktavye **etā** iti
pratyakṣatvādy-abhiprāyeṇa, etāḥ śrī-vṛndāvana-vartinyo vana-caryā vā \|
**nandasya** śrī-vallavendrasya **nandanaṁ** kumāram iti
parama-sundara-veṣa-rasikatvādikaṁ sūcitam \| śleṣeṇa nandaṁ sākṣād
ānandam apy ānandayatīti paramānanda-ghana-mūrtim ity arthaḥ \|

**upāttāḥ** svīkṛtā **vicitrā veṣāḥ** sakhibhir upāyanatayā samarpitā
vana-mālā barhā-pīḍa-guñjāvataṁsādi-bhūṣaṇāni yena, taṁ prati
**praṇayāvalokair** eva **viracitāṁ** viśeṣeṇa kalpitām iti, tāsāṁ
tad-atirikta-tat-pūjā-dravyābhāvāt, rasika-śiromaṇeś ca tasya tair eva
pūjā sampatteḥ \| bahutvaṁ gauraveṇa hṛṣṭi-paramparā-vivakṣayā vā \|
**sma** iti vismaye khede vā, aho batāsmākam īdṛśaṁ bhāgyaṁ nāstīti
bhāvaḥ \| anyait tair vyañjitam eva \|

athavā **veṇu**-nādam **ākarṇya** mūḍhā
śrī-vṛndāvana-viṣayaka-janmādi-māhātmyena sarvajñānāṁ parama-vidagdhānām
api viveka-hīnatāṁ prāptā gatiḥ**,** bāhyāntarendriya-vṛttiḥ \| kiṁ vā,
mūḍhānāṁ jaḍānām iva gatiḥ sthitir gamanam eva vā, itas tataḥ
skhalanādi-lakṣaṇaṁ stabdhatā-lākṣaṇaṁ vā yāsām \| **hariṇyaḥ** sadā
vanāntaś-cāriṇyo\'pi **praṇayāvalokair viracitām** eva **pūjāṁ dadhuḥ**,
kāma-mohitatayā kiñcid anyat kartuṁ vivektuṁ cāśaktāḥ, kevalaṁ sādaraṁ
pūjayantya iva premṇā nirīkṣantya ity arthaḥ \| asmat-sapatnyaḥ !
**api** ity asya **kṛṣṇasārair** anvayaḥ, kṛṣṇasārā api **saha**
ekadaiva tathā cakrur ity arthaḥ \| kṛṣṇa eva sāraḥ śreṣṭhaḥ
paramopādeyo yeṣām iti, śleṣeṇa gopā ninditāḥ, teṣāṁ sākṣāt
svacchandenātmanas tādṛśa-śrī-kṛṣṇa-sevā-caraṇa-śakteḥ \| anyat samānam
\|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho astutarāṁ
hari-priya-sarva-jīvāśrayasya śrī-vṛndāvanasya māhātmyaṁ tad āśrayikāṇāṁ
paśu-jātīnām api bhāgyaṁ kiṁ varṇyatām ity āhuḥ\--dhanyā iti \|
**mūḍhāḥ** viveka-hīnā **gatir** jñānaṁ yāsāṁ, tathā-bhūtā api \|
\"matayaḥ\" iti pāṭhe tathaivārthaḥ \| **hariṇyaḥ** iti vana-cāriṇyo'pi
etā dṛśyamānā iva **nandasya** śrī-vallavendrasya **nandanam** iti
dhātv-artha-balād akhila-guṇa-mahiṣṭhatvaṁ sūcitam \| evaṁ guror api
tasya nāma-grahaṇam atikṣobha-vaivaśyena vikṣipta-manasa ity uktatvāt
**upāttāḥ** svīkṛtāḥ **vicitra-veṣā**
vana-mālā-barhā-pīḍa-guñjāvataṁsādi-rūpā yena tam \| **veṇu-virutam**
iti rāgatvena aparyavasitaṁ prathama-phūtkāra-mātram uktam
anukaraṇa-śabdo hy ayaṁ \| \"raṇitam\" iti pāṭho'pi kvacit \| atra ṭīkā
punar-uktā syāt \| **kṛṣṇa** eva **sāraḥ** paramopādeyo yeṣām iti
śleṣeṇa ca sva-patayo ninditāḥ \| **pūjām** iti tāvat tava
sarvopacāraṇa-pūrṇatvaṁ jātam iti dhvanitam \| ata eva **dadhuḥ**
pupuṣuḥ sarva-pūjābhyo'dhikaṁ cakrur ity arthaḥ \|

ataḥ kriyāto'pi vaiśiṣṭyaṁ viśeṣeṇa racitāni iti \| tatra sarvatra
hetuḥ\--**praṇayāvalokair** iti bhāva-mātra-grāhiṇas tasya \| tair eva
pūjā-sampattaḥ bahutvaṁ paramparā-vivakṣayā \| **sma** iti vismaye khede
vā \| aho bata asmākam īdṛśaṁ bhāgyaṁ nāstīti bhāvaḥ \| anyat taiḥ \|

athavā, **veṇo riphitaṁ** yatra tādṛśaṁ santam **ākarṇya** śravaṇa-dvārā
jñātvā **upātta-veṣaṁ** santaṁ **praṇayāvalokair dadhuḥ**
vaśīkṛtavatyaḥ, tair eva prīti-sevām api vidadhur ity arthaḥ, abhāvi
bhūmi-patibhiḥ ity ārabhya, dadhat daśana-cucur ra-śabdam āvaḥ iti
māha-kāvyavat saṁśṛṇvāna vadamānāṁs tān rāvaṇasya guṇān janān iti
bhaṭṭi-kāvyavac ca śrīman-nanda-nandanasya śravaṇa-kriyā-karmakatvaṁ
jñeyam \| anyat samānam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** uttaratra śrī-**nanda-nandanam**
iti tu gopanāśakteḥ **veṇo raṇitaṁ** yatra tathā-bhūtam **ākarṇya**
śrotra-viṣayī-kṛtya **vicitra-veṣaṁ** santaṁ **praṇayāvalokair dadhur**
vaśīkṛtavatyaḥ tair eva **pūjāṁ** ca dadhuḥ kṛtavatyaḥ \|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prauḍhā ūcuḥ---dhanyā
ity-ādi dvābhyām \| **sma** iti vismaye \| hariṇyo'pi **mūḍha-gatayaḥ**
satyaḥ **praṇayāvalokair** yā **nanda-nandanam** etāḥ prāptāḥ satyaḥ
**pūjāṁ** **dadhuḥ** \| kīdṛśīm ? **viracitāṁ** viśeṣeṇa racitāṁ,
praṇayāvalokair viracitāṁ vā \| kiṁ kṛtvā? **veṇu-raṇitam ākarṇya** \|
tatrāpi pati-sahitā ity āhuḥ---**saha-kṛṣṇasārāḥ** \| ato **dhanyāḥ** \|
vayaṁ tu veṇu-raṇitam ākarṇyāpi praṇayāvalokaiḥ pūjayituṁ na śaknumaḥ \|
asmākaṁ patayo yato'sya nāmny **api** kupyantīti tad vayam adhanyā eveti
mūḍhānām idaṁ dainyam iti mantavyam \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho sva-ramaṇaṁ tam
anabhisṛtya vayaṁ buddhimatyo'pi sva-janma viphalī-kurmahe, yato mūḍhā
api saphalī-bhavantīti darśayantya āhuḥ---dhanyā iti \| **sma** iti
vismaye khede vā \| etādṛśaṁ bhāgyam asmākaṁ nābhūd iti bhāvaḥ \| **yā**
**veṇu-raṇitaṁ** veṇu-riphitam iti pāṭha-dvayaṁ tulyārthaṁ veṇu-nādam
**ākarṇya** nanda-nandanaṁ prati **praṇaya**-pūrvak**āvalokair** eva
**pūjāṁ dadhuḥ** pupuṣuḥ \| tāsāṁ tair api ya ātmanaḥ pūjāṁ puṣṭāṁ
manyate \| sa **nanda-nandano**'smākaṁ taiḥ punaḥ kim uteti bhāvaḥ \|
kiṁ ca, tāḥ **saha-kṛṣṇasārāḥ** patibhiḥ sahitā eva \| ayam
arthaḥ---kṛṣṇa eva prīti-viṣayatvena sāro yeṣāṁ, te yathārtha-nāmānas
tāsāṁ patayaḥ sva-patnīḥ kṛṣṇānurāgiṇīr ālakṣya sva-gārhasthyam eva
dhanyaṁ mānayanto'tihṛṣyantaḥ, anv anugacchatas tāḥ kṛṣṇam abhisārayanti
\| asmat-patayas tu kṛṣṇa-gandhāyāpi druhyanti \| dhig asmaj-jīvitam iti
\|\|11\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** sumatayo'pi vayaṁ
trapā-dharma-bhayāt kāntam anabhisarantyaḥ sva-janma viphalayāmaḥ,
trapādi-hīnās tu **mūḍha-matayo'pi** janma saphalayantīty asyāḥ
prāhuḥ\--**dhanyā** iti \| **sma** iti vismaye khede ca \| **etā
hariṇyo** **mūḍha-matayo'pi dhanyā** bacante, **yā** **veṇu-raṇitam
ākarṇya nanda-nandanaṁ** prati **praṇaya**-pūrvakair **avalokanair
viracitāṁ** pūjām **adhuḥ** pupuṣuḥ \| tāsām avalokair evaṁ sa sva-pūjāṁ
puṣṭāṁ manyate, kiṁ punar asmākaṁ tair iti bhāvaḥ \| kiṁ ca, tāḥ
**kṛṣṇasāraiḥ** sva-patibhiḥ **sahitāḥ** **pūjām adhur** iti tāsāṁ
dhanyatvaṁ, asmākaṁ tu evaṁ-bhāvābhāvād vayam adhanyā iti bhāvaḥ
\|\|11\|\|

**\...**

\|\| 10.21.12 \|\|

kṛṣṇaṁ nirīkṣya vanitotsava-rūpa-śīlaṁ[^46]

śrutvā ca tat-kvaṇita-veṇu-vicitra[^47]-gītam \|

devyo vimāna-gatayaḥ smara-nunna-sārā

bhraśyat prasūna-kavarā mumuhur vinīvyaḥ \|\|

**śrīdhara-svāmī (bhāvārtha-dīpikā) :** anyā ūcuḥ---he gopyaḥ, āścaryaṁ
śṛṇuta \| **vanitānām utsavo** yasmāt, tad **rūpaṁ** **śīlaṁ** ca yasya,
taṁ **kṛṣṇaṁ nirīkṣya,** **tena** vādita-**veṇor** asaṅkīrṇaṁ **gītaṁ**
ca **śrutvā,** **vimānair gacchantyo devyo** devānām aṅkeṣu sthitā api
**smareṇa nunna-sārāḥ** parikṣipta-dhairyā **mumuhuḥ** \| mohe liṅgam
āhuḥ---**bhraśyat-prasūnāḥ kavarāś** cūḍā yāsāṁ tāḥ \| vigatā **nīvyo**
yāsāṁ, tāḥ \| atra sarvatra vaktṛ-bhedān nātīva saṅgatir vaktavyā
\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anyāḥ* kāminyaḥ \|
*asaṅkīrṇaṁ* pṛthak pṛthak parijñāta-śrī-bhairavādi-svaram \|
*parikṣiptaṁ* cyutaṁ *dhairyaṁ* mano-dhāraṇa-sāmarthyaṁ *yāsāṁ* *tāḥ* \|
**bhrasyanti** cyavanti **prasūnāni** kusumāni yābhyaḥ, tās tathā \|
prasūnaṁ kusumaṁ samam ity amaraḥ \| prasūnaṁ tu prasūte phala-puṣpayoḥ
iti haimaḥ \| nīvī vastrāṁśuka-granthyoḥ iti yādavaḥ \| **nīvyaḥ**
kaṭi-bandha-granthyaḥ \| **muhuhuḥ** vicittā babhūvuḥ \| moṭṭāyitam idaṁ
*tad* uktam---

> kānta-smaraṇa-vārtādau hṛdi tad-bhāva-bhāvataḥ \|
>
> prākaṭyam abhilāṣasya moṭṭāyitam idaṁ smṛtam \|\| \[u.nī. 11.47\] iti
> \|

*atra* eṣu \| sarvatra sarve\'tra ślokeṣu \| nātiśayena saṅgatiḥ
prasaṅgādi-rūpāḥ \|\|12\|\|

---------------------------------------------------------------------------------------------------------------------

**kaivalya-dīpikā : kṛṣṇam** iti \| **vanitānām**
anurāga-janana-samarthānāṁ strīṇām **utsavo** yābhyāṁ te **rūpa-śīle**
svarūpācaraṇaṁ yasya tam \| tena śrī-kṛṣṇena **kvaṇitasya** vāditasya
**veṇor** **viviktam** asaṅkīrṇa-rāgaṁ **gītam** \| **devyo**
deva-striyaḥ \| **smareṇa nunnaḥ** preṣitaḥ **sāro** dhairyaṁ yāsāṁ tāḥ
\| **bhraśyat-prasūnāni** **kavarāṇi** keśa-pāśā yāsāṁ tās tathā \|
**vinīvyo** visrasta-vastrāḥ \| muhur muhur mohākhyāṁ **smara**-daśām
īyuḥ \|\|12\|\| \[mu.pha. 12.6\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** he sakhi ! santu
hariṇyaḥ, upari devyo\'pi dhanyāḥ, na punar vayam ity āhuḥ---kṛṣṇam
ity-ādi \| vanitā janitātyarthānurāgāyāṁ ca yoṣitaḥ ity amaraḥ \| tāsām
**utsavavat rūpaṁ śīlaṁ** ca yasya, taṁ **nirīkṣya,**
**tat-kvaṇita-veṇu-vivikta-gītaṁ** ca **śrutvā,** viviktaṁ
rāgāntareṇāmiśritaṁ viralaṁ vā, viviktaṁ saṅketa-bahulaṁ tad asmād ābhir
eva budhyate, nānyair iti vā \| **vimāna-gataya** iti sa-bhartṛkatvaṁ
vyajyate, bhartṛ-samīpe\'pi **smara-nunna-sārāḥ**, tal-liṅgam
āha---**bhraśyanti prasūnāni** yebhyas tathā-vidhāḥ **kavarā** yāsāṁ \|
**vinīvyaś** ca **mumuhuḥ** \| tathāpi tat-patayas tābhyo nābhyasūyanti,
vayaṁ tu sva-nimittaka-vivikta-veṇu-gītaṁ śrutvāpi pati-bhiyā na śṛṇuma
ity aho naḥ pativattvam iti dainya-glānī \|\|12\|\|

---------------------------------------------------------------------------------------------------------------------

kṛṣṇaṁ nirīkṣya vanitotsava-rūpa-śīlaṁ[^48]

śrutvā ca tat-kvaṇita-veṇu-vicitra[^49]-gītam \|

devyo vimāna-gatayaḥ smara-nunna-sārā

**bhraśyat prasūna-kavarā mumuhur vinīvyaḥ \|\|123321**

**sanātana-gosvāmī (bṛhad-vaiṣṇava-toṣaṇī) :** aho āstāṁ
śrī-vṛndāvana-vartinīnāṁ go-saṅgatyā śrī-kṛṣṇāntike carantīnāṁ tāsāṁ
māhātmyam, khecarīṇām api bhāgyaṁ kiṁ varṇyam ? ity āhuḥ---**kṛṣṇam**
iti cittākarṣakam, **vanitā** vidagdhāḥ sarvā vā strī-jātayaḥ \|
**śīlaṁ** vicitra-krīḍādi-para-svabhāvaḥ \| \"veṣam\" iti kvacit pāṭhaḥ
\| **tena kvaṇitasya** vāditasya **veṇor viviktaṁ** śuddhaṁ manojñaṁ vā
\| kiṁ vā, śṛṅgārādi-rasa-labdha-vibhāgaṁ gītam \| **vimāna-gataya** iti
sva-pati-sāhityam, vaimānikatvena akasmād āgamanaṁ
śrī-kṛṣṇa-saṅgamāyogyatvaṁ coktam, tathāpi kāma-hata-dhairyāḥ satyo
**mumuhuḥ** \| atra rūpāder nirīkṣaṇoktiḥ, tābhis tasyādṛṣṭatvāt, ata
eva tad-darśanena viśeṣato veṇu-gīta-śravaṇena ca tādṛśa-moho yukta eva
\| kiṁ vā, yadā yadā rūpādy-anubhavaḥ, tadā tadaiva moha iti \| anyatra
ca vyaktayā tad-anuktiḥ, śrī-vṛndāvana-vartināṁ mahā-bhāgānāṁ teṣāṁ
svatas tat-siddheḥ \| mohenaiva vimānato\'vatīrya śrī-kṛṣṇāntikam
āgantuṁ na śaktā iti bhāvaḥ \| aho bata sura-sundarīṇām api sammohanasya
evaṁ-bhūtasya sarva-saubhāgyāmṛta-sindhor asya darśanam apy anāpnuvatīr
asmān dhig iti \| kiṁ vā, vana-vihāriṇas tasya tathā
darśanādy-abhāva-dvayam adhanyā eva, tās tu dhanyā iti bhāvaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho āstāṁ
śrī-vṛndāvana-vartinīnāṁ śrī-kṛṣṇāntike carantīnām āsām māhātmyaṁ,
khecarīṇām api bhāgyaṁ kiṁ varṇyam ? ity āhuḥ\--**kṛṣṇam** iti
cittākarṣakam \| **vanitāḥ** tad-anurāga-yogyāḥ strī-jātayaḥ \|
**śīlaṁ** susvabhāvaḥ \| **tena kvaṇitasya viviktaṁ**
pratikūla-rāgā-miśraṇena śuddhaṁ \| kiṁ vā,
śṛṅgārādi-rasa-labdha-vibhāgaṁ gītam \| **vimāna-gataya** iti
sva-pati-sāhityaṁ vaimānikatvena akasmād āgamanaṁ
śrī-kṛṣṇa-saṅgamāyogyatvaṁ coktam \| tathāpi kāma-hata-dhairyāḥ satyo
**mumuhuḥ** \| atra rūpāder nirīkṣaṇoktiḥ tābhis tasyā dṛṣṭa-caratvāt,
ata eva tad-darśanena viśeṣato veṇu-gīta-śravaṇena ca tādṛśa-moho yukta
eva \| kiṁ vā, yadā yadaiva rūpādy-anubhavaḥ, tadā tadaiva moha iti \|
**nirīksya śrutvā** **ca** iti dvayor api mohe kāraṇatvam uktvā, tayor
vaiparītyam api janmani matam\| yadaiva khalu krama-prāptaṁ bhavatīti
mohenaiva vimānato'vatīrya śrī-kṛṣṇāntikam api gantuṁ na śaktā iti
bhāvaḥ \|

moṭṭāyitākhyānubhāvo\'yaṁ, yathoktam---

> kānta-smaraṇa-vārtādau hṛdi tad-bhāva-bhāvataḥ \|
>
> prākaṭyam abhilāsāsya **moṭṭāyitam** itīryate \|\| \[u.nī. 11.47\] iti
> \|

aho bata parama-mūḍhānāṁ hariṇīnāṁ parama-vidagdhānāṁ sura-sundarīṇām
api sammohanasyaivaṁ-bhūtasya sarva-saubhāgyāmṛta-sindhor asya darśanam
apy anāpnuvatīr asmān dhig iti \| kiṁ vā, vana-vihāriṇaḥ tasya tatra
tathā darśanādy-abhāvād vayam adhanyā iti bhāvaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tathaiva ūḍha-prauḍhā
ūcuḥ---**kṛṣṇaṁ nirīkṣya** ity-ādi \| he sakhyaḥ ! iti boddhavyam \|
santu hariṇyaḥ, devīnām api vaivaśyaṁ paśyatety āśayaḥ \|
**vimāna-gataya** ity anena bhartṛ-sahitatvaṁ dyotyate \| strīṇāṁ
svātantryeṇāpi vimāna-karaṇakāgamanāsambhavāt \| tena devyo'pi
prakṛṣṭa-jñānādimatyo'pi **kṛṣṇaṁ nirīkṣya mumuhuḥ** \| mohe liṅgam
āha\--**vinīvyo bhraśyat-prasūnāḥ** **kavarād** yāsām \| dūrasthānāṁ
tāsāṁ vanasthatvenāsya kadācit kāsāñcana darśanaṁ na saṅgacchate, tad
āśaṅkyāhuḥ---**śrutvā** **ca** iti \| yā na paśyanti, tā veṇu-ravaṁ
śrutvaiva muhyantīty arthaḥ \| svarūpam āha---**smara-nunna-sārāḥ,**
smareṇa nunnaḥ kṣiptaḥ sāro dhairyaṁ yāsām \|

kṛṣṇaṁ kīdṛśam ? **vanitotsava-rūpa-śīlam,** **vanitā**
janitātyarthānurāgāyāṁ ca yoṣiti, tāsām **utsavavat rūpaṁ** ca **śīlaṁ**
ca yasya \| **vivikta-gītam** iti viviktaṁ rāgāntareṇāmiśritaṁ viralaṁ
vā\| sva-kalpitatvāt saṅketa-bahulaṁ vā \| yat sarvair nāvagamyate,
asmābhir eva jñāyata iti bhāvaḥ \| evaṁ-vidha-vaivaśye'py āsāṁ patayo
nābhyasūyanti \| asmākaṁ niḥśvasite'py asūyanti patayaḥ \| ato
veṇu-vivikta-gītaṁ śrutvāpi na śṛṇuma ity aho naḥ kāṭhinyaṁ pāmaratā
ceti pūrvavad dainyam \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, asmākaṁ gopīnāṁ
gope kṛṣṇe ratir nātīvānucitā \| yato devyo'pi mānuṣe, tatrāpi gope,
kṛṣṇe ratimatyaḥ satya eva sva-devatvam api saphalayantīty āścaryam ity
āhuḥ---**kṛṣṇam** iti \| **vanitānāṁ** strī-mātrāṇām evānurāgiṇīnām
**utsavo** yasmāt, tathā-bhūtaṁ **rūpaṁ śīlaṁ** ca yasya, taṁ **devyo**
devānāṁ aṅke sthitā api **vimāna-gatayo** vimāna-cāriṇyaḥ **smareṇa
nunnaś** cālitaḥ **sāro** dhairyaṁ yāsāṁ, tā **mumuhuḥ** \| mohe liṅgam
āhuḥ---**bhraśyat-prasūnāḥ** yāsāṁ tāḥ \| **vigatā nīvyo**'pi yāsāṁ tāḥ
\|

moṭṭāyitam idam \| yad uktam---

> kānta-smaraṇa-vārtādau hṛdi tad-bhāva-bhāvataḥ \|
>
> prākaṭyam abhilāṣasya **moṭṭāyitam** udīryate \|\| \[u.nī. 11.47\] iti
> \|

parama-vidagdhāḥ sūkṣma-dhiyo devās taj jñātvāpi strībhyo na druhyanti,
pratyuta svīyaṁ bhāgyaṁ mānayanto nityam eva tāḥ kṛṣṇaṁ darśayituṁ
vimānam āropya ānayanti \| asmat-patayas tu druhyanty evety ato nikṛṣṭā
mṛgya utkṛṣṭā, devyo'pi dhanyā, madhyasthā mānuṣya eva vayam adhanyā iti
bhāvaḥ \|\|12\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** parāḥ kāścid
āhuḥ\--**kṛṣṇam** iti \| **vimāna-gatayo** deva-yānair nabhasi carantyo
devānām aṅkeṣu sthitā ity arthaḥ \| **devyaḥ** **kṛṣṇaṁ nirīkṣya,**
**tena kvaṇitasya** vāditasya **veṇor** **viviktam** amiśraṁ **gītaṁ**
**ca śrutvā,** **smareṇa nunnaś** cālitaḥ **sāro** dhairyaṁ yāsāṁ,
tādṛśyaḥ satyo **mumuhuḥ** \| kīdṛśaṁ kṛṣṇaṁ ? **vanitānāṁ**
jātānurāgāṇāṁ yoṣitām **utsavo** yasmāt, tādṛśaṁ **rūpaṁ śīlaṁ ca**
yasya tam \| mohe liṅgam āhuḥ\--**bhraśyat prasūnāḥ kavarāḥ** keśa-veśāḥ
yāsāṁ, **vigatā nīvyo**'pi yāsāṁ tā iti \| \"vijātīyā devyo'pi cet
tat-patibhir anivāryamāṇāḥ kṛṣṇe anurajyanti, tarhi tat-sajātīyā vayaṁ
kuto nānurajyāma ?\" ity utsāho vyajyate \|\|12\|\|

**\...**

\|\| 10.21.13 \|\|

gāvaś ca kṛṣṇa-mukha-nirgata-veṇu-gīta-

pīyūṣam uttabhita-karṇa-puṭaiḥ pibantyaḥ \|

śāvāḥ snuta-stana-payaḥ-kavalāḥ sma tasthur

govindam ātmani dṛśāśru-kalāḥ spṛśantyaḥ \|\|

**śrīdhara-svāmī (bhāvārtha-dīpikā) :** kṣaraṇa-śaṅkayaiva
**uttabhitair** unnamitaiḥ **karṇa-putāiḥ pibantyaḥ** satyaḥ \| tathā
**śāvāś** ca vatsāś ca **stana-pāne** pravṛttāḥ samanataram eva gītaṁ
śrutvā tad eva pīyūṣam uttambhita-karṇa-puṭaiḥ pibantaḥ
snuta-stana-payaḥ-kavalāḥ kevalaṁ stanebhyaḥ kṣarita-kṣīra-grāsā mukheṣu
yeṣāṁ, te **tasthur** vismṛta-kriyā babhūvur ity arthaḥ \| tatra
hetuḥ---**govindaṁ dṛśā** mārgeṇa **ātmani** manasi **spṛśantya**
āliṅgantyaḥ, ata eva **aśrūṇāṁn** **kalā** leṣā locaneṣu yāsāṁ, tā
**gāvas** te ca **śāvāḥ** \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad eva gītam eva \|
pīyūṣam amṛtam \| ity artha iti \| bālavatsānām api mahānando bhavati
kim uta viśeṣa-vidām iti bhāvaḥ \| tatra kriyā-vismṛtau \| ata eva
manasāliṅganād eva \|\|13\|\|

---------------------------------------------------------------------------------------------------------------------

**kaivalya-dīpikā : prāya** iti \| **prāya** utprekṣāyām \| **bata** aho
\| ye **munayas** te **vihagatvam** āpannā ivety arthaḥ \| **kṛṣṇena
īkṣitaṁ** **gītaṁ** śāstrasya madhye sva-prajñayā kṛṣṇenaiva dṛṣṭam ity
arthaḥ \| tenaivoktaṁ ca yat **kalaṁ** madhuraṁ **veṇu-gītam** \|
**bhujāḥ** śākhāḥ \| **vigatā anyeṣāṁ vāco** yebhyaḥ \| veṇu-gītaṁ vinā
anya-vācāṁ śravaṇaṁ nāstīty arthaḥ \|\|13\|\| \[mu.pha. 12.7\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** madhyā ūcuḥ---gāvaś
ceti \| gāvas tad-vatsāś ca kṛṣṇa-mukha-nirgata-veṇu-pīyūṣaṁ pibantyaḥ
pibantaś ca dṛśā ātmani spṛśantyaḥ spṛśantaś ca tasthuḥ, niṣpandā eva
babhūvuḥ \| vayaṁ tu paśubhyo'py adhamāḥ yatas tat pibantyo'pi gehādy
api na vismarāma iti dainyam \|\|13\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.117\] atha tato'py
adhikataraṁ sākṣāc chrī-gopāla-devena pālyamānānāṁ gavāṁ māhātmyaṁ
pūrvavad anyā gopya āhuḥ---**gāvaś ca** \[bhā.pu. 10.21.13\] iti \|
**ca**-kāras tu-śabdārthaḥ, pūrvāpekṣayā vaiśiṣṭyaṁ pratipādayati \|
**pīyuṣa**-śabdena mukhasya candratā dhvanyate \|
**kṛṣṇa-mukha**-candrato **nirgataṁ** niḥsṛtaṁ **veṇu-gīta**-rūpaṁ
**pīyūṣaṁ** **gāvaḥ** kṣaraṇa-śaṅkayaiva **uttambhitair** unnamitaiḥ
**karṇa-puṭaiḥ** śrotrāñjalibhiḥ **pibantyaḥ** parama-manoharaṁ
kṛṣṇa-veṇu-gītaṁ sāvadhānaṁ prītyā śṛṇvantyaḥ **śāvāḥ** śava-tulyāḥ
satyaḥ ī-pratyayābhāva ārṣaḥ \| yad vā, **śāvā** bālā api tasthuḥ
kevalaṁ vismṛtāśeṣa-vyāpāratayā sthāṇuvan niścalatayā\'tiṣṭhann ity
arthaḥ \| tataḥ kṛṣṇe snehātiśayodayena stanebhyaḥ snutāni kṣaritāni
payāṁsi kavalāni ca mūkhebhyo yāsāṁ tāḥ \| snutaṁ staneti
viparīta-pāṭhe\'pi sa evārthaḥ \| śāva-snuteti samasta-pāṭhe śāveṣu
vatseṣu saṅgateṣu vatsatareṣu \| kiṁ vā, abhinava-jāteṣu kathañcin
militeṣu na **snutaḥ** **stana-payo**-rūpaḥ **kavalo**
vatsa-bhakṣya-grāso yābhyaḥ, tathā-bhūtāś ca **tasthur** iti \|

parama-premāvirbhāve hetv-antaram āhuḥ---**govindaṁ** **dṛśā**
locana-mārgeṇa **ātmani** manasi **spṛśantyaḥ** āliṅgantyaḥ \| ata eva
**aśrūṇāṁ kalā** bindavo locaneṣu yāsāṁ, tāḥ \|

yad vā, **aśrūṇi kalayanti** locanebhyo varṣantīti aśru-kalāḥ, kali-valī
kāmadhenū iti prasiddheḥ \| "sṛjantya" iti pāṭhe aśru-kalā muñcantyaḥ,
tadā ca **govindam ātmani** kurvāṇā iti śeṣaḥ \| yad vā, śāvāś ca
mātṝṇāṁ stana-pāne pravṛttā vatsatarā bāla-vatsā vā tadānīm eva
veṇu-gītaṁ śrutvā, tad eva pīyūṣavad uttambhita-karṇa-puṭaiḥ pibantaḥ
mātṛ-stanebhyaḥ snutāḥ kṣīra-grāsā mukheṣu yeṣāṁ te tathā-bhūtāḥ tasthuḥ
\| anyat pūrvavad atrāpy ūhyam \|

**pibanta** itivat **spṛśanta** iti liṅga-vyatyaye boddhavyam \| bhoḥ
sakhyaḥ ! gāvo\'py evambhūtāś cet tadā mānuṣīṇāṁ gopīnāṁ
tad-eka-prāṇānām asmākam asmad-apatyānāṁ ca tat-prema-vaivaśyam ucitam
eveti tātparyam \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athānyasyā gopyā vākyam
āha---gāva iti caturbhiḥ \| yad vā, pūrva-likhitānusāreṇaiva vākyatayā
vyākhyā, tatra sarva-ślokeṣv eṣu pūrva-pūrvasmin varṇitāt padārthād
uttarottarasmin varṇyasya nyūnatvaṁ kathyate \| ato yadyapi devībhyaḥ
paramārthato vā nyūnatvaṁ na sambhavet, tathāpi premollāsasya
vicitra-gatitvāt, kvāpi kiñcid viśeṣam āśritya tat-padaṁ karoti, tathāpy
astu tāvat parama-vidagdhānāṁ devīnāṁ bhāgyam \| paśu-jātīnāṁ
manuṣyādhīnānām api gavādīnāṁ kiṁ bhāgyaṁ varṇyam ity āhuḥ---gāvaś ceti
\| tv-artha ca-kāraḥ \| pūrvato vaiśiṣṭyāya pīyūṣa-rūpakeṇa mukhasya
candratvam atikoṭi-candratāvyañjakena kṛṣṇa-mukha-śabdena pīyūṣasya
vaiśiṣṭyaṁ sūcyate \| kṛṣṇaḥ paramānanda-ghana-mūrtiḥ, atas tasya
mukha-candrān nirgataṁ veṇu-gītam eva pīyūṣam \| smeti vismaye niścaye
vā \| tasthuḥ stabdhatā-lakṣaṇaṁ sāttvika-vikāraṁ prāptā ity arthaḥ \|
govindaṁ nija-prabhum iti prītyā sparśanaṁ bodhayati \| anyat tair
vyākhyātam\|

yad vā, śāveṣu kathañcin militeṣv ai na stanebhyaḥ snuto'stana-snutaḥ
payasaḥ kavala eka-grāso'pi yābhyas tāḥ \| pāṭho'yaṁ teṣām api sammato
lakṣyate \| vaiparītya-pāṭhe savisarga-pṛthak-padatve ca śāvāḥ snutaṁ
bhagavati jāta-vātsalya-bhareṇa kṣaritaṁ stanebhyaḥ payaḥ kavalaś ca
mukhāt tṛṇa-grāso yāsāṁ tāḥ \| śāvā vatsā iti \| pakṣe, snutaṁ keṣāñcid
api navānāṁ mukhāt kṣaritaṁ stana-payo mātṛ-stana-kṣīraṁ kavalaś ca,
keṣāñcit tṛṇa-carāṇāṁ tṛṇa-grāso yeṣāṁ te \| ātmani manasi govindaṁ
spṛśantyaḥ sākṣāt samyag-darśanāśakteḥ \| tatra hetum āhuḥ---dṛśā
netreṇa aśrūṇi kalayanti varṣaṇtīti \| tathā tāḥ aśru-dhārayā
dṛṣṭyācchādanāt manasaiva paśyanta ity arthaḥ \|

yad vā, govindaṁ lehanādinā spṛśantyas tasthuḥ \| katham-bhūtam ?
ātmanīti jātāv ekatvam \| goṣu viṣaye dṛśā lakṣitaṁ gavāṁ
tādṛśa-bhāva-dṛṣṭyā tā nirīkṣamāṇam ity arthaḥ \| anyat samānam \| atas
tat-sparśanādy-abhāvena vayam adhanyā eveti bhāvaḥ \| hariṇīnāṁ devīnāṁ
ca tad-rūpa-darśana-veṇu-śravaṇe ukte, gavāṁ ca
veṇu-gīta-śravaṇa-mātreṇaiva tādṛśa-bhāva iti tābhyas tābhyaś cāviśeṣaḥ
\| ata eva ca-kāṛaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānyasyā goṣṭhyā vākyam
āha---gāva iti tribhiḥ \| tatra prathamato
nija-bhāva-virodhi-mātṛ-bhāvādīnāṁ gavāṁ varṇanaṁ pūrvavad
avahitthārthaṁ prīti-sāmānyāṁśe virodhābhāvād vivakṣitopayogārthaṁ ca \|
apy-arthe ca-kāraḥ \| loke sārāsāra-viveka-hīnatvena khyātā gāvo'pi
pīyūṣa-rūpakeṇa mukhasya candratvam atikoṭi-candratāvyañjakena
kṛṣṇa-mukha-śabdena pīyūṣasya vaiśiṣṭyaṁ sūcyate kṛṣṇaḥ khalu
paramānanda-ghana-mūrtir ucyate \| smeti vismaye \| tasthuḥ
stabdhatā-lakṣaṇaṁ sāttvika-vikāraṁ prāptā ity arthaḥ \|

govindaṁ nija-prabhum iti prītyā sparśanaṁ bodhayati \| anyat taiḥ\|
tad-asammate snuta-stana-paya iti pāṭhe snutaṁ keṣāṁcid abhinavānāṁ
mukhāt kṣaritaṁ stana-payaḥ mātṛ-stana-kṣīraṁ keṣāñcit tṛṇa-carāṇāṁ
pūrita-kaṇṭhādy-aśrūṇām, ata eva sadravatayā kṣaritaḥ kavalaś ca
tṛṇa-grāso yeṣāṁ te \| yad vā, ātmani manasi govindaṁ spṛśantyaḥ
arpayantyaḥ paścāt samyak darśanāśakteḥ \| tatra hetum āha---dṛśā
netreṇa aśrūṇi kalayanti varṣaṇtīti \| tathā tāḥ aśru-dhārayā
dṛṣṭyācchādanāt manasaiva paśyanta ity arthaḥ \| atas
tad-darśana-mātrābhāvena vayam adhanyā eveti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gāva ity-ādi-trayaṁ goṣṭhāntarasya
\|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! devyaḥ
suvaidagdhya-vaśād evaṁ bhavitum arhaty eva \| na kevalam asya strīṇām
eva moha-karo veṇu-ravaḥ \| api tu prāṇi-mātrasyaivety aparā
āhuḥ---gāvaś cety-ādi \| uttabhitair uttambhitaiḥ karṇa-puṭaiḥ pibantya
iti śatr-anta-nirdeśenātṛptatvam \| tasthur iti nivṛtta-gatayo babhūvur
iti dhvanitam \| kīdṛśyaḥ ? govindam ātmani spṛśantyo dṛṣṭyā
dṛṣṭi-randhrenātmani kṛtvā \| na kevalaṁ gāvaḥ, śāvā api sadyo-jātā
vatsā api, vastuto veṇu-raveṇaiva payaḥ prasnutam, na tu
vatsa-vātsalyena---ananya-manastvāt \| tatra snute payasi kavala eva
yeṣām abhyāsa-vaśān mukha-samparka eva, na tu pānam \| aśrubhiḥ kalā
śobhā yāsāṁ yeṣāṁ cety ubhaya-viśeṣaṇam \| tad āsāṁ paśutve'pi
svadeha-vismṛtiḥ, na tv asmākaṁ gehasyāpi \| aho naḥ prema \| tas asmān
dhig iti pūrvavad dainyam \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca strī-jātīnāṁ
sarvāsām etat kāma-vijṛmbhitam evaitan-mohanam iti vācyaṁ, yato
vatsalānāṁ gavām api mohanaṁ paśyatety āhuḥ---gāvaś ceti \|
kṣaraṇa-śaṅkayaivottabhitair unnamitaiḥ **karṇa-puṭaiḥ pibantya** eva
**tasthuḥ**, na ca tatrāpi vātsalya-bhāva eva tasthuḥ \| śāvā vatsāḥ
stana-pāne pravṛttāḥ samanataram eva gītaṁ śrutvā tad eva **pīyūṣam**
uttabhita-karṇa-puṭaiḥ pibantaḥ **stana**-pānāsāmarthyāt **stanebhyaḥ**
**snutānāṁ** **payasāṁ kavala** eva mukhena tu nigilanaṁ yeṣāṁ te
tasthuḥ, jāḍyodayena stabdhā babhūvur ity arthaḥ \| tataś ca tan-mātaro
govindaṁ dṛśā dṛṣṭvaivākṛṣyānīya netra-randhra-dvāreṇaivāntaḥ praveśya
ātmani svamanasi spṛśantyaḥ sva-manasaḥ kroḍe eva vātsalyāt
sthāpayantyas tasthuḥ \| tathā **aśrūṇy** ānandāt **kalayanti**
dhārayantīti tāḥ \| evaṁ ca sarva-prāṇināṁ kṛṣṇe nirupādhir eva premā,
kintu te saṁyogāt dhanyāḥ \| vayaṁ tu vicchedād adhanyā evety etāvān eva
viśeṣa iti bhāvaḥ \|\|13\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** na ca kāma-hetuke evaāyam
anurāgaḥ, kintu svarūpa-hetuka eveti parāḥ kāścana āhuḥ---gāvaś ceti \|
kṛṣṇa-mukhāc candrān nirgataṁ veṇu-gīta-pīyūṣam
kṣaraṇa-śaṅkayottabhitair unnamitaiḥ karṇa-puṭaiḥ pibantyo jāḍyodayena
stana-pānāsāmarthyāt stana-snuta-payaḥ-kavalāḥ stanebhyaḥ snutānāṁ
payasāṁ kavalo mukheṣu yeṣāṁ tādṛśās tasthuḥ \| gāvaḥ kīdṛśyaḥ ?
govindaṁ dṛṣṭvānīya ātmani manasi spṛśantyo'śru-kalā mumucur evaṁ śāvāś
ca tathā ca sarveṣāṁ prāṇināṁ kṛṣṇe premā tat-svarūpa-hetuka eva
tathāsmākaṁ ca, kintu tat-saṁyogāt te dhanyā vayaṁ tu tad-vicchedād
adhanyā iti bhāvaḥ \|\|13\|\|

**\...**

\|\| 10.21.14 \|\|

prāyo batāmba munayo vihagā vane'smin

kṛṣṇekṣitaṁ tad-uditaṁ kala-veṇu-gītam \|

āruhya ye druma-bhujān rucira-prabālān

śṛṇvanti mīlita-dṛśo vigatānya-vācaḥ \|\|

**śrīdhara-svāmī (bhāvārtha-dīpikā) :** bho **amba** ! mātar ! **asmin
vane** ye **vihagāḥ** pakṣiṇas te **prāyeṇa munayo** bhavitum arhanti \|
kutaḥ ? **kṛṣṇekṣitaṁ** kṛṣṇa-darśanaṁ puṣpa-phalādy-antaraṁ vinā yathā
bhavati. tathā **rucirāḥ pravālā** yeṣāṁ, tān **druma-bhujān** vṛkṣāṇāṁ
śākhā **āruhya,** **tena** śrī-kṛṣṇena **uditaṁ** prakaṭitaṁ
**kala-veṇu-gītaṁ** kenāpi sukhena **amīlita-dṛśas** **tyaktānya-vācaś**
ca santo ye śṛṇvantīti \|

tathā hi---munayaḥ śrī-kṛṣṇa-darśanaṁ yathā bhavati tathā
vedokta-karma-phala-parityāgena veda-druma-śākhārūḍhā
rucira-pravāla-sthaṇīyāni karmāṇy evopādadānāḥ sukhinaḥ santaḥ
śrī-kṛṣṇa-gītam eva śṛṇvanti \| atas ta evaite bhavitum arhantīti bhāvaḥ
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kācit kiñcid yogajñā
sva-mātaraṁ vadati \| yad vā, ambeti sakhīṁ prati sambuddhiḥ \|
bhāvāviṣṭa-pramadā-svabhāvatvāt \| hetuṁ śaṅkate---kuta iti \| kenāpi
vaktum aśakyenety arthaḥ \| upādadānāḥ svīkurvāṇāḥ \| yataḥ
śrī-kṛṣṇa-gītaṁ śṛṇvanti ato hetoḥ \| janmāntarābhāsa-vaśād ity arthaḥ
\| ta eva munaya eva ete pakṣiṇaḥ \| iti bhāva iti \| na hi
janmāntarābhyāsaṁ vinā bhagavad-gīta-śravaṇe pravṛttir bhavati \|
pūrvābhyāsena tenaiva hriyate hy avaśo'pi saḥ iti gītā-sūkteḥ \|\|14\|\|

---------------------------------------------------------------------------------------------------------------------

**kaivalya-dīpikā :** **prāya** iti \| **prāya** utprekṣāyām \| **bata**
aho \| ye **munayas** te **vihagatvam** āpannā ivety arthaḥ \| **kṛṣṇena
īkṣitaṁ** **gītaṁ** śāstrasya madhye sva-prajñayā kṛṣṇenaiva dṛṣṭam ity
arthaḥ \| tenaivoktaṁ ca yat **kalaṁ** madhuraṁ **veṇu-gītam** \|
**bhujāḥ** śākhāḥ \| **vigatā anyeṣāṁ vāco** yebhyaḥ \| veṇu-gītaṁ vinā
anya-vācāṁ śravaṇaṁ nāstīty arthaḥ \|\|14\|\| \[mu.pha. 12.8\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** mugdhā ūcuḥ---prāyo
batety-ādi \| bata khede \| asmābhir eva bhavituṁ na śakyata iti khedaḥ
\| asmin vane vihagāḥ prāyo munayaḥ \| yataḥ kṛṣṇekṣitaṁ yathā bhavati,
tathā sthiteḥ kṛṣṇena kṛṣṇe vā dṛśyante \| tathā druma-bhujān
āruhyāsanaṁ kṛtvā mīlita-dṛśa ānandātiśayena camatkārātiśayāt madhye
madhye kṛṣṇa kṛṣṇeti mātraṁ vadanti anyadā tu maunena eva \| ato munayaḥ
\| āsana-dhyāna-maunādayo hi muni-dharmaḥ \| kadā vayam evaṁ bhaviṣyāma
ity abhilāṣa-smaya-viṣādānāṁ śāvalyam \|\|14\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛhad-bhāgavatāmṛta 2.7.115\]
atha tebhyo\'pi viśiṣṭaṁ bhagavac-chatrāyamāṇa-vṛkṣādi-cāriṇāṁ pakṣiṇāṁ
māhātmyaṁ pūrvavad veṇu-nāda-śravaṇa-mohitāḥ kāścid
gopyo\'vadan---**prāyo batāmbeti** \[bhā.pu. 10.21.14\] parama-mohena
dhairya-hānyā śrī-yaśodām eva kāñcid anyāṁ vā nija-sakhīm eva
sambodhayati---he ambeti \|

**bateti** harṣe \| **asmin vane** śrī-vṛndāvanākhye ye **vihagāḥ,** te
sarve\'pi **munayo** bhagavad-dharma-parāḥ paramarṣaya eva jñāyantām
prāyo bāhulye tena ca munibhyo\'pi śreṣṭhāḥ \| kecid iti pūrvoktavad
boddhavyam kvacit prāyeṇa te iti pāṭhaḥ \| arthaḥ sa eva \|

tan-munitve hetuḥ---**tad** anirvacanīyam **uditam** āvirbhūtaṁ
**kala-veṇu-gītaṁ** madhurāsphuṭa-dhvanir veṇor gītaṁ
śrī-vṛndāvana-go-gopa-gopī-gaṇa-gāthādi-rūpaṁ **ye** **śṛṇvanti** \|
kathambhūtam ? **kṛṣṇena** **īkṣitaṁ** dṛṣṭaṁ svayam evotprekṣitaṁ
pūrvaṁ tādṛśābhāvāt \| yad vā, kṛṣṇekṣitaṁ kṛṣṇa-kartṛkaṁ sva-viṣayakaṁ
sva-kartṛka-kṛṣṇa-viṣayakaṁ vā darśanaṁ yathā syāt, tathā \| **drumāṇāṁ
bhujān** **āruhya** kṛṣṇasya ātmanaś cāntarāle patra-pallavādikaṁ
darśana-vyavadhāyakaṁ yatra na vartate ca,
patra-puṣpa-phala-bhakṣaṇādi-sva-sva-vyāpāra-parihārādi-prakāreṇa
tad-darśanaṁ sampadyate \| **tad** yathā vṛkṣāṇāṁ śākhā adhirūḍhāḥ santa
ity arthaḥ \| tena śrī-kṛṣṇena uditaṁ prakaṭitam \|

kiṁ vā, sa kṛṣṇa udito bhavati, yasmāt vṛkṣa-latādy-āvṛtasyāpi tasya
vijñāpakam ity arthaḥ \| **rucirāḥ pravālā** nava-pallavāni yeṣāṁ, tān
apīti darśana-vyavadhāna-sambhave sukha-bhoga-sampattau ca hetuḥ \|
tataś ca kenāpy anirvacanīyenānandena **mīlita-dṛśas** tathā
tyakta-kṛṣṇa-kṛṣṇeti-vyatiriktānya-vācaś ca ye bacante śrī-kṛṣṇa-parā hi
**munayaḥ** śrī-kṛṣṇa-darśanaṁ yathā syāt, tathā
rucira-pravāla-sthānīya-vicitra-sat-karma-prakāśaka-veda-druma-śākhārūḍhāḥ,
Yair vedair yena ca prakāreṇa śrī-kṛṣṇa-sākṣātkāro bhavati, tān
evādhīyamānās tenaiva sarva-karma-phalārpaṇādinā prakāreṇa
vedokta-karmāṇi svīkurvantaḥ \| kiṁ vā, vedān adhīyānā api tad-arthān
abhimṛśanto\'pi tad-ukta-karmāṇy ārambhato\'pi śrī-kṛṣṇa-darśanāya
parama-manoramaṁ tad-gītam eva śṛṇvanti na tu vedādhyayanādiṣv
āsajjante[^50] \| tataś ca hṛdaya-madhya eva taṁ sphuṭaṁ paśyantaḥ
paramānandena mīlita-dṛśaḥ kevala-tan-nāma-saṅkīrtana-parā bhavantīti \|

athavā ye bhagavat-parā munayas te\'smin vane vihagāḥ santo veṇu-gītaṁ
śṛṇvanti \| kiṁ vā, svāmi-vyākhyānusartavyā \| munaya ātmārāmāḥ
sarve\'pi vihagā eva bhavitum arhanti \| tataś ca prāya iti kathañcit
kaścid daiva-hato māyā-mohito na bhavatv evety arthaḥ \| yatas teṣāṁ yad
abhimataṁ tato\'dhikataram apy atra sukhena saṁsidhyatīty
abhipretyāhuḥ---kṛṣṇety-ādi \|

anyad yathā-pūrvam unneyam \| athavā, vṛndāvanāntar-vartināṁ
kīṭa-viśeṣāṇām alīnām api bhagavad-bhakti-mukhya-munitvāpekṣayā[^51]
tebhyaḥ śreṣṭhānāṁ pakṣiṇāṁ śraiṣṭhyam eva yujyata ity evaṁ vyākhyeyam
\| asmin vane ye vihagās te munaya iva munayaḥ
vṛndāvanāntar-vāsādi-sādṛśyena bacante \| kiṁ ? kākvā naiva tatra hetum
āha---kṛṣṇa ity-ādi \| anyat samānam \|

**bata**-śabdasya khedārtham aṅgīkṛtyāsya ślokasya tātparyaṁ kalpanīyam
idam---\"aho kaṣṭaṁ dhig asmān śrī-kṛṣṇaika-paratā-vihīnāḥ, yato vane
gatasya sataḥ śrī-kṛṣṇasya darśanaṁ tad-veṇu-gīta-śravaṇaṁ ca
sarva-parityāgena druma-śākhāsv adhiruhya kartuṁ na śaknumaḥ \| na ca
tad-darśanābhāvena mīlita-dṛśo bhavāmaḥ, nāpi vigatānya-vācaḥ" iti
\|\|115\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho
śrī-kṛṣṇa-pālyamānānāṁ gavāṁ dhanyatvam, vanyānāṁ vihaṅgamānām api
bhāgyaṁ kiṁ varṇyam ity āhuḥ---prāya iti bāhulye, mayūrādīnāṁ keṣāñcit
prema-nṛtyādinā parama-bhakta-sāmyāt \| bateti vismaye, he anyveti
prema-vaivaśyena sva-sakhīṁ praty eva mātṛtayā sambodhanam,
kāñcid-vṛddhāṁ prati vā \| kiṁ vā, ayaṁ
bhāvāviṣṭa-pramadājana-kathā-svabhāvaḥ, yad vismayādau mātarity uktiḥ,
kṛṣṇekṣitaṁ sva-kartṛkaṁ kṛṣṇasya darśanaṁ tat-kartṛkaṁ vā sva-darānaṁ
yathā syāt tathā druma-bhujān āruhya tad upari sthitvā, rucira-pravālān
iti tad darśanety avadhānaṁ sukha-bhogas-ādhanaṁ ca darśitam, tathāpi
kṛṣṇekṣitaṁ yathā tathā śṛṇvanti, mīlita-dṛśordham udrita-dṛśo
mahā-prema-sampattyā alasa-dṛṣṭaya ity arthaḥ \| vigatā anyāḥ kṛṣṇa
kṛṣṇeti vyatiriktā vāco yeṣām, atas ta eva dhanyā iti bhāvaḥ \|

anyat tair vyañjitam, tatra bhāvārther ucira-śabdād bhagavat karmāṇīti
bodhavyam iti, athavā, prāya iti vitarke, munaya ātmā-rāmāḥ
śrī-sanakādayo\'smin vane vihagā eva babhūvur ity arthaḥ \| tatra
prayojanam āhuḥ---kṛṣṇety-ādinā \| kṛṣṇena īkṣitaṁ svayam evotprekṣitaṁ
pūrvaṁ tādṛśābhāvaṭ, tad anirvacanīyam uditaṁ svayam evāvirbhūtam, iti
veṇu-gītasya sac cid ānanda-rūpatābhipretā \| kiṁ vā, sa kṛṣṇa uditaḥ
prakaṭo bhavati yasmāt, vṛkṣa-latādy āvṛtasyāpi tasya tasya vijñāpakam
ity arthaḥ kalayati jagac cittam ākarṣatīti kalāṁ veṇor gītam, drumasya
bhujān ucca-dīrgha-pṛthu-śākhās tatrāpi tad upari sthitān komalatvādinā
rucirān pravālān āruhyeti samyak śravaṇāsiddhy arthaṁ prema-vaivaśyena
pāta-parihārāya ca mīlitā mudritā ācchānnā dṛk ātma-tattvādi-jñānaṁ
yeṣāṁ tathā-bhūtāḥ santaḥ, vigatā anyeṣāṁ kṛṣṇa-vyatiriktānāṁ vāk,
tathāpi kiṁ punar vicārādikaṁ yebhyaḥ, pūrvavad eva vā \| anyat samānam
\|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho astutarāṁ
śrī-kṛṣṇa-pālyamānānāṁ gavāṁ dhanyatvaṁ vanyānāṁ vihagānām api bhāgyaṁ
kiṁ varṇyam ity āhuḥ---prāya iti \| bāhulye mayūrādīnāṁ keṣāñcit
prema-nṛtyādinā para-bhakta-sāmyāt vartate vismaye he ambeti ayaṁ
bhāvāviṣṭa-pramadājanakathā-svābhāvaḥ yat khalu tac chūnye tat
sambodhanaṁ sva-sakhībhyonva-varṇayann ity uktatvāt kṛṣṇekṣitaṁ
svakartṛkaṁ kṛṣṇasya darśanaṁ tat kartṛkaṁ vā sva-darśanaṁ yatra tat
yathā syāt tathā druma-bhujān āruhya rucira-pravālān iti teṣām apy
aṅkurādi-vikāro darśitaḥ vihagānām api tad api tad darśane vyavadhānaṁ
sukha-bhoga-sādhanaṁ ca darśitaṁ tathāpi kṛṣṇakṣitaṁ yathā syāt tathā
śṛṇvanti mīlita-dṛśaḥ ardhamudrita-dṛśaḥ
mahā-prema-sampatyākṣa-sadṛṣṭaya ity arthaḥ \|

vigatā manaḥ śravaṇa-vāg indriyebhyo nirgatā anyā muralī-vāgvyatiriktā
vāco yeṣāṁ atas ta eva dhanyā iti bhāvaḥ \| anyat taiḥ tatra bhāvārthe
rucira-śabdād bhagavad arpita-karmāṇīti bodhavyam iti athavā prāya iti
vitarke munayaḥ ātmā-rāmāḥ śrī-sanakādayo'smin vane vihagā eva babhūvur
ity arthaḥ \| tatra prayojanam āhuḥ---kṛṣṇety-ādinā kṛṣṇena īkṣitaṁ
svayam evotprekṣitaṁ kalpitaṁ pūrvaṁ tādṛśābhāvāt teneva uditam
uttarottara-prakaṭita-guṇaṁ iti veṇu-gītasya brahma-samādhito\'py
ākarṣakatā darśitā kalayati jagac cittam ākarṣatīti kalaṁ veṇor gītaṁ
tādṛśa-munitve liṅgam āhuḥ---rucir pravālān vicitropaśākhāmayān
druma-bhujān veda-śākhā-rūpān āruhyātikramya tad abhi-niveśam api
parityajya mīlitā āvṛtā dṛk dehādi-jñānaṁ yais tathā-bhūtā api vigatā
anyeṣāṁ kṛṣṇa-vyatiriktānāṁ vāk kathāpi kiṁ punar vicārādikaṁ yebhyaḥ
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇekṣitaṁ tenaiva prathamam
avagataṁ tasmād uditaṁ rucireti drumāṇām api vikāraḥ sūcitaḥ \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punar mugdhā ūcuḥ---prāyo
batety-ādi \| bata khede \| adya āścarye \| asmin vane prāyaḥ sākalyena
vihagā munayo manana-śīlā vigata-rajas-tamaskāḥ \| yataḥ kṛṣṇekṣitaṁ
yathā bhavati, yatra sthite kṛṣṇena dṛśyante \| kṛṣṇo vā dṛśyate, tatra
druma-bhujān śākhā āruhya tad-uditaṁ tad vacaḥ kala-veṇu---gītaṁ ca
śṛṇvanti \| kīdṛśāḥ ? vigatā anyāḥ kṛṣṇa-kṛṣṇeti-vāg-atiriktā vāco yeṣām
\| samaye yadā tad-uditaṁ kala-veṇu-gītaṁ vā na śṛṇvanti, tadā kṛṣṇa
kṛṣṇety evaṁ bhāṣanta ity anya-śagbda-rahitāḥ \| druma-bhujān āruhyeti
āsanam, munaya iti dhyānam \| kṛṣṇekṣitam iti darśanam \| śṛṇvantīti
śravaṇam \| vigatānya-vāca iti maunaṁ kīrtanaṁ ceti muni-dharmair ebhir
amī munaya eva \| kadā vayam evaṁ vanasthā bhūyāsma ity
autsukya-viṣādādbhutānāṁ śāvalyam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vatsā api viṣaya-grāhiṇyo
viṣaya-rasa eva tatropādhir astīty ata ātmārāmā munayo jñānena sarvān
eva bhāvāṁs tyaktavanto nirvikārāḥ kṛṣṇena kṣobhayituṁ na śakyā ity api
na vācyam \| yatas tān api sva-mādhuryeṇākṛṣya sammohayatīty
āhuḥ---prāya iti \| **bata** iti vismaye \| **amba** iti sakhīṁ praty
api sambodhanam \| bhāvāviṣṭa-pramadānāṁ svabhāva evaiṣaḥ \| **vihagā
munaya** eva bhaveyur ity
arthaḥ---vana-vāsa-dṛṅ-nimīlana-mauna-naiścalyādy-asādhāraṇa-dharma-darśanāt
\| ye **druma-bhujān āruhya** veṇu-gītaṁ śṛṇvanti **rucira-pravālā** iti
druma-bhujān api veṇu-gītānandāt muni-jana-sparśānandāt cāṅkurādi-vikāro
darśitaḥ **kalayati** jagac-cittaṁ kṣobhayatīti \|

kala-veṇu-gītaṁ kīdṛśam ? **kṛṣṇe eva īkṣitam**, na tu
śakra-parameṣṭhi-rudra-viṣṇuṣu gāna-sraṣṭṛṣv api dṛṣṭaṁ munīnām eṣām
atiprācīnatvāt tatra tatra sarvatrāvārtia-gatitvāt
bahuśo'vakalita-tat-tad-gītatvāc tat-tat-kṛta-saṅgīta-śāstrābhijñatvāc
ceti bhāvaḥ \| na cāsya gānasya ko'py anyaḥ sraṣṭā sambhaved ity
āhuḥ---**tad uditaṁ** tasmāt kṛṣṇād eva uditaṁ āvirbhūtaṁ kṛṣṇa evāsya
sraṣṭeti gītasyānanya-vedyatvaṁ vyañjitam \| ata eva brahma-rudrādibhir
iva kṛṣṇena sva-saṅgīta-śāstram api grāhakāsambhavād eva na kṛtam iti
jñeyam \| ata evātyapūrva-gīta-rasāsvāda-vaśān mīlita-dṛśaḥ vigatā
anyasya brahmānandānubhavasyāpi vāk paraspara-kathanaṁ yeṣāṁ te iti
samprati tam api parityajyāmī kṛṣṇānanda-mattā evābhuvann iti bhāvaḥ
\|\|14\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tat-svarūpa-hetukatvaṁ
tat-premṇo draḍhayantyo'nyāḥ prāhuḥ---prāya iti \| bateti vismaye anveti
sakhīṁ prati sambodhanaṁ he sakhi ! asmin vane vihagāḥ pakṣiṇaste
prāyeṇa munaya eva bhaveyuḥ ye kṛṣna eva na tu brahma-rudrādāvīkṣitaṁ
dṛṣṭaṁ tasmāt kṛṣṇādevoditaṁ prādurbhūtaṁ kala-veṇugītaṁ śṛṇvanti
rucirāḥ pravālā yeṣāṁ tāṁ drumabhujānāruhyālambya tat-sukhen
mīlita-dṛśaḥ vigatā anyavāco yeṣāṁ te tūṣṇīṁstutvā ity arthaḥ \| mūnaya
khalu vedokta-karma-phala-parityāgena veda-druma-śākhā-rūḍhās tad uktāni
niṣkāma-karṇyeva rucira-pravālasthāniyāni kathañcid upādadānāḥ
śrī-kṛṣṇa-gītam eva śṛṇvantīti tal-lakṣaṇākrāntātvān munaya eva syuḥ
śrutiś ca tam evaikaṁ jānatha ātmānam anyā vāco vimuñcatha amatasyaiva
setuḥ iti tathā ca svarūpa-hetukas teṣāṁ premeti \|\|14\|\|

**\...**

\|\| 10.21.15 \|\|

nadyas tadā tad upadhārya mukunda-gītam

āvarta-lakṣita-manobhava-bhagna-vegāḥ \|

āliṅgana-sthagitam ūrmi-bhujair murārer

gṛhṇanti pāda-yugalaṁ kamalopahārāḥ \|\|

**śrīdhara-svāmī (bhāvārtha-dīpikā) :** āstāṁ cetanānāṁ kathā,
**nadyo**'py **āvartaiḥ** paribhramair **lakṣitena** sūcitena
**mano-bhavena** kāmena **bhagno vego** yāsāṁ tā **āliṅganena
sthagitam** ācchāditaṁ yathā bhavati tathā **ūrmaya** eva **bhujāḥ,**
taiḥ **kamalopahārā** kamalāny upaharantyo **murāreḥ pāda-yugalaṁ
gṛhṇanti** dhārayanti \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā veṇu-vādana-kāle \|
tat veṇu-gītam \| upadhārya prāpya \| yady apy acetaneṣu kāma-vego
vaktum aśakyas tathāpi tad adhiṣṭhātṛṇāṁ devānāṁ cetanataiva gaṅgādibhyo
bhīṣmādy utpattiśruteḥ \| ata evoktam-manobhava-bhagna-vegā iti \|
sthage---ācchādane dhātuḥ \| yadaṅgamāliṅyate tadāliṅgakāṅgenācchāditaṁ
bhavatīti prasiddham eva \| upaharantyaḥ samarpayantyaḥ \|
tadāmbukamalād arśanād arthāntaram āha salilaṁ kamalaṁ jalam ity
amarokteḥ kamalasya jalasyopahāraḥ pādādi-prakṣālanārthaṁ yāsāṁ tāḥ iti
\|\|15\|\|

---------------------------------------------------------------------------------------------------------------------

**kaivalya-dīpikā : nadya** iti \| **tad** adbhutaṁ **manobhavena**
kṛṣṇa-viṣayayā ratyā **bhagno vego** yāsāṁ tāḥ \| sa ca **āvartanena**
jala-madhya-bhramaṇena **lakṣitaḥ** bhagavaty udita-gāḍha-bhāvatvāt \|
tatraiva bhramantyo'taḥ parato gantuṁ na śaknuvantīty arthaḥ \|
pravāha-madhye **āliṅgitena sthagitaṁ** saṁvṛtaṁ tīre ūrmi-bhujair
gṛhṇanti \| so'yam ayogyeṣv api sarid-ādiṣu bhāva-samāropo rasābhāsa ity
ucyate \| yad āhuḥ---tad-ābhāsā anaucitya-pravartitā iti \|\|15\|\|
\[mu.pha. 12.9\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** he sakhi ! nadīnāṁ
pravāhaḥ svabhāvena vegavān eva, tam api nadyo viṣtanbhayanti, svabhāvam
api dūrī-kurvanti, asmākaṁ dhairya-lajjādi-tyāge kā śaṅketi sodāharaṇaṁ
punaḥ prauḍhā ūcuḥ---nadyas tad eti \| tad iti sarvanāmno
buddhistha-vṛttitve\'smad-vidhārthaṁ yat śaṅketi tam ity arthaḥ \|
āvartai-lakṣito yo mano-bhāvo mano-rathaḥ kāmo vā tena bhagnā vegā
yāsām, ūrmaya eva bhujā utkaṇṭhātiśayād-bhūjānāṁ bāhulyam ūcitam eva \|
pāda-kamalaṁ viśinaṣṭi---āliṅgana-sthagitam, kṛṣo\'pi tad abhiprāyaṁ
jñātvā pāda-padmaṁ sthagitaṁ karoti \| kamalānyevoparāhā upayanāni
yāsām, tasmād vayam atipravāha-rūpaṁ gehādy āveśaṁ sthagayitvā
niḥsaṅkocam evāsya caraṇam arcayāma iti vastu maty abhilāṣautsukyānāṁ
sāṅkaryam \|\|15\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.111\] tato\'pi
vraja-bhūmi-sambandha-viśeṣeṇa śrī-bhagavan-mahā-prasāda-pātrāṇāṁ
bahir-dṛṣṭyā\'cetana-jala-pravāhavatīnām api nadīnāṁ māhātmyaṁ sarvāsām
eva sādhāraṇyena jagau \| tathaiva kāścid ārtā evāhuḥ---**nadyaḥ**
\[bhā.pu. 10.21.15\] iti śrī-yamunā-mānasa-gaṅgādyāḥ \| athavā,
sarva-nadī-śreṣṭhā bhagavat-priyatamā śrī-kālindy eva \| bahu-vacanaṁ
gauraveṇa \| tat-sāhacaryād anyā api svata eva prāptāḥ syuḥ \|

bhoḥ sakhyaḥ ! **nadyo\'pi** **tad** anirvacanīyaṁ veṇu-nādāmṛta-mayaṁ
**mukundasya gītam** \| yad vā, **murārer mukundasya**
parama-sukha-pradaṁ ca tad-gītaṁ ceti, tathā tad **upadhārya** samīpe
sāvadhānaṁ śrutvā, karṇa-dvārā hṛdaye dhṛtvā vā, **tadā** tat-kṣaṇam eva
**āvartair** jala-bhramarikābhir **lakṣitena** sūcitena **manobhavena**
kāmena **bhagno vegaḥ** sroto javo yāsāṁ tathā-bhūtāḥ satyaḥ \|

yad vā, **āvartāḥ** kāma-vikāra-bhaṅgāḥ, teṣāṁ lakṣaṁ tārakāditvād ita
ca tad-yukto yo manobhavas tena bhagna-vegāḥ satyaḥ \| athavā,
mukunda-gītasya yā mā lakṣmīḥ sampat, tasyā āvartaḥ parivṛttiḥ paramparā
vā, tena lakṣito darśito\'bhivyajito yo manobhavas tena bhagna-vegāḥ \|
evaṁ sati tac-chabdena pūrva-ślokastha-veṇu-gītam iti parāmarśaḥ \|
prema-moha-bhayena ca tat sphuṭaṁ na nirdidiśur iti jñeyam \|

**ūrmaya** eva **bhujāḥ**, tair **āliṅganena sthagitam** ācchāditaṁ
yathā bhavati, tathā tasya **pādayor yugalam** eva **gṛhṇanti,**
parama-dainyena dhārayanti hṛd-roga-vegopaśamanāya \| yad vā, āliṅganena
sthagitaṁ stabdham ādara-rahitam api pāda-yugalaṁ kāma-vihvalatayā
gṛhṇanti \| kiṁ vā, sadā vicitra-gaty-ādi-cañcalam api āliṅganena
sthagitaṁ stabdhaṁ sparśa-sukhena susthiraṁ sat pāda-yugalaṁ sarvair
evormi-bhujaiḥ premṇā gṛhṇanti \|

kathambhūtāḥ ? **kamalopahārāḥ** kamalāny evopahārāḥ
śrī-caraṇa-yugma-pūjā-sāmagryo yāsāṁ, tāḥ pūjārthaṁ tat-priyatvāt
kāma-vegopahatatvāt kamalāny evopaharantya ity arthaḥ \| yad vā,
kamalayā lakṣmyāpi upahāraḥ pūjanaṁ yāsāṁ, tāḥ ukta-rītyā lakṣmyā api
pūjyāḥ \| tasyā apy adhika-saubhāgyavatya ity arthaḥ \|
upahāra-śabdenedam api dhvanyate \|

nadyo mohana-veṇu-gītaṁ śrutvā sahajā sva-pati-samudrābhigamana-tvarāṁ
parihṛtya, mūrtimatyo bhūtvā, maṇi-mauktikādi-divya-hāravatyo\'pi
kṛṣṇa-priya-vraja-jātānāṁ tat-priyāṇāṁ kamalānām upahārair hārāṇām upari
vartamānair hārair bhūṣitāḥ satyaḥ ūrmi-sadṛśair dīrghair
bahutara-bhujair murāreḥ pāda-yugalaṁ gṛhṇanti susthirīkṛtya samyag
āliṅgantīti \| atas tā eva parama-dhanyās tadīya-priyatamāḥ, na tu vayam
\| yato durbhagāṇām asmākaṁ na tad-veṇu-gīta-śravaṇa-sāmarthyaṁ, na ca
kṛṣṇa-kāmena sva-pati-sevādi-gṛha-kṛtya-pravāhoparamaḥ \| nāpi
prakaṭa-mūrtitayā tadīya-bhajanocita-veśa-bhūṣādi-dhāraṇa-naipuṇyam \|
nāpi ca bahavo dīrgha-pṛthu-bhujā yais tat-pāda-padmasyaikasyāpi
tyājita-cāpalyatayā vakṣaḥ-stanādiṣu sudṛḍhāliṅgana-sambhāvanāpīti
\|\|111\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho astutarāṁ sacetanānāṁ
māhātyam, acetana-jalamayīnām api nadīnāṁ bhāgyaṁ kiṁ varṇyatām ity
āhuḥ---nadaya iti \| śrī-kālindī-mānasa-gaṅgādyāḥ, tat-parama-mohanam
upadhārya svata eva nikaṭāyātaṁ sāvadhānaṁ śrutvety arthaḥ \| tadā
tatkṣaṇa evety asya āvartetipadena gṛhnantīty anena vānvayaḥ \| murāre
iti muro nāma mahādaityaḥ śrī-śivavarato vakṣyasi hastārpaṇa-mātreṇa
sarva-prāṇa-haro deva-varga-bhayaṅkaraḥ śrī-vāmana-purāṇe prasiddhaḥ,
tasyārirnārāyaṇaḥ---tasmān nandātmajo\'yaṁ te nārāyaṇa-samo gūṇaiḥ
\[bhā.pu.10.8.19\] iti gargoktes tan nāmabhivraje kṛṣṇasya
vyapadiśyamānatvād-guṇa-sāmyāc ca \| muro yathā tena pūrvaṁ līlayā hatas
tathāsmākaṁ vadhodyoto māro\'pi tvayā nirasyatām ity abhiprāyeṇa tasya
pādābjayor yugalam eva paramārtyā gṛhṇntī, kamalāny apaharantyas
tat-priya-puṣpāṇi balitvenārpayanta ity arthaḥ \| atas tad-bhāvādvayam
adhanyā eveti bhāvaḥ \|

anyat tair vyākhātam \| yad vā, tad veṇu-nādāmṛtamayaṁ murāre mukundaṁ
parama-sukha-pradaṁ mohanatvādinā tat sadṛśaṁ vā gītam, āvartāḥ
kāma-vikāra-bhaṅgās teṣāṁ lakṣam, tārakādi-tvāditac, tad-yukto yo
manobhavas tena \| yad vā, mukunda-gītasya mā lakṣmīḥ sampattasyā
āvartaḥ parivṛttiḥ paramparā vā, tena lakṣito darśito\'bhivyañjitao yo
manobhavas tena bhagna-srota-vegāḥ satyaḥ, bhagavad
viṣayaka-gāḍha-bhāvena tatraiva paribhramantyaḥ, na tu parato gantuṁ
śaknuvatya ity arthaḥ \| tataś ca tad ity anena kala-veṇu-gītam eva
parāmṛṣṭam, vyaktaṁ ca tan moha-śaṅkayā noktam, āliṅgane sthagitaṁ
stabdham ādara-haritam api \| yad vā, sadā vicitra-gatyā cañcalam api
āliṅganena tad arthaṁ vā sthagitaṁ susthitam \| itthaṁ kamalayā
lakṣmyāpi upahāraḥ baly arpaṇa yāsu tasyā api pūjyā ity arthaḥ \|
ukta-prakāreṇa tato\'pi saubhāgyādikyāt, anyat samānam,

upahārādi-śabdena śleṣata idam api sūcyate nadyo mohana-veṇu-gītaṁ
śrutvā sahajāṁ svapati-samudrābhigamanatvarāṁ visṛjya mūrtimatyo bhūtvā
maṇi-mauktikādi-divya-hāravatyo\'pi jatyaiva śrī-kṛṣṇa-priyāṇāṁ
viśeṣataṁ ca śrī-vṛndāvana-jātānāṁ kamalānām upahāraiḥ, upari vinyas
tair hārair bhūṣitāḥ satya ūrvi-sadṛśair dīrghair bahubhir
bhujai-murāreḥ pāda-yugalaṁ susthirīkṛtya samyag āliṅgantīti \| atas tā
eva parama-dhanyāḥ, vayantu durbhagā eva, yato na tad veṇu-gīta-śravaṇaṁ
sidhyet, na ca svapati-sevādi-gṛha-kṛtya-pravāhoparamaḥ, api prākaṭyena
tat toṣaṇārthaṁ bhūṣādi-dhāraṇam, nāpy asmākaṁ bahavo bhujā yais
tat-pādam ekam api susthirī-kṛtya vakṣaḥ-stanādiṣu gāḍham āliṅgāma iti
\|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ pūrvavad avahitthām api
kartum aśajnuvatyaḥ svarasānurūpam evānuvarṇayantyo rāgautkaṇṭhyena
svambhāvam acetane\'py utprekṣante---nadya iti \|
śrī-kālindī-mānasa-gaṅgādyāḥ tadā tat kṣaṇa eva tat
tādṛśa-parama-mohanam upadhārya svata eva nikaṭāyātaṁ sāvadhānaṁ śruty
ety arthaḥ \| sarvānanda-śiromaṇinā nija-saṅgamena sarva-duḥkhāt muktiṁ
dadātīti mukundas tasya gītaṁ paramānanda-janakaṁ rāgam āvartety
atikṣobho darśitaḥ ūrbhi-bhujaiḥ kamalopahārāḥ satyas tair evāliṅganena
sthagitam ānṛtaṁ yathā syāt tathā tair eva marāreḥ pāda-yugalaṁ
gṛhnantīty anvayaḥ \|

tatra cañaṁ kramaḥ prathamaṁ tāvad āvartaiś chinnāni kamalāny upaharanti
tat paścāt pāda-yugalaṁ gṛhnanti tad anantaraṁ ca pravṛddhatayā
vakṣaḥ-sthala-paryantam api veṣṭayitvāliṅgayantīti \| etad uktaṁ bhavati
nadyo mohana-veṇu-gītaṁ śrutvā sahajāṁ svapati-samudrābhi-gamanatvarāṁ
visṛjya jātyaiva śrī-kṛṣṇa-priyāṇi viśeṣataś ca śrī-vṛndāvana-jātāni
kamalāny anyevopahāro yāsāṁ tathā-bhūtāḥ satya ūrbhibhir eva dīrghair
bahubhir bhujaiḥ murāreḥ pāda-yugalaṁ grahaṇāliṅganābhyāṁ svasmin
susthirī kurvantoti tatra ca murārer iti vāmana-purāṇoktasya prācīnasya
daitya-viśeṣasya murasya hantrā nārāyaṇena samo'yam iti nāsya bhajane
pātivratya-bhraṁśa iti vibhāvayantīti ca atas tā eva parama-dhanyāḥ
vayaṁ tu durbhagā eva yato na tad veṇu-gīta-śravaṇaṁ siddhyet na ca
sva-pati-gṛha-kṛtya-pravāhoparamaḥ nāpy asmākaṁ bahavo bhujā dīrghā vā
yaiḥ tat pāda-padmam ekam api susthirīkṛtya stanādiṣu gāḍham āliṅgāmaḥ
\| itīdam atra tattvaṁ yadā śrī-kṛṣṇa-candras tādṛśaṁ veṇu-gānam ācarati
tadā śuṣka-śākhāṅkura-śilādrava-pravāha-stambhādayo bacante tato
jala-stambhena pravṛddha-jalā nadyas tasmin ucca-pradeśe'pi
sakamala-taraṅgāḥ samāgatya tat pāda-kamalaṁ spṛśanti tac ca dṛṣṭvā tāḥ
sa-cetanāditvena pratiyantīti \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nadya iti veṇu-vādya-mādhuryeṇa
jala-stambhoder jala-vṛddhyā tac-caraṇa-pīṭha-paryantāgamanāt evam
ambudāgamanam api \|\|15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhi ! nadīnāṁ pravāho
hi svabhāvena vegavān eva \| so'pi kṛṣṇa-veṇu-gītaṁ śrutvā bhavati \|
vayaṁ tu na tathety ātmano'tikāṭhinyaṁ manyamānāḥ prauḍhā
evāhuḥ---nadyas tadety-ādi \| tadā tasminn eva samaye yadā veṇuṁ
vādayata ity arthaḥ \| tan mukunda-gītaṁ tan mukundasya gānam upadhārya
ūrmi-bhujaiḥ kamalopahārāḥ satyaḥ pāda-kamalaṁ gṛhṇanti \| kamalāny
upahārīkṛtya kamalaiḥ pūjayitvety arthaḥ \| kīdṛśyaḥ ? āvartena payasāṁ
bhrameṇa lakṣito'numito mano-bhavas tena bhagno vego yāsāṁ tāḥ \|
kīdṛśam ? āliṅganena nadīnām ūrmi-bhujāśleṣeṇa sthagitaṁ pulineṣu
kevala-payaḥ-samīpe vrata ūrmi-bhujāśleṣaṇaṁ yaj jāyate, tat
sukhānubhavena sthagitam iti bhāvaḥ \| ataḥ svabhāvam api nadyo
dūrīkurvanti, vayaṁ tu kula-śīlādi-svabhāvam adyāpi na tyajāma iti
viṣāda-glāni-dainyāni \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, kṛṣṇasya
sarva-mohanatve'pi nārī-jāti-mātra-mohanatvam atyadhikam ity
āhuḥ---nadya iti \| āvartaiḥ paribhramair lakṣitena mano-bhavena kāmena
bhagno vego yāsāṁ tāḥ \| ata eva dhairya-lajjādyāpagamāt samudraṁ
sva-patiṁ pratyāgamanāt jalātivṛddhyā ūrmaya eva bhujās tair yad
āliṅganaṁ tena sthagitaṁ saṁvṛtaṁ niścalībhūtaḥ kula-sthitasya murāreḥ
pāda-yugalaṁ gṛhṇanti svāṅgeṣu dhārayanti \| kamala-padam upaharantyaḥ
\| yad vā, suśītalaṁ sugandhaṁ jalaṁ salilaṁ kamalaṁ jalam ity amaraḥ \|
svīya-jalena kṣālanārthaṁ pādyopahāraṁ pradadatya ivety arthaḥ \| kiṁ
vā, kamalā sva-sarva-sampattis tām arpayantyaḥ sva-ramaṇaṁ prīṇayitum
iti bhāvaḥ \| tāsāṁ patiḥ samudro'pi tā naiva dveṣṭi
yathāsmat-patayo'smān ity aho vayam evādhanyā iti bhāvaḥ \|\|15\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** parāḥ prāhuḥ---nadya iti
\| āstāṁ jñānavatāṁ kathā nadyo'py ambupravāhātmānas tadā mukunda-gītaṁ
tad upadhārya śrutvā āvartair ambuparibhramair lakṣitena manobhavena
smareṇa bhagno vego yāsāṁ tāḥ ata eva dhairya-lajjādivigamāt
svapatimarṇavaṁ pratyagamanājjalābhivṛddhyā ūrmaya eva bhujās tair
yadāliṅganaṁ tena sthagitaṁ niścalībhūtaṁ taṭasthitasya murāreḥ
pāda-yugalaṁ gṛhnanti sva-deheṣu dhārayanti kamalāni upahāro yāsāṁ tāny
upāyanāni dadatya ity arthaḥ \| tathā ca lajjādiyogāt taddañcitā vayaṁ
manda-bhāgyā iti \|\|15\|\|

**\...**

\|\| 10.21.16 \|\|

dṛṣṭvātape vraja-paśūn saha-rāma-gopaiḥ

sañcārayantam anu veṇum udīrayantam \|

prema-pravṛddha uditaḥ kusumāvalībhiḥ

sakhyur vyadhāt sva-vapuṣāmbuda ātapatram \|\|

**śrīdhara-svāmī (bhāvārtha-dīpikā) :** lokārti-haraṇa-śīlatvādi-sāmyāt
sakhyuḥ śrī-kṛṣṇasyāmbudas tad-upary-uditaḥ punaḥ premṇā pravṛddhaḥ san
kusumāvalībhiḥ puṣpa-samūhais tat tulyais tuṣārair va saha sva-vapuṣā
chatraṁ vihitavan \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kusuma-samūhaiḥ tad
antargata-vāyvānītanandana-vanādy uttha-puṣpaiḥ \|
megha-kartṛka-puṣpa-varṣaṇāsambhavād arthāntaram āha---tat tulyair iti
\| megha-cyuta-jala-kaṇeṣv api megha-puṣpaṁ ghana-rasaḥ iti
puṣpa-śabda-prayogān megho'pi cetanā-hīnas taṁ sukhayati, vayaṁ sacetanā
api taṁ sukhayituṁ na prāptā ato dhig asmān iti bhāvaḥ \|\|16\|\|

---------------------------------------------------------------------------------------------------------------------

**kaivalya-dīpikā : dṛṣṭvā** iti \| pravṛddhe **ātape** **svena vapuṣā**
**ātapatram** \| **kusumāvalībhiś** ca **prema**-harṣaṁ **vyadhāt** \|
**sakhyuḥ** śrī-kṛṣṇasya \| meghodaye kusuma-sraṁsanasya tat-kartṛkatāṁ
sambhāvyedam uktam \|\|16\|\| \[mu.pha. 12.10\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** he sakhi ! asmākaṁ
hṛdayam atikaṭhinam, vane gāś cārayantam ātape kliśyantaṁ smarantyo\'pi
na dīrghāma iti madhyā ūcuḥ---dṛṣṭvātapa ity-ādi \| meghānām anena saha
kaḥ sambandhaḥ, kevalaṁ varṇa-sāmyena saudṛdam, tathāpi
sva-vapuṣaivātapatrāyate, asmākantu vividha eva sambandhaḥ, tathāpi
sva-vapur asya sevaupayikaṁ nākārīty āho daurātmyam asmākam \|

nanu, katham eva tathā na kriyate ? tatrāha---saharāma-gopair
guru-gauravaṁ tyaktvaiva vā sahaiva vanaṁ gatvā sevāmahe, tad api layaṁ
gacchati, yato rāmaś ca gopaś ca saṅge tiṣṭhantīti bhāvaḥ \|
kusuma-prāyaiḥ śīkaraiḥ---jalasya megha-puṣpatvāt \| sva-vapuṣety asya
hetuḥ---premṇā pravṛddha udita utpullaḥ pulakita ity arthaḥ \| sakhyur
iti kevalasya tasyaiva prmṇa ekaniṣṭhatvāt, athavā, tat-sambandhāt
saharāma-gopair ity anusaṅgaḥ \| tad asmākam anurāgam api dhik, yad atra
sati gurvādi-gauravam iti nirveda-glāny abhilāsautkaṇṭhyānāṁ śāvalyam
\|\|16\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.110\] evaṁ
śrī-vṛndāvana-govardhana-pradhānaka-śrī-vraja-bhūmer māhātmyaṁ sāmānyena
gītvā, samprati viśeṣatas tatratyānāṁ jāty-ādi-tāratamyena
tad-anurūpa-bhagavad-anugrahato yathottara-śreṣṭhatayā māhātmyaṁ
rājā\'sāv agāyad eka-catvārimśat-padyaiḥ \| tatra tatra tasya bhāvaś ca
tat-tad-gānojjṛmbhitas tat-tad-vaktr-anurūpa eva jñeyaḥ \| tatrādau
vraja-bhūmy-ādy-udbhavānām ākāśa-cāriṇāṁ loka-dṛṣṭyā\'cetanānāṁ
vraja-bhūmy-uparitana-gagana-mārga-saṁsargeṇa bhagavat-prasādataś
caitanya-viśeṣam āptānām iva meghānāṁ māhātmyaṁ gopyas tathaiva kāścid
āhuḥ---**dṛṣṭvā** \[bhā.pu. 10.21.16\] \|

**vrajasya** ye **paśavaḥ** go-mahiṣy-ajādayo\'saṁkhyeyāḥ, tān sarvān
**balarāmeṇa gopaiś** ca **saha** **sam**yak tat-tad-icchānusāreṇetas
tataś **cārayantam** \| **anu** pratikṣaṇaṁ **veṇuṁ** ca **udīrayantaṁ**
vādayantaṁ **dṛṣṭvā** pariśramam āśaṅkya, tatra ca tena tenaiva
vṛkṣa-maṇḍala-cchāyā-śītalita-bhūmy-āgataḥ madhyāhnādi-sambandhiny
**ātape** sthitaṁ dṛṣṭvā tasyopari prathamam **uditaḥ** \| yad vā, anu
tam anu lakṣīkṛtyoditaḥ \| athavā, veṇum anu veṇu-vādanānantaraṁ veṇunā
vā paśūn evodīrayantam āhvayantam \|

kiṁ vā, anu veṇu mud iti cchedaḥ \| anu veṇu prativeṇu-nādaṁ mut ānando
yasya saḥ
gadgada-svara-śabda-tulya-manda-garjitāśru-nipāta-sadṛśa-vṛṣṭy-ādi-darśanāt
īrayantaṁ tān eva prerayantam \| madhura-gambhīra-vācā ghāsa-bhakṣaṇādau
niyojayantaṁ dṛṣṭvoditaḥ \| punaḥ
samyag-rūpa-darśana-veṇu-nāda-śravaṇābhyāṁ yat prema tena pravṛddhaḥ san
pāṭhāntare mudasya jāteti muditaḥ hṛṣṭa ity arthaḥ \| premṇā pravṛddhaś
cāsau muditaś ceti \| lokārti-haraṇa-śīlatvādi-sāmyāt sakhyuḥ
śrī-kṛṣṇasya \|

yad vā, asmākaṁ sakhyur dayitasya \| kiṁ vā, sakhyur iva sakhyur yathā
kaścit svasya sakhyuḥ karotīti tadvad ity arthaḥ \| kusumāvalībhiḥ
kusumaṁ megha-puṣpaṁ jalaṁ tad-bindu-samūhair divya-puṣpa-rājibhir vā
saha sva-vapuṣā ambuda-cchatraṁ vyadadhāt \| hima-jala-kaṇānāṁ
divya-puṣpāṇāṁ vā vṛṣṭiṁ tathā chāyāṁ ca svadehena meghaḥ kṛtavānity
arthaḥ \| yad vā, viśeṣaṇe tṛtīyeyam \| kusumāvalī-viśiṣṭaṁ
tat-srāvi-cchatraṁ sva-vapur eva kṛtavān ity arthaḥ \| atrāpi
saha-rāmagopair iti sambandhanīyam \| teṣām api tathā cakārety arthaḥ \|

tathā paśūnām api tathaivohyaṁ sāhacaryāt yad vā, taiḥ saha paśūn
sañcārayantamanvityanu-śabda-balāt teṣāṁ teṣām api tathaiva vyadadhād
ity arthād āyātam eva \| he sakhyaḥ ataḥ parama-dhanyo\'yaṁ vayaṁ tv
adhanyāḥ yato\'smākam etat sarvaṁ viparītam \| tathā hi
paśu-sañcāraṇa-samaye tasya darśanādi durghaṭam \| kadācid darśane
veṇu-śravaṇe cāpi mohenāstaṁ prāpti-daśaiva \[mohenāpy aprāpti-daśaiva\]
syāt, premārtā ca sadā kṣīṇataiva \| ātapa-vāraṇādikaṁ tu hanta na hi
katham api sambhavatīti \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āstāṁ tāvac crī-kṛṣṇasya
vicitra-vihāra-prāptāyāḥ śrī-vṛndāvana-vartinyāḥ śrī-kālindyāḥ
śrī-mānasa-gaṅgāyāś ca tathā tat-sāhacaryeṇānyāsām pai jagat-pāvanīnām
anyakālinānāṁ nadīnāṁ tādṛśaṁ bhāgyam,
dhumodbhavasyācetana-prāyasyākāśavartino meghasyāpi bhāgyaṁ kiṁ varṇam
ity āhuḥ---dṛṣṭeti \| atape śarat-kāline\'pi vrajasya paśun sarvān eva
go-mahiṣādīn sarvair eva gopaiḥ sahaikatra tac cāraṇāt samyak tat tad
icchānusāreṇa itas tataś cārayantaṁ teṣāṁ anantānāṁ bahula-dūra-pradeśaṁ
vyapya caratāṁ sammelanārthaṁ praharṣārthaṁ ca veṇum anu bārambāram ut
uccaiḥ īrayantaṁ vādayantaṁ śrī-kṛṣṇam iti śeṣaḥ \| iti śrava-viśeṣaḥ
sūcitaḥ \| chāndasatvād-vyavadhānam aduṣṭam \| yad vā, veṇum anu tad
vādanānantaram ity arthaḥ \| udīrayantam anuveṇum ity asyātraiva
vānvayaḥ, veṇu-nādenaivodīrayantam ity arthaḥ \|

premṇā pravṛddhaḥ san sahacarāṇām api tāpa-nivāraṇāya, kusumaṁ
megha-puṣpaṁ jalaṁ megha-puṣpa ghana-rasam ity abhidhānāt, tasya
āvalobhir bindu-nikaraiḥ sahitenety arthaḥ \| viśeṣaṇe vā tṛtīyā, tābhir
viśiṣṭa ātapatraṁ svasya vapuṣā sajala-dehenaiva ambūdety ukteḥ \|
sva-vaṣur eva chatraṁ kṛtavan ity arthaḥ \| chatram api
kusumāvalo-yuktaṁ bhavaty evaṁ, evaṁ sakhyena nija-dehaṁ dhanaṁ
cārpita-vān ity arthaḥ \| anyat tair vyañjitam \|

yad vā, pravṛddhe ātape asmākaṁ sakhyuḥ priyasya svasya vapuṣā ātapatraṁ
vyadhāt, kusumāvalībhiś ca prema prītiṁ vyadhāt, iti ambudatvena prāptaṁ
vṛṣṭyādi-duḥkhaṁ nirastam, ato\'sau parama-dhanyo\'smākaṁ ca tadānīṁ
darśanādy asampatter bhāgya-hīnataiveti bhāvaḥ \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha dṛṣṭvety-ādi-dvayena
pūrvavad avahitthāta-daśaktibhyāṁ goṣṭhyantaraṁ tatra pūrvavad acetane
bhāva kalpayantyo'pi sakhyamaya-rasa-varṇanayā-nija-rasam ācchādayantya
ivāhuḥ---dṛṣṭveti \| vidyunyaya-cakṣuṣeti śeṣaḥ \| ātapa iti tāpādhikyaṁ
vraja-paśūn iti tad bahulyāt tṛṇa-bāhulyāt tṛṇa-bāhulyāpekṣayāvaśyaṁ
tatra sthitiḥ saheti bahulacchāyāpekṣā anupaścāt meghākarṣaṇārtham
uccarīrayantaṁ tataḥ eva praima-premāṇaṁ vyāpya uditaḥ pravṛddhaś ca
utphulla-tanutvāt kusumaṁ megha-puṣpaṁ jalam megha-puṣpaṁ ghana-rasam
ity abhidhānāt tasyāvalībhiḥ bindu-nikaraiḥ sahitenety arthaḥ \| sakhyur
iti varṇādi-sāmyāt svasya vapuṣā sajala-dehenaiva ambudety ukteḥ
sva-vapur eva chatraṁ kṛtavān ity arthaḥ \| chatram api
kusumāvalo-yuktaṁ bhavaty eva evaṁ sakhyena nijaṁ dehaṁ dhanaṁ
cārpitavān ity arthaḥ \| ato'sau parama-dhanyo'smākaṁ ca tadānīṁ
darśanasyāpy asampatter bhāgya-hīnataiveti bhāvaḥ \| atra cedaṁ tattvaṁ
yadātape gāścārayantaḥ sakhāyaḥ khinnā bacante gāvaś ca vikṣipta-gatayo
bacante tadā tāsāṁ meghānāṁ cākarṣaṇāya tat tan nāmnā mallāra-rāgaṁ
vādayati tatas tādṛśa-līlāsphūrtyā kāścid evam uprekṣanta iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhi ! asmākaṁ hṛdayam
aśma-sāram \| yato vane gāś cārayantam ātapena kliśyantaṁ smṛtvāpi na
vidīryati, tad-anukūla-sevāṁ kartuṁ na śaknumaḥ \| meghaiḥ saha tasya
kaḥ snehānubandhaḥ ? tathāpi te tat-kālocitāṁ sevāṁ kurvanti \| na punar
vayaṁ manda-bhāgyā iti madhyamā ūcuḥ---dṛṣṭvety-ādi \| ātape marme
vraja-paśūn sañcārayantaṁ dṛṣṭvā sva-vapuṣā ātapatram ambudo megho
vyadhād vidadhe, gāś cārayan yatra yatra yāti, tatra tatra tad-upari
gacchann ātapatrāyate sma \| kīdṛśaḥ ? premṇā pravṛddho'taeva bodhitaḥ
praphullaḥ pulakitaḥ \| sakhyur mitrasya śyāmatvāt saha rāma-gopaiḥ \|
na kevalam ekasyaiva, tasya tat-sambandhāt rāmādīnām api chatrāyate
smety arthaḥ \| kusumāvalībhir jala-kaṇair upalālitam ity
ātapatra-viśeṣaṇaṁ muktā-prālamba-śobhitaṁ chatram iva \| udita ūrdvhaṁ
gato vā \| nikaṭaś cet tadā uparisthitānāṁ vimāna-cāriṇāṁ devānāṁ
darśana-bādhāt \| kīdṛśam ? anumegha-garjita-sadṛśaṁ veṇum udīrayantam
\| harṣeṇa megho yathā mandaṁ mandaṁ garjati, tat-samānaṁ veṇuṁ
vādayantam ity arthaḥ \| anu sadṛśārthaḥ \| tad asya premaiva premā yat
sva-deham evātapatrīkaroti \| asmākaṁ premāṇaṁ tu dhig iti nirvedaḥ
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hanta
sakhyabhāvavanto 'pyātmaṇya kṛtārthayantītyāhuḥ, dṛṣṭeti \| premnaiva
pravṛddhaḥ yāvatyā svavṛddhyā go-gopālasahitasya tasya \| ātapanivāraṇaṁ
bhavet tāvatīṁ vṛddhiṁ prāpta ity arthaḥ \| kusumāvalībhir iti
"megha-puspaṁ ghana-rasam" ity abhidhānāt jala-kaṇā-balībhiḥ saha
svavapuṣā sakhyuḥ kṛṣṇasyeti rasa-vṛṣṭyā santāpa-hāritvena savarṇatvena
svīyavidyud-garjanābhyāṁ pīta-vastra-veṇu-nādayoḥ sāmyaṁ dṛṣṭvā ca
sakhi-bhāva-mati-manyamānaṁ ātapatraṁ tuṣāra-varṣi-cchatraṁ vyadhād ity
ākāśastho megho 'pi taṁ sukhayati, kevalaṁ vayam eva taṁ sukhayituṁ na
prāpnuma iti dhig āsman iti bhāvaḥ \|\|16\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** anyāścāhuḥ dṛṣṭveti,
ambudo megho'pyātape rāmeṇa gopaiś ca saha vrajapaśūn sañcārayantaṁ
kṛṣṇaṁ dṛṣṭvā tad uparyuditaḥ premṇaiva pravṛddho yāvatyā
tadātapanivṛttiḥ syāt tāvatīṁ vuddhiṁ prāptaḥ san rasavarṣitvena
tāpahāritvena savarṇatvena ca sakhyur mitrasya kṛṣṇasya svavapuṣā
ātapatraṁ vyadhāt kīdṛśaṁ kusumāvalībhiḥ megha-puṣpaṁ ghanarasa ity
abhidhānāt sūkṣmābhirambukaṇābhir viśiṣṭam ity arthaḥ \| tathā
cākāśastho megho'pi tam anukūlayati vayantu tadānukūlya-hīnā nirbhāgyā
iti \|\|16\|\|

**\...**

\|\| 10.21.17 \|\|

pūrṇāḥ pulindya urugāya-padābja-rāga-

śrī-kuṅkumena dayitā-stana-maṇḍitena \|

tad-darśana-smara-rujas tṛṇa-rūṣitena

limpantya ānana-kuceṣu jahus tad-ādhim \|\|

**śrīdhara-svāmī (bhāvārtha-dīpikā) :** sāhaṅkāram āhuḥ---**pūrṇāḥ**
kṛtārthāḥ \| **pulindyaḥ** śabarāṅganāḥ \| katham ? ity ata
āhuḥ---prathamaṁ **dayitānāṁ staneṣu** **maṇḍitena** anuliptena punaś ca
rati-samaye **urugāyasya** śrī-kṛṣṇasya **padābjayo** **rāgeṇa**
āruṇyena **śrīḥ** kāntir yasya, tena **kuṅkumena** \| punas tasya
vana-sthalīṣu caṅkramaṇena **tṛṇeṣu rūṣitena** lagnena tad-darśanena
tathā-bhūtasya kuṅkumasya darśanena **smara-**kṛtā **ruk** tāpo yāsāṁ
tāḥ \| tena kuṅkumena **ānaneṣu kuceṣu** ca kāma-tapteṣu **limpantyas**
**tad-ādhiṁ** kāma-vyathāṁ **jahuḥ** \| atas tāḥ kṛtārthāḥ, dhig anyā
mādṛśyo yā evaṁ-bhūtam apy ādhi-śamanaṁ na labhanta iti bhāvaḥ
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāhaṅkāraṁ serṣyam \|
pareśvare nāhaṅkāra īrṣyāhaṅkriyayoḥ striyām iti śāśvataḥ \| katham
asyāgre jñātam iti yojyam \| *ity ata* ity atra \| āhur ity asya
prakāram [ināṁśrī]{.mark} tasya [śarīrkasya]{.mark} \| *caṅkramaṇena*
punaḥ punar gamanena \| **tad-darśanena tad-ādhim** ity-ādiṣu
vyavahitasyāpi smara-padasya tac-chabdena parāmarśaḥ \| daśaite
rāja-mātaṅgās tasyaivāmī turaṅgamāḥ itivad dhyeyaḥ \| ataḥ
kāma-vyathā-tyāgāt \| tāḥ **pulindyaḥ** kṛtārthāḥ kṛta-kṛtyāḥ \|
evaṁ-bhūtam kāma-[vayatiātma]{.mark}-rūpaṁ ādhi-śamanaṁ
manaḥ-pīḍā-śāntim \| *iti bhāvaḥ* iti \| ādhi-nivṛttyaiva śāntir
nānyatheti tātparyaṁ \|\|17\|\|

---------------------------------------------------------------------------------------------------------------------

**kaivalya-dīpikā :** **pūrṇā** iti \| **pulindyo** bhilla-striyaḥ \|
**puṇyāḥ** sukṛtādhikāḥ \| **urugāyasya** viṣṇoḥ **padābja-rāgeṇa**
caraṇa-lauhityena **śrīḥ** śobhā tad-ātmakaṁ yat **kuṅkumaṁ**
śobhātiśayaḥ \| sāmānyādhikaraṇye vyaṅgyam \| tathā **dayitāyā**
lakṣmyāḥ **stanābhyāṁ maṇḍitena** **tṛṇeṣu ruṣitena** vicchuritena \|
**tasya** śrī-kṛṣṇasya **darśanena smara-ruk** kāma-pīḍā yāsāṁ tās tathā
\| **ānaneṣu kuceṣu** ca **limpantyaḥ** lepanaṁ kurvantyaḥ \| tadā
tasmin śrī-kṛṣṇe **ādhim** aprāpti-duḥkhaṁ lakṣmī-stanābhyāṁ
bhagavat-pādayoḥ saṅkrāntena tat-tṛṇa-lagnena kuṅkumena svam ādhiṁ
śamayantīty arthaḥ \| ataḥ puṇyādhikāḥ \|\|17\|\| \[mu.pha. 12.11\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** punar mugdhā ūcuḥ---he
**sakhyaḥ** ! asmabhyaḥ pulindyo'pi dhanyāḥ pūrṇāś ca \| vayaṁ tu
tābhyo'dhamā ity āhuḥ---**pūrṇā** ity-ādi \| dayitā rādhā tasyā stanayor
maṇḍitena, bhāve ktaḥ, urugāya-padābjayo rāgas tena śrīr yasya tena
kuṅkumena ānana-kuceṣu limpantyas tad-darśanena smara-ruk yāsāṁ tās
sthitbhāvāḥ satyas tad-ādhiṁ smara-rujā ya ādhis taṁ jahuḥ \| ataḥ
pūrṇāḥ tāsāṁ tat-prāptiḥ kutaḥ ? ity āha---tṛṇa-rūṣitena tṛṇa-lagnena
tātma-vidhāny ānaneṣu kuceṣu ca kurvantyaḥ khedena, teṣu teṣv eva tṛṇeṣu
kuṅkumasya sañcāra ity arthaḥ \| tenaiva tāḥ śarīrkāliṅgitā iti
manyamānāḥ kṛtārthāḥ \| vayaṁ tu sthitātma kartum api na śaknumaḥ \|
svātantryābhāvāt \| tad asmāt dhig iti nirveda-glāni-śaṅkā-dainyāni
\|\|17\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.119\] idānīṁ
tato\'dhikataraṁ tad-vraja-manuṣyāṇāṁ tatra cādau vanāntara-vartinīnām
antyaja-jāti-strīṇāṁ māhātmyaṁ pūrvavat kāścid gopyaḥ svabhāvam
āhuḥ---**pūrṇāḥ** \[bhā.pu. 10.21.17\] iti \| **pulindyaḥ** śabarāṅganāḥ
\| tābhiś cānyā api vanacaryo bhillādi-striyaḥ sarvā evopalakṣyante \|
**pūrṇāḥ** kṛtārthāḥ jñāyantām \| katham ? ity apekṣāyām āhuḥ---urudhā
veṇunā gāyati vety **urugāyaḥ** śrī-kṛṣṇaḥ, tasya **pādābjayo rāgeṇa**
āruṇyena **śrīḥ** kāntir yasya **kuṅkumasya** tena tam anirvacanīyam
**ādhiṁ** mano-vyathāṁ **jahuḥ** \| **tadā** iti vā tadānīm eva
lepana-sama-kālam eva jahur ity arthaḥ \|

nanu kuṅkumaṁ prāyaśaḥ strī-stana-gatam eva kutas tanayor dhṛtam ity
apekṣāyāṁ tad eva viśiṁṣanti---**dayitānāṁ** śrī-kṛṣṇa-priyāṇāṁ kāsāñcit
**staneṣu maṇḍitena** alaṅkāratayā anuliptena bahudhā kṛṣṇa-saṅkīrtanena
veṇu-vādyena vā mohitānāṁ tāsāṁ stanebhyo rati-samaye vaidagdhī-viśeṣeṇa
pādābjayor lagnam iti bhāvaḥ \| tac caivaṁ vikṛtya[^52] lajjayā nocur
iti jñeyam \|

"aho pulindyaḥ ! tat kathaṁ prāptā ?" ity apekṣāyāṁ punas tad eva
viśiṁṣanti \| **tṛṇeṣu ruṣitena** saṁlagnena \| tṛṇety upalakṣaṇaṁ,
śilādiṣv api prācuryāt tathā saṁmarda-viśeṣeṇa padābjayoḥ sampṛktatvāc
ca \| akṣīyamāṇaṁ sadā vana-sthalīṣu, tata itaś caṁkrameṇa tābhyāṁ
tṛṇādiṣu saṁlagnaṁ sat, tatra tatra kāṣṭha-śākādy-āharaṇāya bhramantyaḥ
pulindyaḥ prāpur iti bhāvaḥ \|

kutas **tāsām ādhiḥ** ? ity apekṣāyāṁ tā eva viśiṁṣanti \| tasya
kuṅkumasya darśanena prathamaṁ śrī-kṛṣṇasya paścāc ca vicāreṇa
tadīya-rati-viśeṣasyāpi smaraḥ smaraṇaṁ tena rujo manaḥ-pīḍā yāsām \|
yad vā, tathā-bhūtasya darśana-mātrenaiva smara-rujaḥ kāma-vyathā yāsāṁ
tāḥ \| paścāt kathaṁ jahuḥ ? tad āhuḥ---**ānaneṣu** **staneṣu**
kāma-tapteṣu **limpantyaḥ** tat-kuṅkuma-lepaṁ kurvantyaḥ, athavā
dvitīyārthe saptamīyam tāni tenaiva limpantya ity arthaḥ\|

evaṁ nijādhiśāntyā tāḥ kṛtārthāḥ, vayaṁ tu tathā nijādhiśamanaṁ na
labhāma ity apūrṇā iti bhāvaḥ \| kiṁ ca, śrī-śabdena maṇḍita-śabdena
cedaṁ dhvanyate \| śrī-kṛṣṇa-vallabhānāṁ stanair anulepana-dvārā
bhūṣitena saundaryātiśayaṁ nītena, punaś ca śrī-kṛṣṇa-pādābja-samparkeṇa
kānti-viśeṣaṁ prāptena kuṅkumena tṛṇādibhyaḥ samuddhṛtya svaṅgeṣu
lipyamānena satā prāyo bhūṣaṇa-hīnā varṇa-kāntyādi-rahitāś ca pulindyas
tat-tad-bhāva-nimittādhiṁ ca jahuḥ bhūṣā-saundaryātiśaya-prāpter iti \|
ato dhig asmān iti vākya-śeṣaḥ \|

athavā bhagavatīnāṁ tāsāṁ prema-viśeṣodayena sadaiva
viraha-tāpa-sphūrtyā pareṣām api duḥkhānumānād ayam artho draṣṭavyaḥ \|
bhoḥ sakhyaḥ ! urugāya-padābja-rāgavad aruṇā śrīr yasya kuṅkumasya, tena
pūrṇā bhṛta-gātrā ity arthaḥ \| yad vā, pūrṇā tṛptā api
prema-viśeṣābhāvāt \| urugāyeti padasya pareṇaivānvayaḥ \| kīdṛśena ?
kṛṣṇasya dayitānāṁ yuṣmādṛśīnāṁ staneṣu tat-santoṣaṇāya prathamaṁ
maṇḍanatayānuliptena \| yad vā, tat-padābja-rāga-sādṛśya-prītyā
dayitābhiḥ svastaneṣu maṇḍanatvena gṛhītena \| paścāt
tadīya-bahu-prakāra-veṇu-gītair vana-madhye samākṛṣṭānām itas tato
bhramantīnāṁ tatra tad-aprāpter viraha-vaikalyena vaneṣu viluṭhantīnāṁ
stanebhyas tṛṇeṣu ruṣitena \| tasya kuṅkumasya
tādṛśa-gopī-ceṣṭita-paricāyakatayā śrī-gopī-kānta-smārakatvād
darśana-mātreṇa smara-kṛta-rujo yāsāṁ tāḥ smara-ruja iti pañcamy-antaṁ
vā \| tad-dhetos tad-vyathā-śāntaya ity arthaḥ \| maśakārtho dhūma
itivat \| śrī-kṛṣṇa-prema-bhara-tat-priyāṅga-saṅgitva-vitarkeṇa
tṛṇebhyaḥ prathamam ādareṇānaneṣu paścāt prema-vegena kuceṣu tat
kuṅkumaṁ limpantyaḥ samarpayantyaḥ \| yad vā, kuṅkumenety atrāpi yojyam
tena tāni limpantyaḥ satyaḥ tat-kuṅkumam eva jahuḥ \|

tatra hetuḥ---ādhim ādhi-hetutvāt tad eva sākṣād ādhi-rūpam ity arthaḥ
\| kārya-kāraṇayor atyantābheda-vivakṣayā ādiṣṭa-liṅgatvāt puṁstvam
uddiṣṭam \| yasya darśana-mātreṇa mahā-kāma-pīḍā jātā
tasyāṅga-sparśanenāśeṣa-mano-vyathā svato\'dhikaṁ sambhavaty eva
lepanena ca vardhitayā vyākulāḥ punar mahāniṣṭa-śaṅkyā taj jahur iti
bhāvaḥ \| anyad yathā-pūrvam ūhyam \| aho bata kaṣṭam īdṛsyo vayam
adhanyāḥ paramārti-sindhu-magnāḥ yāsām īdṛśenāpi sambandhenānye\'pi janā
etādṛśīm ārtiṁ labhamānā asmad-gātra-gandha-sampṛkta-dravyam api
prāṇa-hāni-bhayāt parityajantīti \|\|119\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athāparasyā goṣṭhyā
vākyaṁ tribhiḥ \| yad vā, pūrvavad eka-vākyatayā vyākhyānam, tathā hi
āstāntāvat sarvopakārādinā sakhya-prāptasya tādṛśa-sevākāriṇo meghasya
bhāgyam, aspṛśyatvādinā durato varjyānām apy antyaja-strīṇāṁ bhāgyaṁ kiṁ
varṇyam ity āhuḥ---pūrṇā iti pulindībhiḥ sarvā eva vana-caryā bhillādy
antyaja-striyaḥ sāhacaryenopalakṣyāḥ, urudhā- gīyate gopaiḥ svayaṁ vā
gāyati veṇunety urugāyaḥ, dayitānāṁ kāsāñcit staneṣu maṇḍitena
bhūṣaṇatayā gṛhītena, tṛṇety upalakṣaṇaṁ śilādiṣv api rūṣitena, tat
tat-prakāraś ca vyaktaṁ lajjayā nāktaṁ, śrī-svāmi-pādair vyāñjita eva \|
tadādhiṁ kāma-vyathām,

yad vā, tadā tasminn eva kṣaṇe ādhiṁ mano-vyathām arthāt smara-kṛtām eva
\| yad vā, tama-nirvacanīyam ādhiṁ śrī-kṛṣṇa-prāpti-mano-duḥkha jahuḥ \|
śrī-śabdena maṇḍita-śabdena ca śleṣeṇedaṁ dhanyate, śrī-kṛṣṇa-valabhānāṁ
stanair anulepana-dvārā bhūṣitena saundaryātiśayaṁ gītena, punaḥ
śrī-kṛṣṇa-padābja-samparkeṇa kānti-viśeṣaṁ prāptena, kuṅkumena,
tṛṇādibhyaḥ, samuddhṛtya svāṅgeṣu klipyamānena satā prāyo bhūṣaṇa-hīṇāḥ
kāntyādi-rahitāś ca kāṣṭha-śākādy āharaṇāya vanāntar bhramantyaḥ
pulindyas teneva mahā-bhūṣādi-sampattair yogyatāṁ prāpya
sarva-vidharmādhiṁ jahuḥ, anyat tair vyañjitam eva \| yad vā, aho bata
śrī-vṛndāvane\'tra vayam eva kevalaṁ bhāgya-hīnā ity āhuḥ---pūrṇā iti
urugāya-padābjayo rāgo\'nurāgo yasyās tasyāḥ śriyaḥ kuṅkumena
śrī-bhagavad viṣayaka-premṇā tat-santoṣaṇārthaṁ toṣotpāditena
kuṅkuma-jāti-viśeṣeṇety arthaḥ \|

ataḥ sva-santoṣaṇārtham eva dayitānāṁ yuṣmād dṛśīnām api staneṣu
prathama-maṇḍanatayānuliptena \| yad vā, urugāya-padābja-rāgavad aruṇā
śrīr yasya kuṅkumasya tena, tat pādābja-rāja-sādṛśyena prītyā dayitādiḥ
sva-staneṣu maṇḍanatayā gṛhītena, paścāt tasyorugāyatvena
vicitra-veṇu-gītena vanāntaḥ samākṛṣṭānām itas tato bhramantīnāṁ tad
aprāpti-vaikalyena vaneṣu viluṭhantīnāṁ stanebhya-tṛṇeṣu rūṣitena pūrṇā
bhūta-gātrā api śrī-bhagavatā svayam eva vā tābhis tṛṇa-dvārā
stana-maṇḍanāt, tṛṇeṣu rūṣiteneti kecit, tasya kuṅkumasya
darśana-mātreṇa tādṛśatva-vicāratas tat-svabhāvato vā smara-rujo yāsāṁ
tathā-bhūtāḥ satyas tṛṇebhyaḥ samudghṛtena tṛṇa-sahitenaiva kuṅkumena
prathamaṁ saurabhya-grahaṇādy artham ānaneṣu paścāt smaravegena kuceṣu
limpantyo lepa-mātraṁ kurvantyaḥ satyas tat-kuṅkumaṁ jahuḥ, kutaḥ ?
ādhim ādhi-hetutvād evādhirūpam ity arthaḥ \|

prema-bharotpādanena vyākulatayā tad-duḥkha-parihārāya vālya-janniti
bhāvaḥ \| aho bata kaṣṭam, īdṛśyo vayam adhanyāḥ
paramārti-sindhu-magnāḥ, yāsām īdṛśaśeṇāpi sambandhenānye\'pi janā
īdṛśīmārtiṁ labhamānā asmad-gātra-gandha-sampṛkta-dravyam api śaṅkayā
parityajantīti tātrparyam, tat-kuṅkuma-sambandhena tāsu mahā-lakṣmyā
āveśāc chrī-bhagavad anugraha-viśeṣeṇa tad ādi tā jahuḥ \| ata eva
pūrṇāḥ kṛtārthā iti śrī-ballabhacaraṇāḥ \| yad vā, \|

yad vā, **abja-rāgaḥ**, padma-rāgaḥ, tasya śrīr iva śrīḥ kāntir yasya
tena \| yad vā, abjasya rāga iva rāgo yasya tena śrī-kuṅkumena,
katham-bhūtena ? dayitāstana-maṇḍitena, punaḥ katham-bhūtena ?
urugāya-padā urugāyaṁ padyate prāpnotīty urugāyapat tena \| śeṣaṁ
prathamārthavad eva, śleṣeṇedam apy uktaṁ syāt, tādṛśa-kuṅkuma-darśanena
śrī-bhagavat smaraṇatas tad aprāptyā tādṛśī pīḍā abhūt,
yatrāśeṣa-duḥkhātireko\'ntar-bhūtaḥ, tat kuṅkuma-sparśena ca tādṛśaṁ
sukhaṁ tātaṁ yenāśeṣānanda-sampan mādhuryaṁ tatrāntarbhutam, ata
evāśeṣādhiṁ jahuḥ, bhagavatas tadīyānāṁ vā tāsāṁ sambandhena pūrṇāś ca
babhūvur iti \| evaṁ tāsāṁ nijādhiḥ śantaḥ, asmākaṁ ca nijādhir vardhata
eva, atas tābhyo\'py atinyūnatvena sarvathā sarvebhyo jīvebhyo
bhāgya-hīnā vayam eveti \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha
nija-bhāva-prakaṭana-mayena padyena nija-rasa-varṇanaṁ saṅgatis tv evaṁ
āstāṁ tāvat tat-sakhasya meghasya bhāgyaṁ antyaja-strīṇāṁ api kim
varṇyam ity āhuḥ---pūrṇā iti \| tatra pūrṇā ity anena aho vayam api
yathā kathañcit tat sambandhena tathā bhavituṁ pārayāmaḥ \| kintu nāsti
tādṛg bhāgyam iti pulindya ity anena tādṛśībhyo\'pi śocyā vayam iti
urudhā veṇunā gāyatīty urugāya ity anena nijādhairye tat
kartṛka-kāraṇa-viśeṣo\'py astīti pādābjayoḥ rāga-rūpaṁ yat tata eva
hetor asmād dṛśaika-gamyakāntyāmodādi śrī-viśeṣa-yuktaṁ ca yat tena
kuṅkumenety anena tādṛśa-padābja-sparśāya manaḥ spṛhayatīti dayitā
tādṛśa-nāgarasya tādṛśīṁ vinā sthiter asambhavāt yā kācit preyasī
nigūḍhaṁ vidyate tasyāḥ stanābhyāṁ maṇḍitaṁ śobhā-viśeṣamānītacaraṁ yat
tenety anena tasyās tu tat tad vilāsātmakaṁ tādṛśaṁ bhāgyam asmākam
atidūrād-dūratam eveti tad darśanety anena tat sambandhino\'pi jhaṭiti
tat tal līlānusandhāpanena svabhāvenaiva vā tādṛśa-mohanatvaṁ kiṁ punas
tasyeti tṛṇety anena tādṛśa-janmāpy asmākaṁ bhavatv iti limpantya
ity-ādinā aho harṣabharas tāsām iti ca bodhayanti prathamaṁ
tādṛśa-lobhana-svabhāvākṛṣṭatayā ghrāṇa-darśanārthaṁ mukha-sannihitaṁ
nītaṁ tatas tatra limpantyaḥ paścāt smara-vegena kuceṣu limpantya ity
arthaḥ \|

śrī-kṛṣṇāṅga-saṅgi-vastu-darśanena tad vastu-mātrasyāpi prasaṅgo
bhavatviti jātaḥ smarādhis tat prāptyā tad aṁśena śānto bhavaty eva
tatas tāsām abhavad asmākaṁ tu na tad aṁśenāpīty arthaḥ \| tatas tā apy
asmād apekṣayā pūrṇā ity aho durbhāgyam iti bhāvaḥ \| atraitad uktaṁ
bhavati tad idaṁ tāsām akhilaṁ vacanaṁ bhāva-mātrāva-gatam api yathāvad
eva tādṛśa-gāḍha-bhāvasya dūrato\'pi sva-viṣaya-sākṣātkāra-hetutvāt
yasyāsti bhaktir bhagavaty akiñcanā \[bhā.pu.\] ity-ādibhyaḥ atas tad
etad anuvadiṣyate paṭṭa-mahiṣībhir api

> kāmayāmaha etasya śrīmat-pāda-rajaḥ-śriyaḥ \|
>
> kuca-kuṅkuma-gandhāḍhyaṁ mūrdhnā voḍhuṁ gadābhṛtaḥ \|
>
> vraja-striyo yad vāñchanti pulindyas tṛṇa-vīrudhaḥ \| \[bhā.pu.
> 10.83.42\]

iti tatra saty urugāya-padābja-rāgety anena saha
dayitā-stana-maṇḍitenety uktyā tat kuṅkumaṁ dayitā-stanatas tasya pade
lagnam iti gamyate sā ca dayitā śrī-padenānūditā tad idaṁ varṇayantīṣu
tāsv api viśiśṣṭā rukmiṇī dvāravatyāṁ tu rādhā vṛndāvane vane iti
matsyādiprasiddhā śrī-rādhaīva labhyate śriyaḥ kāntāḥ kāntaḥ
parama-puruṣaḥ iti brahma-saṁhitā-darśanāt vraja-devī-mātrāṇāṁ śrītve
prāpte---

> devī kṛṣṇamayī proktā rādhika para-devatā \|
>
> sarva-lakṣmī-mayī sarva-kāntiḥ sammohinī parā \|\|

iti bṛhad gautamīye tu tadādhikyaṁ dṛśyate anyasyā śrīyaḥ
kasyānubhāvo'sya na deva ! vidmahe \[bhā.pu. 10.16.36\] ity-ādau
nirastatvāt rukmiṇyāś ca tadānīm asambandhād iti saṅgamaś cāyaṁ divasa
eveti sambhāvyate tatraiva pulindīnāṁ bhramaṇāt kuṅkumānāṁ
lepana-karmaṇārdratvāvagamāc ca dvayoḥ sambandhaś cāyaṁ na
sambhoga-viśeṣa-rūpaḥ \| rāsa-prasaṅge bhagavān api tā rātrīḥ
śaradotphulla-mallikā \| vīkṣya rantuṁ manaś cakre \[bhā.pu. 10.29.1\]
iti tatraiva nava-saṅgamasya pratīyamānatvāt, anyathā tatra parīkṣārthaṁ
punas tenopekṣā-vacanasya asaṅgatatvāpatteḥ \| tad idaṁ veṇu-prakaraṇe
bhaṇitatvād veṇu-sambandhenaiva gamyate \| urugāyety anenaiṣa eva hi
sūcitaḥ tasmāt kadācid veṇu-kṛtākarṣāyās tasyā labdha-mūrcchāyāḥ
mūrcchā-śāntaye sakuṅkume svinne vakṣasi sambhramataḥ kevalena
caraṇa-sañjīvanī-pallavena smṛśann evādyāpi samyak saṅkocān apagamāt
drutam eva sa tasmāt niścakrāmeti budhyate kāścit parokṣaṁ kṛṣṇasya
\[bhā.pu. 10.21.3\] ity uktatvāt yās tu tad anyās tāsām eva pūrṇāḥ
pulindya iti vacanaṁ tāsāṁ ca prāyo jāta-pūrvānurāgāṇām
īrṣyā-nava-saratvād anya-saṅgam asphuraṇe\'pi rāga eva dviguṇitaḥ yarhy
ambujākṣa ! tava pāda-talam \[bhā.pu. 10.29.36\] ity-ādi uktis tu
kumārīṇāṁ svasmiṁs tat svīkṛtatvam eva hy atra tat sparśatayā nirdiṣṭam
abhiramitā ānanditā ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrṇāḥ pulindya iti \| atra
dayitāḥ kāścid veṇunākṛṣṭāḥ mūrcchitāś ca tāsāṁ mūrcchā-śāntaye yena
caraṇa-pallavena sparśa-mātraṁ kṛtam iti vivecanīyaṁ
svabhāva-saṅgopanāśakti-pakṣe ramaṇaṁ rāmaḥ krīḍā tad-yuktasya kṛṣṇasya
caraṇayoḥ sparśena pramodo yasya tayoś caraṇayoḥ \|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhi ! asmin pulindyo'py
atidhanyā iti punaḥ prauḍhā eva \| rādhā-sakhya evocuḥ---pūrṇāḥ pulindya
ity-ādi \| pulindya iti bhauma-vaikuṇṭhopalakṣaṇam anyathā abhaume tāsām
asambhavāt \| etenokta-prakārāṇāṁ vraje devīnām atiriktā api
bhauma-striyo'pi tatra vartante \| tā api kṛṣṇe anuraktā mantavyāḥ \|
ato bhāṣā-gītādau jalāharaṇa-dadhi-dugdhādi-vikraya-parāṇām api
yad-anurāga-kathāḥ śrūyante, na tā avadhīrayitavyāḥ \| sarvam eva
sambhavaty adhikāra-bhedāt \| premaivāsvādyaḥ \| pulindyaḥ pūrṇāḥ
kṛtārthāḥ \| kutaḥ ? ity āhuḥ---urugāya-padābjayor yo rāgas tatra yat
śrī-kuṅkumaṁ śrī-yuktaṁ kuṅkumam \| athavā, urugāya-padābja-rāga-janakaṁ
yac chrī-kuṅkumaṁ tenānana-kuceṣu limpantya ātmanām ity arthaḥ \|
tad-ādhiṁ smara-ruk-kṛtam ādhiṁ jahuḥ \| ataḥ pūrṇāḥ \| kīdṛśena ?
dayitāyāḥ śrī-rādhāyāḥ stanābhyāṁ stanayor vā maṇḍitena \| pakṣe---bhāve
ktaḥ \| dayiteti vaktrīṇāṁ rādhā-sakhītvaṁ spaṣṭam \|

nanu, tābhis tat kuto labdham ity āha---tṛṇa-rūṣitena tṛṇa-lagnena \|
ayaṁ bhāvaḥ---dayitās tena kuṅkumaṁ yac caraṇayor lagnaṁ tat-premṇā tan
na prakṣālyate, caraṇa-rāga eva tal-līnaṁ janaiś ca na lakṣyate \| tat
tu vṛndāvane pāda-trāṇaṁ vinaiva vrajataś caraṇa-sparśena tṛnāny api
snihyati \| tena teṣu lagnaṁ bhavati \| tad-anveṣaṇa-parāḥ pulindyo hi
tan-maryādāṁ jānantīti, tathā vayaṁ tv apūrṇā iti nirvedaḥ \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idānīṁ
saundaryādi-veṇu-gānādi-rūpa-guṇāv apy anapekṣamāṇaṁ kiñcit
sambandha-mātreṇaiva tan-mohanatvaṁ pratipādayantyaḥ premṇaḥ saptamyā
bhūmikāyā mahābhāvasya mādanākhyaṁ mahāsāraṁ bhāvam abhivyañjayantyaḥ
śrī-vṛṣabhānu-kumārī-caraṇa-paṅkaja-dyutaya āhuḥ---pūrṇā iti \|
**pulindyaḥ** śabarāṅganā eva **pūrṇāḥ**, vayaṁ tv apūrṇā evety atas
tadīyaṁ tapo jijñāsamānāś cikīrṣāma ity anurāgo dhvanitaḥ \|

nanu kena pūrṇāḥ ? tatrāhuḥ---**urugāyasya padābjasya rāgo** rañjanaṁ
yatra tena **śrī**-yukta-**kuṅkumena** \|

nanu tat-padābja-gataṁ tat-kuṅkumam kutastyaṁ tāvat ?
tatrāhuḥ---**dayitā-stana-maṇḍitena** dayitā-sambhogāt
tadīya-sambandhīti bhāvaḥ \| atas tadīya-parama-saubhāgyasya stutāv
abhilāṣe ca sāhasaṁ kartum aśaknuvatībhir asmābhiḥ pulindya eva stūyanta
iti bhāvaḥ \| yadyapi dayitā saiva svayaṁ śrī-vṛṣabhānu-kumāry eva tad
apy anurādhikyenaiva tad-amānanam \|

nanu tato'pi kiṁ ? tatrāha---**tad-darśana** iti \| tasya
tṛṇa-lagna-kuṅkumasyāpi darśanena smara-ruk kandarpa-pīḍā yāsāṁ tāḥ \|
na jānīmahe kṛṣṇa-darśane kim abhaviṣyad iti bhāvaḥ \| tataś ca
kṛṣṇāṅga-saurābhya-jighṛkṣayā ānaneṣu tat-kṛta-sambhoga-lipsayā kuceṣu
ca limpantyaḥ satyaḥ kṛṣṇa-sambhuktaṁ-manyās tad-ādhiṁ kandarpa-pīḍāṁ
**jahuḥ** \| aho ! tat-kuṅkumasyāpy ayaṁ ko'pi śakti-viśeṣa iti bhāvaḥ
\| vayaṁ tu tac cāpi janma-madhye'pi sakṛd api na prāpnuma iti bhāvaḥ \|

padyam idaṁ śrīmad-ujjvala-nīlamaṇau mādanam adhikṛtya sadā bhoge'pi
tad-gandha-mātrādhāra-stutiḥ yathā \[u.nī. 14.223\] ity atrodāhṛtam \|
sadā bhoge'pīti mādanasya bhāva-samaṣṭitvāt sambhogāḥ sarve vihārāś ca
mādane vartanta eva \| atra vihāre'pi sambhogas tadānīṁ sahasaiva
kṛṣṇasyāvirbhāvāt tena saha jñeyaḥ \| ata evātra
prakrame---varṇayantyo'bhiremire \[bhā.pu. 10.21.6\] ity atra
sahasaivāvirbhūtaṁ kṛṣṇam āliṅgitavatya ity apy artham āhuḥ---

> sarva-bhāvodgamollāsī mādano'yaṁ parāt paraḥ \|
>
> rājate hlādinī-sāro rādhāyām eva yaḥ sadā \|\| \[u.nī. 14.219\]

iti tatraivokter anya-vaktrīkatvenāpi nedaṁ vyākhyeyam \|\|17\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** atha mādanākhyaṁ
mahābhāvam abhivyañjayantyaḥ śrīmatyāḥ sakhyaḥ parasparam āhuḥ---pūrṇā
iti \| he sakhyaḥ ! pulindyaḥ śabarāṅganā eva pūrṇā vayantu apūrṇā ity
arthaḥ \| tathā ca tadīyaṁ tapaścikīrṣāma iti bhāvaḥ \|

nanu, kena tāḥ pūrṇā ity atrāhuḥ uru bahuvidhaṁ veṇunā gāyatīty urugāyo
nanda-sūnus tat-padābjayo rāgo rañjanaṁ yatra tena śrī-kuṅkumena
śobhanajā guḍenety arthaḥ \|

nanu, tat-padābjagataṁ tat-kuṅkumaṁ kutastyaṁ tat-trāhur dayiteti atas
tat---prāpti-rahitābhir asmābhistāḥ pulindya eva stūyanta iti bhāvaḥ \|

nanu, tena pulindīnāṁ kiṁ tatrāhuḥ tṛṇeṣu rūṣitena lagneneti
dayitāsambhogottaraṁ kṛṣṇasa vane vihārāt teṣu tal-lagnatā nanu tato'pi
kiṁ tatrāhuḥ tasya tṛṇarūṣitasya kuṅkumasya darśanena smararuk
kandarpa-pīḍa yāsāṁ tāḥ kṛṣṇāṅga-saugandhyālipsayā ānaneṣu
tat-sambhogalipsayā kuceṣu ca limpantyas tat sambhogaṁ manyamānās
tadādhiṁ smara-pīdāṁ jahur ity aho tat-kuṅkumasyāpīyaṁ kācicchaktir iti
bhāvaḥ \| vayantu tanmadhye'pi sakṛd api tan na labhāmahe iti sarvadā
tat-sambhoge'pi sati tadābhāsamātrādhāra-stutir mādana-bhāvasya kāryam
\|\|17\|\|

**\...**

\|\| 10.21.18 \|\|

**hantāyam adrir abalā haridāsa-varyo**

**yad rāma-kṛṣṇa-caraṇa-sparaśa-pramodaḥ \|**

**mānaṁ tanoti saha-go-gaṇayos tayor yat**

**pānīya-sūyavasa-kandara-kanda-mūlaiḥ \|\|**

**śrīdhara-svāmī (bhāvārtha-dīpikā) :** hanteti harṣe \| he sakhyaḥ !
ayam adrir govardhano dhruvaṁ hari-dāseṣu śreṣṭhaḥ\| kutaḥ ? ity ata
āhuḥ---yasmād rāma-kṛṣṇayoś caraṇa-sparśena pramodo yasya saḥ \|
tṛṇādy-udgama-nibhena romaharṣa-darśanāt \| kiṁ ca, yad yasmān mānaṁ
tanoti saha gobhir gaṇena sakhi-samūhena ca vartamānayos tayoḥ \| kaiḥ ?
pānīyaiḥ sūyavasaiḥ śobhana-tṛṇaiḥ kandaraiś ca kanda-mūlaiś ca
yathocitam \| ato'yam atidhanya ity arthaḥ \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hari-bhaktaparā ūcuḥ \|
dāso bhṛtye ca kaivarte bhakte prakṣepake pare iti dharaṇiḥ \|
śreṣṭhatve hetuṁ śaṅkate---yasmād iti \| nibhena cadmanā nibhaḥ syāt
tulya-chadmanoḥ iti vāratāntaviḥ \| asya saty api pramode
nānavadhānatety āha---kiṁ ceti \| yad yataḥ \| vaikalpikatvān na sahasya
sādeśaḥ \| tayoḥ rāma-kṛsṇayoḥ \| yavasaṁ tṛṇam arjunam ity amaraḥ \|
yavasaṁ ghāsahomayoḥ iti dharaṇiḥ \| kaṁ jalaṁ dīryata ebhīr iti
kandarās tais tathā, parvatāntargatair ubhayataś chidrair gṛhaiḥ \|
kando'strī sūraṇe sasyamūle jaladhare pumān iti medinī \|

> mūlam ādye śiphāyāṁ ca samīpe mūlake ca bhe \|
>
> tālamūlyāṁ garjarādau bandhanacchedakāriṇi \|\| iti dharaṇiḥ \|\|

yato rāma-kṛṣṇayor mānado'to hetor ayaṁ girir atidhanyotīva bhāgavataḥ
\| ity artha iti \| dūrato'pi bhagavan nāma-śravaṇādinā janā dhanyā
bacante sākṣāt tan-mūrti-sevināṁ tu dhanyatamatvam ucitam eveti bhāvaḥ
\|

hantaḥ sakhyo mahad āśrayaṇaṁ vinā manorathaḥ phalati, mahattvaṁ ca
hari-bhaktānām eva, teṣaṁ madhye śrī-govardhano girīndra eva mukhya iti
gārgī-mukhācchruta tad asya tatratyamānasa-gaṅgāyāṁ snātvā tad
adhidaivatasya śrī-harideva-nāmno nārāyaṇasya darśanārthaṁ yāma ity atra
gurujanānām api naiva vipratipattiḥ, kṛṣṇo'pi tatraiva khelatīti yukti
niścitavatyaḥ \| svaramaṇaṁ tam abhisiṣarṣavaḥ śrī-govardhanam eva
sagaṇa-kṛṣṇa-vāñchita-sādhakaṁ sva-vāñchita-siddhy arthaḥ
stuvanti---hanteti vismaye \| hari-dāseṣu nāradādiṣv api madhye mukhyā
ye trayo haridāsā yudhiṣṭhiroddhava-govardhanās teṣv api madhye'yam
adrir eva haridāsavaryaḥ, haridāsasya rājarṣe rājasūya-mahodayam iti
yudhiṣṭhire, kṛṣṇaṁ saṁsmārayanreme haridāso vrajaukasām ity uddhave,
hantayam adrirabalā haridāsavaryaḥ ity asmin parvate'pi
haridāsa-pada-prayogāt \| yad rāma-kṛṣṇayoś caraṇa-sparśena
śilādravādabhivyañjitaḥ pramodo yasya saḥ \| caraṇa-sparśe sati śilānāṁ
paṅka-sādharmya-prāptyā dhvaja-vrajrāṅkuśādi-mac caraṇa-cihnaṁ
nirjhara-tṛṇodgamādayo'śru-pulakādayo'pi pramoda-vyañjakā jñeyāḥ \| atra
rāma-pada-prayogo bhāva-gopanārthaḥ \| śleṣeṇa rāmaḥ haye capaśu-bhede
ca triṣu cārau site'site iti mediny ukte ramaṇīyo yaḥ kṛṣṇas tasya \| he
abalā iti \| patipāravaśyavatīnāṁ yuṣmākaṁ tad āśrayaṇam eva balaṁ
budhyata iti bhāvaḥ \|

yad yataḥ pramodād eva mānaṁ tat-prasādanīṁ pūjāṁ tanoti \| saha gobhir
gaṇena sakhi-samūhena cavartamānayos tayoḥ pānīyāni pādy
acamanīya-pānārthaṁ sugaṅgaśītala-nirjhara-jalāni tathā naivedyārthaṁ
pānīyāḥ peya madhvāmrapīlvādi-rasāś ca suyavasāni ardhyārthaṁ dūrvā
gavāṁ grāsārthaṁ sugandha-komala-puṣṭivardhana-dugdha-sampādaka-tṛṇāni
ca \| dīrghas tv ārṣaḥ \| yad vā, pānīyaṁ suvata iti pānīyasvo nirjharāś
ca kandarā upaveśa-śayyāvilāsādy arthaṁ śītoṣṇa-samaya-sukhadā guhāś ca,
bhakṣaṇārthaṁ kandamūlāni ca,
tatratya-ratna-paryaṅka-pīṭha-pradīpādarśādayo\'py upalakṣakās taiḥ
\|\|18\|\|

---------------------------------------------------------------------------------------------------------------------

**kaivalya-dīpikā : hanta** iti \| **hanta abalāḥ** \| **ayaṁ**
govardhanaḥ \| **yat** yasmāt **rāma-kṛṣṇa-caraṇasya sparśena**
tṛṇāṅkurodgama-vyājāt romaharṣo yasya sa tathā \| **mānaṁ** pūjām \|
bhūr bhūmiḥ **yavasaṁ** tṛṇam \| **kandaro** darī \|\|18\|\| \[mu.pha.
12.12\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** he sakhyaḥ !
kṛṣṇānugrahe tad-anugraha eva hetuḥ, tad ayaṁ govardhana eva
parama-bhāgavatas tenaivāsyānugraho vāñchanīya iti tasya bhāgavatatvaṁ
nirūpayantyaḥ kāścit punaḥ prauḍhā evāhuḥ---hantety-ādi \| hanta harṣe
\| ayam adrir hari-dāsa-varyo hari-dāsānāṁ madhye śreṣṭhaḥ \| yad yato
rāma-kṛṣṇa-caraṇa-sparśa-pramodaḥ \| tayoḥ saha-go-gaṇayoḥ gāvaś ca
gaṇaś ca gopa-bālānāṁ gaṇas taiḥ saha vartamānayoḥ pānīyādibhir mānaṁ
pūjāṁ tanoti \| maty-unmādau \|\|18\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.109\] adhunā
śrī-govardhanasya māhātmyaṁ tathaivāgāyat \| tāsām eva kāścid
āhuḥ---**hantāyam** \[bhā.pu. 10.21.18\] iti \| **hanteti** harṣe
vismaye vā \| **abalāḥ** ! he sakhyaḥ ! **ayam adrir** govardhano
dhruvaṁ **haridāsa-varyaḥ** sarvasyāśeṣaṁ pāpaṁ duḥkhaṁ cittaṁ ca
haratīti hariḥ, tat-svabhāvakeṣu tasya dāseṣu madhye śreṣṭhaḥ \| **yad**
yasmād **rāma-kṛṣṇayoś caraṇa-sparśena** **pra**kṛṣṭo **modo** harṣo
romodgama-svedānandāśru-sadṛśa-tṛṇādy-udgama-jala-bindu-srāvādi-lakṣaṇo
yasya saḥ \|

kiṁ ca, **yad** yataḥ **tayor mānaṁ** pūjāṁ **tanoti** \| tatra ca na
kevalaṁ tayor eva, kintu tat-sambandhena tat-pālyamānānāṁ gavāṁ
tat-sahacarāṇām apīty āhuḥ---**saha-go-gaṇayor** iti \| gaṇo
gopa-vargaḥ, saha gobhir gaṇena ca vartamānayoḥ \|

tatrāpi yasya tena tuṣṭiḥ syāt, tasya tenaiva mānaṁ vistārayatīty
āhuḥ---**pānīyeti** \| tatra pānīyāni peyāni jala-madhv-ikṣu-rasādīni \|
**sūyavaseti** dīrghaś chando\'nurodhena \| sūyavasāni śobhana-tṛṇāni \|
yad vā, **sūḥ** savaḥ prasavaḥ puṣpa-phalādi \| **kandarāḥ** guhāḥ \|
taiś ca tatratya-paryaṅka-pīṭha-sadṛśa-śilā-ratna-pradīpādarśādi
lakṣyate \| **kando** mūla-phalayor avāntara-bhedaḥ \|

yathā prabhor bhaktiṁ parama-prītyācarati, tathaiva tasya bhrātuḥ
sakhīnāṁ gavām apīti dāsya-varyatvam \| daiva-hatānāṁ
tat-prema-vega-mohitānāṁ asmākam etādṛśī śaktir nāstīty āśayenābalā ity
uktiḥ \| yad vā, ramayataḥ sukhayato jagad iti sadā ramate krīḍata iti
vā rāmau yau kṛṣṇasya caraṇau, tau svasya sparśena navanītādi-tulyatā
nīyamāna-śilābhiḥ komalena tathā yathā-kālaṁ suśītalena iṣad-uṣṇena cety
evaṁ bahu-vidhena sukha-kareṇa pramodayatīti tathā saḥ \|

api ca, yad yasmāt tayoḥ suprasiddhayor asaṅkhyayor go-gaṇayoḥ \|
go-śabdena sāhacaryān mahiṣy-ajādayo\'py upalakṣyante jātāv ekatvena \|
gauś ca gaṇaś ca balarāma-śrīdāmādi-gopa-vargaḥ, tayoḥ saha ekadaiva
abhedena yathāyathaṁ pānīyādibhir mānaṁ tanotīti \|

athavā śrī-caraṇayor āvaśyaka-kamala-rūpakābhavād ayam arthaḥ kāryaḥ \|
rāmaṁ jagan-manoramaṁ yat kṛṣṇasya caraṇam ācaraṇaṁ vihāraḥ, tasya
sparśena sparśanena dānena pramodo yasyeti kṛṣṇo\'smān vā pramodayatīti
tathā saḥ \| viśrāṇanaṁ vitaraṇaṁ sparśanam ity amaraḥ \| yad yasmāt
kṛṣṇenaiva saha \| anyat pūrvavat \|

aho dhig asmān ! yad evaṁ kartuṁ na śaknumaḥ \| tāsāṁ sarvathā
paripūrṇatve\'pi apūrṇavad vākyam \|
parama-mahā-prema-svābhāvikātṛpti-hetukam iti pūrvoktam evāsti
\|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho yatra yatra kṛṣṇaḥ
prayāti, tatra tatra prayāṇa-samarthānāṁ pulināmāsāṁ bhāgyaṁ duūre\'stu,
sthiro\'py ayaṁ śrī-govardhanaḥ parama-bhāgyavān ity āhuḥ---haneti \|
ayam iti tadānīṁ śrī-govardhanāntika eva tāsāṁ nivāsena sākṣād aṅgulyā
darśanāt \|

yad vā, śrī-kṛṣṇa-priyatamatvena tasya sadā sākṣād iva parisphūrteḥ \|
kiṁ vā, paramādareṇa tan nāmāgrahaṇāt, jagato\'śeṣaṁ pāpaṁ duḥkhaṁ
cittaṁ ca yathāyathaṁ haratīti hariḥ, tat-svabhāvakeṣu tasya dāseṣu
madhye śreṣṭhaḥ, prakṛṣṭo modo harṣo
romāṁca-svedānandāśruvādi-svarūpa-tṛṇādy
udgamārdratā-jala-vindusravādi-lakṣaṇa, tanotīti sarvair anyair api
kriyamāṇaṁ mānam ayaṁ vistāreṇa \| karotīty arthaḥ \| go-śabdenānye\'pi
paśavas tad upalakṣyāḥ, pānīyāni peyāni jala-madhvādīni, suyavasāni
komalāni pūṣṭi-vardhanāni dugdha-sampādakāni, dīrghatvam armas,
chando\'nurodhāt,

yad vā, pānīyaṁ suvate kṣaranti pānīyasūni mṛdūni yavasāni \| yad vā,
sūsavaḥ prasavaḥ puṣpa-phalādi, bhūḥ iti kvacit pāṭhaḥ \|
bhū-upaveśārthaṁ sundara-sthānam ity arthaḥ \| kandarā guhāḥ, taiś ca
tatratyaratnaparyaṅka-pīṭha-pradīpādī-pādarśādayo\'py upalakṣyāḥ \|
kanda-mūlayor avāntara-bhedaḥ pūrvaṁ likhita eva \| yathā-sambhavaṁ tais
teṣāṁ māno jñeyaḥ \|

tatra paśūnāṁ jalai sūyavasaiḥ sadā kandaraiś ca kadācit kanda-mūlair
api teṣāṁ kvacid bhakṣyaiḥ gopānāṁ ca sarvadā sarvair eva tatra
jemanopaveśādy arthaḥ sūyabasāni jñeyāni \| he abalāḥ ! iti tatra tatra
yuṣmākaṁ śakty abhāvena kathañcid dāsya-mātram api na ghaṭetety aho
batābhāgya-vaibhavam iti bhāvaḥ \|

anyat tair vyākhyātam, athavā ramate sadā krīḍatīti, ramayati
sukhayatīti vā rāmo yaḥ kṛṣṇaḥ \| yad vā, tathaiva rāmau yau
kṛṣṇa-caraṇau nijasparśena pādābja-vinyāsa-padeṣu sadyo
navanītī-kṛta-śilābhiḥ sukomalena tatra coṣṇa-kāle suśītalena śita-kāle
coṣṇety-ādi-bahuvidhena prakarṣeṇa modayatīti tathā saḥ \| kiṁ ca, tayor
asaṅkhyeyatvādinā suprasiddhayoḥ go-gaṇayoḥ, jātāvekatvam, gauś ca gaṇaś
ca śrī-balarāma-śrīdāmādi-sahacara-vargas tayoḥ saha tena sahitayoḥ \|
kiṁ vā, ekadaiva yadā taṁ prati tadaiva tau prati tety arthaḥ \|

yad vā, rāmaṁ jagan manoramaṁ yat kṛṣṇasya caraṇam ācaraṇaṁ vihāras
tasya sparśena sparśena dānena pramodo yasya saḥ---viśrāṇanaṁ vitaraṇaṁ
sparśanam ity amaraḥ, sarvathā sadā tat-krīḍā-sampādanotsuka ity arthaḥ
\| yad vā, tena pramodayati tam asmān vā jagad eva veti tathā saḥ,
tat-krīḍā-sampādanatas tac chravaṇādinā sarva-duḥkha-haraṇāt
sevā-vistāraṇāc ca sarveṣām evānandabhara-siddheḥ \| yad vā, rāmayoḥ
kṛṣṇa-caraṇa-sparśamayatāyā ivāsmin sampatter iti dik, alam ativistareṇa
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** goṣṭhy-antara-vārtāpi
tathaiva rasāntarācchannā yata evam āhur dvābhyām---hanteti \| ayam iti
tadānīṁ śrī-govardhanāntika eva tāsāṁ nivāsena sākṣād aṅgulyā darśanāt
jagato'śeṣaṁ pāpaṁ dukhaṁ cittaṁ ca yathāyathaṁ haratīti hariḥ tad
adhiṣṭhātā devaḥ śāstre loke ca prasiddhaḥ tat svabhāvakeṣu tasya dāseṣu
madhye śreṣṭhaḥ tad varyatvam eva phalābhivyakti-dvārā darśayati yad
rāmeti prakṛṣṭo modo harṣaḥ romāñca-svedānānandāśruvādi-svarūpa-tṛṇādy
udgamārdratā-jala-bindu-sravādi-lakṣaṇaḥ tanotīti sarvair anyair api
kriyamāṇaṁ mānamayaṁ vistāreṇa karotīty arthaḥ \| pānīyāni peyāni
jala-madhvādini dorghatvam ārṣaṁ chandonurodhāt suyavasāni komalāni
puṣṭivardhanāni dugdha-sapmādakāni \|

yad vā, pānīyaṁ suvate kṣaranti pānīya-suvo nirjharāḥ bhū iti kvacit
pāṭha upaveśādy arthaṁ sundara-sthānam ity arthaḥ \| kandarāḥ guhāḥ taiś
ca tatratya-ratna-paryaṅka-pīṭha-pradīpādarśādayo\'py upalakṣyāḥ
yathā-sambhavaṁ ca tais teṣāṁ māno jñeyaḥ he abalāḥ iti tatra tatra
yuṣmākaṁ śakty abhāvena etādṛśa-sevā-bhāgyaṁ na ghaṭeta ity aho
batābhāgya-vaibhavam iti bhāvaḥ \| anyat taiḥ tatra cākṣaṇvatām itivad
avahitthāyām apy arthāntara-vyaktir yathā rāmo nīla-cārusite triṣ ity
amara-kośāt rāmo ramaṇīyo yaḥ kṛṣṇas tasya caraṇayoḥ sparśena pramodo
yasya saḥ tayoś caraṇayoḥ yad vā, tādṛśa-kṛṣṇa-caraṇayoḥ sparśa-pramodo
yasmāt ṛtv anurūpa-śaityādi-guṇakatvena sva-śilānāṁ vidhānāt \|

yad vā, rāmaṁ krīḍā-rūpaṁ yac chrī-kṛṣṇasya caraṇam ācaraṇaṁ tasya
sparśena sparśanena dānena pramodo yasya saḥ viśrāṇanaṁ vitaraṇaṁ
sparśanam ity amaraḥ \| sarvadā sadā tat krīḍā-sampādanotsuka ity arthaḥ
\| yad vā, tena pramodayati tamasmān jagacceti tathā saḥ yad vā,
tadṛśa-kṛṣṇa-caraṇayor iva sparśa-pramodo yasya etat sparśanena tat
sparśanānandasyaiva siddheḥ nirantara-vicitra-prema-vihāraśreṇībhis tac
caraṇa-sparśamayatā ivāsmin sampatteḥ tasyeti vaktavye tayoś caraṇayor
ity ādareṇa \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhi ! kṛṣṇānugraho
mahad anugrahaṁ vinā na syāt \| mahān govardhanād anyo'pi nāsti \| tad
asmābhir ayam evārādhya ity āśayenānyā ūcuḥ---hantety-ādi\| he abalāḥ !
hanta harṣe \| ayam adrir govardhano haridāsānāṁ madhye varyaḥ śreṣṭhaḥ
\| katham anumitam ? ity āhuḥ---yad iti \| yad yasmāt
rāma-kṛṣṇa-caraṇa-sparśena pramodo yasya \| tad eva katham avagatam ?
tatrāhuḥ---mānaṁ tanoti \| kayoḥ ? tayoḥ, na kevalaṁ tayor eva,
saha-go-gaṇayoḥ \| kaiḥ ? pānīyaṁ ca suyavasāś ca sutṛṇāni ca \| dīrgha
ārṣaḥ \| kandarāṇi kandāś ca mūlāni ca kanda-mūlayor avāntara-bhedaḥ \|
kandāḥ kaserukādayaḥ \| mūlāni tad-itarāṇi bhakṣaṇa-yogyāni \| athavā,
tarv-ādi-mūlāni chāyā-dānāt taiḥ \| ata evaṁ-vidha-sevā-paro hi mahān
bhavatīti \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta sakhyaḥ !
mahad-āśrayaṇaṁ vinā naiva manorathaḥ phalati \| mahattvaṁ ca
hari-bhaktānām eva teṣām api madhye śrī-govardhano girīndra eva mukhya
iti gārgī-mukhāt śrutam \| tad adya tatratya-mānasa-gaṅgāyāṁ snātvā
tad-adhidaivatasya śrī-hari-deva-nāmno nārāyaṇasya darśanārthaṁ yāma ity
atra guru-janānām api naiva vipratipattiḥ \| kṛṣṇo'pi tatraiva khelatīti
yuktiṁ niścitavatyaḥ sva-ramaṇaṁ tam abhisiṣīrṣavaḥ śrī-govardhanam eva
sa-gaṇa-kṛṣṇa-vāñchita-sādhakaṁ sva-vāñchita-siddhy-arthaṁ stuvanti \|

**hanta** iti vismaye **hari-dāseṣu** nāradādiṣv api madhye mukhyā ye
trayo hari-dāsā yudhiṣṭhiroddhava-govardhanānteṣv api madhye **ayam
adrir** eva hari-dāsa-**varyaḥ** \| hari-dāsasya rājarṣe rājasūyaṁ
mahodayam \[bhā.pu. 10.75.27\] iti yudhiṣṭhire, kṛṣṇaṁ saṁsmārayan reme
haridāso vrajaukasām \[bhā.pu. 10.47.56\] ity uddhave, hantāyam adrir
abalā haridāsa-varya ity asmin parvate'pi haridāsa-pada-prayogāt \|

**yasmād rāma-kṛṣṇayoś caraṇa-sparśena** śilā-dravādy-abhivyañjitaḥ
**pramodo** yasya saḥ \| caraṇa-sparśe sati śilānāṁ
paṅka-sādharmya-prāptyā dhvaja-vajrāṅkuśādimac-caraṇa-cihnaṁ
nirjhara-tṛṇodgamādayo'śru-pulakādayo'pi pramoda-vyañjakā jñeyāḥ \| atra
rāma-pada-prayogo bhāva-gopanārthaḥ \| śleṣeṇa rāmo nīla-cāru-site triṣu
ity amara-koṣāt ramaṇīyo yaḥ kṛṣṇas tasya \|

he abalā iti \| pati-pāravaśyavatīnāṁ yuṣmākaṁ tad-āśrayaṇam eva balaṁ
budhyate iti bhāvaḥ \| **yad** yataḥ pramodād eva hetoḥ mānaṁ
tat-prasādanīṁ pūjāṁ tanoti \| saha-gobhir gaṇena sakhi-samūhena ca
vartamānayos tayoḥ \| kaiḥ ? pānīyāni pādyācamanīya-pānārthaṁ
sugandha-śītala-nirjhara-jalāni, tathā naivedyārthaṁ pānīyāḥ peyā
madhv-āmra-pīlv-ādi-rasāś ca \| suyavasāni arghyārthaṁ durvā gavāṁ
grāsārthaṁ sugandha-sukomala-puṣṭi-vardhana-dugdha-sampādakāni tṛṇāni ca
\| dīrghatvam armas \|

yad vā, pānīyaṁ suvate iti pānīya-suvo nirjharāś ca kandarā
upaveśa-śayyā-vilāsādy-arthaṁ śītoṣṇa-samaye sukhadā guhāś ca
bhakṣaṇārthaṁ kanda-mūlāni ca
tatratya-ratna-paryaṅka-pīṭha-pradīpādarśādayo'py upalakṣāntaiḥ
\|\|18\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** hanta sakhyaḥ
sattamāśrayaṇādvinā sa nanda-sūnuḥ satāṁ preyānnalabhyate sa ca girirāja
evātas tad darśanāya gacchāmas tatraiva taṁ prāpnuma iti bhāvena parāḥ
kāścid āhuḥ---hantāyam iti \| ayamadriḥ govardhano haridāsa-varyaḥ
haridāsasya rājarṣe rājasūyaṁ mahodayam iti yudhiṣṭhiraḥ kṛṣṇaṁ
sṁsmārayan reme haridāso vrajaukasāṁ ity uddhavaś ca haridāsaḥ hantāyam
ity atra govardhano haridāsavaryo'bhyadhāyīty arthaḥ \| kutas
tadvaryatvaṁ tatrāha yato rāma-kṛṣṇayoś caraṇa-sparśena
śilāvidravādi-sūcitaḥ pramodo harṣo yasya saḥ yad yataḥ pramodād-dhetoḥ
gobhir gaṇena ca sakhi-vṛndena sahitayos tayormānaṁ pūjāṁ tanoti kair
ity āhuḥ pānīyeti \| pānīyāni pādyācamana-pānārthāni
sugandha-śītala-madhurāṇi nirjhara-jalāni naivedyārthāḥ pānīyā peyā
madhvāmrādirasāś ca taiḥ suyavasānyarghyārthāni dūrvāṅkurāṇi
gogrāsārthāni puṣṭikarāṇi dugdhavardhanāni ca mṛdūni tṛṇāni taiḥ
dairghyam ārṣaṁ kandarāśopaveśavilāsārthāḥ śītoṣṇa-samaya-sukhadā guhāṣ
ca tābhiḥ bhakṣaṇārthāni cāmṛtasvādūni kandamūlāni tair iti
svatanuvibhavair eva svāminaḥ pūjāvidhānādayaṁ tadvarya bhāvaḥ
\|\|18\|\|

**\...**

**\|\| 10.21.19 \|\|**

**gā gopakair anuvanaṁ nayator udāra-**

**veṇu-svanaiḥ kala-padais tanu-bhṛtsu sakhyaḥ \|**

**aspandanaṁ gatimatāṁ pulakas tarūṇāṁ**

**niryoga-pāśa-kṛta-lakṣaṇayor vicitram \|\|**

**śrīdhara-svāmī (bhāvārtha-dīpikā) :** he **sakhyaḥ** ! idaṁ tv
**aticitram** \| **gopaiḥ** saha vane vane **gāḥ** sañcārayatos tayo
rāma-kṛṣṇayor madhura-**padair** mahā-veṇu-nādaiḥ \| śarīriṣu ye
**gatimantaḥ,** teṣām **aspandanaṁ** sthāvara-dharmaḥ, **tarūṇāṁ
pulako** jaṅgama-dharma iti \| niryujyante gāva ābhir iti **niryogāḥ**
pāda-bandha-rajjavo'dhṛṣya-gavāṁ karṣaṇārthāḥ **pāśāś** ca, taiḥ **kṛtaṁ
lakṣaṇaṁ** cihnaṁ yayoḥ \| śirasi niryoga-veṣṭanena skandha-stha-pāśena
ca gopa-parivṛḍha-śriya virājamānayor ity arthaḥ \|\|19.20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa-kautukā āhuḥ \|
**aspadandaṁ** calanādy-abhāvaḥ \| **pulakaḥ** romodgamaḥ---romodgamas
tu pulakaḥ premṇi vṛddhe'grage tathā iti śabda-ratne \| *adhṛṣyā* anamrā
yā gāvaḥ, tāsāṁ karṣaṇam evārthaḥ prayojanaṁ yeṣāṁ, te **pāśāḥ** pāśavad
racitā *rajjavaḥ* \| cihnaṁ lakṣma ca lakṣaṇam ity amaraḥ \| *gopeṣu
parivṛḍhā* adhipāḥ, teṣāṁ *śriyā* śobhayā \| *ity artha* iti---atīva
śaktā ye gopāḥ, ta evāviśasta-gavākarṣaṇe yogyā nānya iti tātparyam\|
niryogākhyaḥ pāśo **niryoga-pāśaḥ** \| sa ca capala-svabhāvānāṁ vatsānāṁ
dohana-samaye go-vāma-jaṅghāsaṅgatā gala-bandha-rajjuḥ, tena
**kṛta-lakṣaṇayoḥ** saundarya-viśeṣa-lābhena khyātayoḥ, guṇaiḥ pratīte
tu kṛta-lakṣaṇāhata-lakṣaṇau ity amaraḥ \| tataś cāyaṁ
muktā-stavaka-juṣṭāgra-dvayaḥ pīta-paṭṭamaya
uṣṇīṣā-bandha-bhūṣaṇa-viśeṣa iva gopālakatva-vyañjako draṣṭṝṇāṁ
mano-mohana eva jñeya iti cakravarti-toṣiṇīkārāḥ \|\|19\|\|

---------------------------------------------------------------------------------------------------------------------

**kaivalya-dīpikā : gā** iti \| **kalāni** madhurāṇi **padāni** yeṣu,
teṣu **veṇu-svaneṣu,** tais **tanu-bhṛtsu** madhye **gatimatāṁ**
**spandanaṁ** kiñcit calanam \| agatimatāṁ **tarūṇāṁ** tu **pulaka** iti
**citram** \| yena dohakena doha-kāle gāḥ paścāt-pādayor niyamyante, sa
**niryoga-pāśaḥ** \| tena **kṛtaṁ** tal-**lakṣaṇaṁ** cihnaṁ kila rūpaṁ
yayos tau tathā \|\|19\|\| \[mu.pha. 12.13\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** punar vatsalā
ūcuḥ---**gā** ity-ādi \| **anuvanaṁ** vanaṁ vanaṁ kadācid vṛndāvane
kadācid bhāṇḍīra-vana ity-ādi \| **gopakaiḥ** anukampāyāṁ kaḥ \|
rāma-kṛṣṇayor madhye yasya **udāra-veṇu-svanaiḥ kala-padais tanubhṛtsu**
prāṇi-mātreṣu **gati-matām aspandanaṁ** sthāvaratvaṁ, **tarv-ādīnāṁ
pulakaḥ** \| tasya kiṁ **vicitram** ? kartum akartum anyathā-kartuṁ
samarthatvāt \| veṇu-svanaḥ śrī-kṛṣṇasyeti prasiddhiḥ \| kīdṛśayoḥ ?
**niryogapāśo** go-cchandana-rajjus tat-**kṛtaṁ lakṣaṇaṁ** yayoḥ,
veśānāṁ sāmye\'pi kṛṣṇasyaivāyam ākarṣakatvam, paripūrṇatvāt \|
[matiḥ]{.mark} \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ vaktavyo
hari-dāsa-varyatvena yathārtha-nāmno\'syādri-pater mahimā, aho
śrī-vraja-bhūmau śrī-vṛndāvane sthitāḥ sarve\'py atratyāścarācarāḥ
parama-dhanyā ity āhuḥ---**gā** iti \| **gopakair** iti sneha-vivakṣayā
ka-pratyayaḥ \| yad vā, gopayanti rakṣantīti gopakāḥ gopālāḥ \| yad vā,
gopānāṁ kaṁ sukhaṁ yebhyas taiḥ \|

**veṇu-svanair** **anuvanaṁ** prativanam iti śrī-mādhuryāṇi sarvāṇy eva
vanāni gṛhītāni \| **udārair** mahadbhir uccaiḥ sarvānanda-pradair vā,
**kalāni** madhura-svarāṇi **padāni** gītāṅgāni yeṣu \| yad vā,
madhurāsphuṭa-dhvani-yuktaiḥ padaiś ca pādābjaiḥ, teṣāṁ sanūpūratvāt
kala-yuktatvam \|

**aspandanaṁ** stabdhateti sthāvara-dharmaḥ \| **tarūṇām** ity
[upada]{.mark}lakṣaṇam, sarveṣām api sthāvarāṇāṁ **pulaka** iti
copalakṣaṇam, kampādi ca jñeyam, tena jaṅgama-dharma iti vaiparītyam,
ato vicitram adbhutam \| yad vā, aspandanasya viśeṣaṇaṁ jagad vilakṣaṇam
ity arthaḥ \| tataś ca liṅga-vyatyayena pulakasyāpi viśeṣaṇam ūhyam \|
evaṁ sarveṣām eva prema-viśeṣodayaḥ sūcitaḥ \|

**niryoga-** ity anena ca tad-adbhuta-ramya-veṣa-darśanam apy eko hetur
aspandanādāv ūhyaḥ, vṛkṣādīnām api sūkṣmā dṛṣṭir astīti, tasmāt paśyanti
pādapāḥ iti mahā-bhāratato jñeyam \| yad vā, na kevalam aspandanādikam
eva, anyaś ca vividha-prema-vikāro bhavatīti vyaktam evāhuḥ \| niḥśeṣeṇa
yogaḥ saṅgamo yasmāt \| kiṁ vā, nirgato yogaḥ prema-sampad-virodhī
nirvikalpaka-samādhir yasmāt, sa cāsau pāśaś ca prema-lakṣaṇaḥ, sākṣāt
tad-anuktir duḥkha-viśeṣāt \| tasya **kṛtaṁ lakṣaṇaṁ** mohādinā
nipātādikaṁ rodanādikaṁ ca yābhyām, **tanubhṛtsv** ity asyātraiva
vānvayaḥ \| evaṁ carācarāṇāṁ vaiparītyenaikyena ca
vividha-prema-lakṣaṇāni bhavantīty arthaḥ \|

yad vā, carācarāṇāṁ teṣām eva **niryoga-pāśena** tādṛśa-premodayena
**kṛtaṁ** jñāpitaṁ **lakṣaṇaṁ** sthiti-gamanādi-cihnaṁ yayoḥ, teṣām
aspandanādi-darśanena jñāyeta, atra tau tiṣṭhataḥ, anena pathā vā gatau
sta ity-ādikam ity arthaḥ \| yayor api nideśaḥ pūrvoktābhiprāya eva \|
hanta carācarāṇām eṣāṁ bhāgyaṁ yan niryoga-pāśādi-madhura-veṣaṁ taṁ
paśyanty amī, mādṛśīnāṁ tu tad-darśana-mātram api sudurlabham, aho
daurbhāgyam ! iti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho kiṁ vaktavyo
hari-dāsa-varyatvena yathārtha-nānmo'syādripater mahimā kintu sarve\'py
atratyāścarya-carāḥ parama-dhanyā ity āhuḥ\--**gā** iti \| anena tāsāṁ
gavām asaṅkhyeyatvāt dūra-gāmitvena
vistīrṇa-deśaga-jīva-gaṇa-sukha-dātṛtvaṁ vivakṣitam \| **anuvanam** iti
tatrāpy avāntara-bhedena tataḥ sveṣām eva tad-vañcanena sarvataḥ
puṇya-hīnatvaṁ \| **gopakair** iti dayāyāṁ kan, tat-parivāratvena
sneha-viṣayatvāt, ato gopāyanti duḥkha-bhaya-sthānāt śrī-kṛṣṇaṁ
rakṣantīti \| śleṣaś ca asmākaṁ tu na tādṛśa-prema-sevā-yogyateti bhāvaḥ
\| **nayator** iti tatra tatra gamane tayoḥ svācchandyaṁ ghaṭate \| hā
kaṣṭaṁ na tv asmat-sannidhāv ity etat \| **udāra**- iti tatra tatratyeṣu
tu tasya paramānanda-dātṛtvaṁ \| **veṇv** iti tadīya-svaneṣv api
vaiśiṣṭyaṁ **kala-padair** iti dhvanau tu madhurāsphuṭe kale ity
abhidhānāt mādhuryeṇaiva tāvan manoharatvaṁ tatra cāsphuṭatvāt keyaṁ
saṅketoktir iti nānā-bhāvākrāntyā tad atiśayitvam \|

yad vā, nūpura-kala-śabda-yuktaiḥ padaiḥ pāda-kṣepaiḥ iti
tad-vilāsa-smaraṇaṁ \| bahutvaṁ gauraveṇa \| **tanu-bhṛtsv** iti eṣaḥ \|
kas tanubhṛt ? yas tad-vaśena pated ity etat sakhya iti idaṁ
bhavatyo\'pi jānantīty etat \| **aspandanaṁ** kiñcit calanasyāpy abhāvaḥ
**gatimatāṁ** praśasta-tac chakti-yuktānām api nitya-tat-svabhāvānāṁ
nady-ādīnām api vā, ataḥ kim utāsmākaṁ dūra-gamanam ity etat \|
**pulakas tarūṇām** iti aromakāṇāṁ sarvāsām eva gavāṁ suśīlatvena
pāśāntarānupayogāt niryogākhyaḥ pāśo **niryoga-pāśaḥ,** sa ca
capala-svabhāvānāṁ vatsānāṁ dohana-samaye go-vāma-jaṅgha-saṅgatā
gala-bandhana-rajjuḥ, tena **kṛta-lakṣaṇau** guṇaiḥ pratīte tu
kṛta-lakṣaṇāhata-lakṣaṇau ity amara-koṣāt parama-saundarya-guṇena
pratītau \| tataś cānena muktā-stavaka-juṣṭāgra-dvaya-paṭṭamayatvaṁ
tasya dhvanitaṁ \| so'yaṁ coṣṇīṣādy upari śobhāṁ dadhāno gopa-veṣaḥ
sarveṣāṁ manohartāpi tāsāṁ śrī-gopa-sundarīṇāṁ tu viśeṣato jñeyaḥ \|

sva-deśa-jāti-vayas sadṛśaṁ veṣādikaṁ hi sarveṣv atīva rocakaṁ syād iti
**vicitram** iti \| tatra tatra sveṣāṁ vismaya-mohaḥ idaṁ yathā-yogyaṁ
bahutra yojanīyam \| atha pūrvavat
kevala-kṛṣṇaika-viṣaya-bhāva-vyañjakaś cāyam arthaḥ \| aho sakhyaḥ !
sphuṭaṁ gocāraṇa-miṣeṇa sa-gaṇaḥ sa-bhrātṛko'sau vanaṁ bhraman kitava
iva lakṣyate ity āhuḥ---**gā** iti \| **niryoga-pāśābhyāṁ kṛtaṁ**
siddhaṁ **laksāṇaṁ** kitavocita-pada-bandhana-cihnaṁ yayos
tathā-bhūtayoḥ \| **gopakais** tad-adhipasya steya-vastūnāṁ ca rakṣakaiḥ
pṛṣṭa-pālākhyaiḥ sahānayor **gā vanād vanaṁ nayator** madhye ya udāraḥ
sarva-varīyān, tasya **veṇu-svanair** **jaṅgamānām aspandanam** abhūd
sthāvarāṇāṁ ca **pulako**'bhūt \| kīdṛśaiḥ ? mohana-mantravan manoharā
**avyakta-padaiḥ,** ato mahā-vaiṇavika evātra kitava-mukhyaḥ, anye tu
tad-anuyāyina eva \| tasmād asmābhir iva tasya mohana-vidyātmako
**veṇur** bhavatībhir na śrotavyaḥ \| anyathā tābhyāṁ
**niyoga-pāśābhyām** eva nūnaṁ bhavan-mano baddhaṁ bhaviṣyatīti bhāvaḥ
\| evaṁ sarvathā sva-moha-duḥkham eva vivakṣitam iti sthitam \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : nayatoḥ** tayoḥ \| **udāra-** iti
viśeṣaṇāt śrī-kṛṣṇasyaiva veṇur bodhyate \| sarvato'pi guṇagamattvāt
tasya \| tanmayatāṁ krīḍāmayatām \|\|19.20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upasaṁhāre'pi vatsalā
evocuḥ---**gā gopakair** ity-ādi \| aho vicitram idaṁ yat
**tanu-bhṛtsu** madhye **gatimatām aspandanaṁ** sthāvarāṇāṁ **tarūṇāṁ
pulakaḥ** \| kaiḥ ? **udāra-veṇu-svanaiḥ** \| kayoḥ ? rāma-kṛṣṇayor ity
arthaḥ \| kīdṛśayoḥ ? **anuvanaṁ** vṛndāvanādi-vanam anu \| **gopakair**
gopa-bālakaiḥ, anukampāyāṁ kan \| gāyatoḥ kīdṛśaiḥ ? **kala-padaiḥ** \|
kīdṛśayoḥ ? **niryoga-pāśo** go-cchandana-rajjuḥ, tena **kṛtaṁ
lakṣaṇaṁ** śobhā cihno yābhyāṁ yayor veti harṣaḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tatrābhisaraṇe
vilambo na kāryas tasyānugavīnasya vanāntara-gamana-sambhavād ity
āhuḥ---**gā** iti \| **gopakair** ity anukampāyāṁ kan \| ato gopāyanti
kṛṣṇaṁ snehāt pālayantīti \| śleṣaś ca---prati prātar eva śrī-yaśodayā
tathaiva tan-niyogāt \| vane vane gās tayor **nayatoḥ** sator idaṁ
vicitraṁ bhavatīty anvayaḥ \| kim tat ? he **sakhyaḥ** ! **tanubhṛtsu**
śarīriṣu madhye ye **gatimatas** teṣāṁ veṇu-svanair aspandanaṁ
sthāvara-dharmaḥ tarūṇāṁ pulako jaṅgama-dharma iti \| **niyogākhyaḥ
pāśo** niryoga-pāśaḥ sa ca capalanānāṁ vatsānāṁ dohana-samaye
go-vāma-jaṅghā-saṅgatā-vatsānāṁ gala-bandhana-rajjūḥ \| tena
kṛta-lakṣaṇayoḥ saundarya-viśeṣa-lābhena khyātayoḥ guṇaiḥ pratīte tu
kṛta-lakṣaṇā hita-lakṣaṇau ity amaraḥ \| tataś cāyaṁ
muktā-stavaka-juṣṭāgra-dvayaḥ pīta-paṭṭamaya
uṣṇīṣa-bandha-bhūṣaṇa-viśeṣa iva gopālakatva-vyañjako draṣṭṛṇāṁ
mano-mohana eva jñeyaḥ \|\|19\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tatra gamane vilambo na
yuktas tasyānugavīnasya tato'nyatra gamana-sambhavādity anyāḥ
kāścanāhuḥ---**gā** iti \| **gopakair** ity anukampāyāṁ kan
tat-kṛpābhājanair ity arthaḥ \| pakṣe gopāyanti snehāt pālayanti kṛṣṇam
iti taiḥ sakhibhiḥ sahānuvanaṁ vane vane gā nayatoścārayatoḥ satoridaṁ
vicitram āścaryaṁ bhavatīty anuṣaṅgaḥ \| kiṁ tat ? kalapadaiḥ
madhurālāpair udārair yadānandadātṛbhir veṇu-gītais tanubhṛtsu dehiṣu ye
gatimanto mṛgādayas teṣām aspandanaṁ sthāvara-dharmaḥ tarūṇāṁ
gatihīnānāṁ pulako jaṅgama-dharma ity etat kīdṛśayor ity āha---niryogeti
\| niryujyante gāvo'neneti niryogaḥ sa ca pāśaścādhṛṣyagavāṁ
pāda-bandhanārthā rajjurmuktāguccha-juṣṭāgradvayī pīta-paṭṭamayī uṣṇīṣe
bandha-bhūṣeva śobhādhāyinī tena kṛtaṁ lakṣaṇaṁ cihnaṁ yayor iti
gopaparivṛḍhaśriyā virājamānayor ity arthaḥ \|\|19\|\|

**\...**

**\|\| 10.21.20 \|\|**

evaṁ-vidhā bhagavato yā vṛndāvana-cāriṇaḥ \|

varṇayantyo mitho gopyaḥ krīḍās tan-mayatāṁ gatāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāmataḥ smarāt \|
niḥsīma-premṇo'maryāda-snehasya saṅgamaḥ samprāptiḥ \| kimbhūtaḥ saḥ ?
kātyāyany-arcanenodbhūto yaḥ, tat-prasādaḥ kṛṣṇa-prasādaḥ, ya eva
mahodayo mahā-phalaṁ yatra, sa tathā \| varṇyate---agre iti śeṣaḥ
\|\|20\|\|

---------------------------------------------------------------------------------------------------------------------

**kaivalya-dīpikā :** \|\|20\|\| \[mu.pha. 12.14\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ-vidhā ity-ādi \|
bhagavataḥ śrī-kṛṣṇasya, na tu dvayoḥ mitho rahasi anyonyaṁ vā,
tanmayatāṁ tad eka-mātra-sphurtyā sāndrānanda-sambhogam \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īdṛśānyanyāny api tac
ceṣṭitāni bahulāni varṇayāmāsuḥ, tāni ca kati mayā vaktuṁ śakyānīty
upasaṁharati---evam iti \| īdṛśyo jaganmohinyo yāḥ krīḍāḥ \| evamvidhate
hetuḥ---bhagavato nijāśeṣaiśvaryaṁ viśeṣeṇa prakaṭayata ity arthaḥ \|
tatrāpi vṛndāvana-cāriṇaḥ svacchanda-vihāriṇa ity arhaḥ \| yad vā,
vṛndāvana-cāriṇa iti tatratya-krīḍā evavarṇayan, na tu vrajāntaś cāriṇa
iti tatra bhagavad darśanādinā nija-saubhāgyasyāpatteḥ, pāṭhāntare\'pi
sa evārthaḥ \| vihāriṇa iti vā pāṭhaḥ, tāḥ sarvā eva krīḍā varṇayantyaḥ
satyaḥ, tanmayatāṁ bhagavanmayatāṁ sadā tat-kīrtana-śravaṇādiparatām ity
arthaḥ,

yad vā, santatam eva tad anubhavānandam iti, yad vā, krīḍāmayatāṁ
sadaiva tena sahākrīḍan nity arthaḥ, yad vā, tac chabdena
premāgni-dāha-duḥkha-viśeṣotpatteḥ, sākṣān nāmāgrahaṇam pūrvavat sadaiva
premabharodayena paramārtā babhūvur ity arthaḥ \| gopya iti tāsāṁ eva
svabhāvaḥ, iti sarvathaiva tāsāṁ prema-sampad-vṛddhyā
sarvātiśāyi-saubhāgyaṁ varṇitam iti \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ bahu-līlā varṇayāmāsire
kati vā mayā varṇanīyā ity upasaṁharati---īdṛśyo jaganmohinyo yā krīḍāḥ
evaṁ vividhatve hetuḥ bhagavataḥ nijāśeṣa-mādhuryaṁ prakaṭayataḥ tatra
vṛndāvanacaṛiṇa iti tācchīlyena tasya nitya-tādṛśa-līlatvaṁ tāsāṁ ca
nitya-tādṛśa-bhāvatvaṁ vyañjitaṁ vyaktaṁ vṛndāvana-vihāriṇa iti pāṭhe tu
tad vaiśiṣṭyaṁ tasya tāḥ sarvā eva krīḍāḥ varṇayantyas satyaḥ tanmayatāṁ
krīḍāmayatāṁ tadāviṣṭatāṁ yayuḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasaṁharati evam iti \|
**vṛndāvana-cāriṇo** **bhagavata** **evaṁvidhā** anyā api yāḥ **krīḍā**
**varṇayantyo** babhūvus **tan-mayatāṁ** tat-pracuratāṁ krīḍā-prācuryaṁ
yayuḥ prāpuḥ \| sva-kāntam abhisṛtya tat-tat-krīḍāvatyo babhūvur ity
arthaḥ \|

yad vā, ayaṁ te'bhisarantīty ayā gopya evaṁvidhā bhagavataḥ krīḍā
bhagavat-kartṛkā bhagavat-karmakāś ca mitho rahasi yayuḥ prāpuḥ \|
krīḍantyaḥ krīḍayantyaś ca babhūvur ity arthaḥ \| mitho'nyonyaṁ rahasy
api ity amaraḥ \| tataḥ paraṁ tanmayatāṁ krīḍā-tādātmyam ānanda-mohanaṁ
ca prāpuḥ \| vyākhyeyam avaśyopādeyā agrima-granthe yarhy ambujākṣa
\[bhā.pu. 10.29.36\] ity atra tvayābhiramitā ity ukte \|\|20\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra daśame saṅgataḥ saṅgataḥ satām \|\|\*\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** upasaṁharati---evam iti
\| vṛndāvana-cāriṇo bhavato yā evaṁ-vidhā krīḍās tā varṇayantyo gopyas
tanmayatāṁ tad-āveśaṁ yayuḥ \| nanu, nanda-nṛpa-sūnor harer
gopa-subhruvāṁ ca śāstrārtha-vidām api kulācārānupayuktā mitho'nuraktir
iyaṁ dauḥśīlyam eveti cen mandam etat tathātve śāstrābhāvāt, pratyuta
tasya bhakta-vatsalatāṁ tāsāṁ paramā bhaktir iti śāstrāc ca siddhāntas
tu pañcādhyāyīm adhi pradarśayiṣyate \|\|20\|\|

yadyac cakāra govindo vṛndāraṇye viceṣṭitam \|

prema-netrais tadālokya procur gopyo gṛhasthitāḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ

daśama-skandhe pūrvārdhe śrī-veṇu-gītaṁ

nāmaikaviṁśo'dhyāyaḥ \|

\|\| 10.21 \|\|

**\...**

(10.22)

# atha dvāviṁśo'dhyāyaḥ

## cīra-haraṇa-līlā \|

\|\| 10.22.1-2 \|\|

śrī-śuka uvāca---

hemante prathame māsi nanda-vraja-kumārikāḥ \|

cerur haviṣyaṁ bhuñjānāḥ kātyāyany-arcana-vratam \|\|

āplutyāmbhasi kālindyā jalānte codite'ruṇe \|

kṛtvā pratikṛtiṁ devīm ānarcur nṛpa saikatīm \|\|

**śrīdhara-svāmī (bhāvārtha-dīpikā) :**

gopīnāṁ kāmataḥ kṛṣṇe niḥsīma-prema-saṅgamaḥ \|

kātyāyany-arcanodbhūta- tat-prasāda-mahodayaḥ \|\|

dvā-viṁśe gopa-kanyaṇāṁ vastrāharaṇa-līlayā \|

varaṁ dattvā gataḥ kṛṣṇo yajña-śālām itīryate \|\|

prathame māsi mārga-śīrṣe \|\|1-2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vastrāṇām āharaṇaṁ
svīkāraḥ sa eva līlā tayā \| mārga-śīrṣe---

> hemantaḥ śiśiraś caiva vasanto grīṣma eva ca \|
>
> varṣā śarac ca ṛtavo mārgādyāḥ syur dvi-māsakāḥ \|\| iti
> pañcāṅga-darśane \|

ṣaḍ amī ṛtavaḥ puṁsi mārgādīnāṁ yugaiḥ kramāt ity amaro'pi \| kurmārya
eva kumārikāḥ \| svārthe kas tataṣ ṭāp \| ke'ṇaḥ iti hrasvaḥ \| kumārī
kanyakānāryoḥ iti dharaṇiḥ \| atra kumārikā-śabdena prāpta-yauvanā nāryo
jñeyāḥ \| anyathā, yātābalā vrajaṁ siddhā mayemā raṁsyate kṣapāḥ iti
vakṣyamāṇa-virodhaḥ syāt \| na hi kanyānāṁ ramaṇa-saṅkalpo'sti, tāsāṁ
saṅkalpānusāreṇaiva bhagavatā tābhyo vara-dānaṁ kṛtam \| saṅkalpo
viditaḥ sādhvyo bhavatīnāṁ iti vakṣyamāṇatvāt \| svāmi-caraṇā api
śyāmasundara te dāsyaḥ ity atra tathaiva vyākhyāsyantīti \| haviṣyaṁ
yavādy-annam \| haviṣyaṁ tu sanat-kumāra-saṁhitāyām uktam---

> haimantikaṁ sitāsvinnaṁ dhānyaṁ mudgā yavās tilāḥ \|
>
> kalāya-kaṅgunī-vārā vāstūkaṁ hila-mocikā \|\|
>
> ṣaṣṭhikā kāla-śākaṁ ca mūlakaṁ kemuketarat \|
>
> kandaṁ saindhava-sāmudre gavye ca dadhi-sarpiṣī \|\|
>
> payo'nuddhṛta-sāraṁ ca panasāmre harītakī \|
>
> pippalī jīrakaṁ caiva nāgaraṅgaṁ ca tintiḍī \|\|
>
> kadalī lavalī dhātrī phalāny aguḍam aikṣavam \|
>
> ataila-pakvaṁ munayo haivṣyāṇi pracakṣate \|\| \[ha.bha.vi. 13.10-13\]
> iti \|

sitam asvinnam anūṣma-pakvam \| dhānyaṁ tāṇḍūla \| prācye kemuā iti
kemukasya nāma \| kalāyaḥ maṭarīti \| hemādrau tu---

> haviṣyeṣu yavā mukhyās tad-anu brīhayaḥ smṛtāḥ \|
>
> māṣakodravagaurādīn sarvābhāve visarjayet \|\|

āgneye tu---

> brīhi-ṣāṣṭhika-mudgāś ca kalāyaḥ salilaṁ payaḥ \|
>
> śyāmākāś caiva nīvāro godhūmādyā vrate hitāḥ \|\|
>
> kūṣmāṇḍālāvuvārtāka-pālakya-jyotsnikās tyajet \|\| ity uktam \|

kātyāyany-arcanam eva vrataṁ niyamam \| vrataṁ tu niyame kṛcchrādau
saṅkalpāpavāsayoḥ iti dharaṇiḥ \| ceruḥ cakruḥ \| dhātūnām ekārthatvāt
karaṇe'pi carir astīti \|\|1\|\|

jalānte jala-samīpe \| aruṇa udite, udayāt prāk catasras tu ghaṭikā
aruṇodayaḥ iti mādhavaḥ \| saikatīṁ mṛṇmayīm \| pratikṛtim pratimāṁ,
pratikṛtir athārcāyāṁ pratinidhi-pratikārayoś ca strī iti medinī
\|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** idānīm ūḍhānāṁ
anurāgam uktvā anūḍhānām anurāgam āha---hemanta iti \| hemante prathame
māsi mārgaśīrṣe \| anayā līlayaiva māso'py asau tat-priyā babhūva \| ata
eva vakṣyati---māsānāṁ mārgaśīrṣo'smi \[bhā.pu. 11.16.27\] iti \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ varṣā-śarat-krīḍām
uktvādhunā krama-prāptāṁ hemanta-kāla-krīḍām āha---hemanta ity-ādinā
vrajam \[bhā.pu. 10.22.28\] ity antena \| nandasya gopa-rājasya vraje
yāḥ kumārikās tā iti tena sākṣāt sambandha-rahitās tā gṛhītāḥ
śrī-kṛṣṇa-patitvāyogyās tat-pitṛvya-kanyādayas tu parihṛtāḥ \| yad vā,
nandati hṛṣyatīti nando vrajo yābhyas tāḥ kumārikā iti sarvathā
śrī-bhagavat-parigraha-yogyā ity arthaḥ \| ka-pratyayaḥ prāyo
bālya-vivakṣayā alpārthe \|

yad vā, svārthe śrī-bhagavad-vivāhāpekṣayāpi anyatra vivāha-sammatyā \|
svayaṁ ca vrajeśaṁ prati lajjayā tat-prasaṅgākaraṇāt, tās tu kāsāṁcit
prauḍhatāpatteḥ kutsito māraḥ kāmadevaḥ saundaryeṇa yābhya iti \|
śleṣārthenāpi śrī-bhagavad-yogyataivoktā \| haviṣyaṁ
haimāntika-sita-dhānyādi-sahitaṁ gavya-dadhi-dugdhādikaṁ kātyāyanī
parama-vaiṣṇavī śrī-śiva-priyā pārvatī, tasyā arcana-vrataṁ niyamam
arcana-rūpaṁ vā vratam \| tac ca māsa-mātra-samāpyam iti kecid āhuḥ
\|\|1\|\|

tat-prakāram evāha---āplutyeti sārdhais tribhiḥ \| ambhasy āplutyeti \|
parama-pāvana-śītala-jale vivastratayā nimajjya snātvety arthaḥ \| anena
jalānta ity-ādināpi vrate kṛcchraṁ darśitam \| kālindyā ity asya
pūrvāparābhyām evānvayaḥ \| aruṇe sūrya-sārathau sūrye vā udite satīti
vrajāpekṣayā \| tataḥ prāg evāplavanaṁ jñeyam \| saikatīṁ bālukāmayīṁ,
pratikṛtiṁ pratimāṁ kṛtveti \| acirāt kāmita-viśeṣa-saṁsiddhaye \| he
nṛpeti jagat-pūjyābhir api tābhiḥ śrī-kṛṣṇārthaṁ sāpi tathārcyata iti
vaiyagrya-māhātmyam aho paśyeti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ prāyo vrajāntarād
āgatānāṁ vyūḍhānāṁ pūrvānurāgaṁ śarat-prasaṅge varṇayitvā
hemanta-prasaṅge kumārīṇāṁ pūrvānurāga-pratikriyām āha---hemanta
ity-ādinā \| tad idaṁ varga-dvayaṁ śrī-hari-vaṁśe viviktaṁ---yuvatīr
gopa-kanyāś ca rātrau saṅkālya kāla-vit \[ha.vaṁ. 63.18\] ity anena \|

nanu, tata ārabhya nandasya \[bhā.pu. 10.5.18\] ity-ādinā
śrī-rādhikādīnāṁ parama-ramātvaṁ sthāpitaṁ, yad-vāñchayā śrīr
lalanācarat tapaḥ \[bhā.pu. 10.16.36\] ity anena ca
śrī-vrajendranandanasya tad-eka-preyasītvaṁ darśitaṁ, nāyaṁ śriyo'ṅga
\[bhā.pu. 10.47.61\] ity-ādinā darśayiṣyate ca, dāmodarādhara-sudhām api
gopikānāṁ \[bhā.pu. 10.21.8\] ity anea ca tad eva dṛḍhīkṛtaṁ
rāsa-prasaṅge kṛṣṇa-vadhva iti vakṣyate āgame
cānyāspṛṣṭa-tan-nitya-preyasītvena ca tad-upāsanā vidhīyate,
śrīmad-daśākṣarasya tan-nāma-vyākhyāsu gautamīye śrī-nāradena gopikānāṁ
patir eveti paryāpanaṁ kṛtam \| brahma-saṁhitāyāṁ śriyaḥ kāntāḥ kāntaḥ
parama-puruṣaḥ ity-ādinā tathaiva niścīyate tāpanī-śrutau ca, sa vo hi
svāmī bhavati iti tad eva sākṣāt śrūyate \| tathā,
yad-dhāmārtha-suhṛt-priyātma-tanaya-prāṇāśayās tvat-kṛte \[bhā.pu.
10.14.34\] ity-ādinā tat-pitṛbhiḥ śrī-kṛṣṇād anyatra tad-eka-yogyānāṁ
tāsāṁ dānaṁ na śraddhīyate, dāne ca sati, jahyām asūn vrata-kṛśān
śata-janmabhiḥ syāt ity-ādi-śrī-rukmiṇī-vacanavat tad-ekālambanaṁ
jīvanam api na sambhāvyate, anya-puruṣa-sambandhena tu sutarām \| tarhi
katham ucyate vyūḍhānām iti ? atra
samādhīyate---tat-tac-chrutārthānupapatty-arthāpatti-pramāṇeṇa
līlā-śaktyaivamāyādi-dvārā mithyaiva tat-prapañcitaṁ yatra tat-pitaraś
ca tāś ca sarve vraja-vāsinaś ca tathābhūtā bhrāntā tathāpi
svābhāvika-vāsanā-mayyā śrī-kṛṣṇaika-pratyāśayā tā api jīvanaṁ rarakṣuḥ
puruṣāntara-sambandhaś ca tāsāṁ sadṛk-kalpanayā māyayaiva babhūvuḥ
nivārita iti labhyate \| tathā ca---

> nāsūyan khalu kṛṣṇāya mohitās tasya māyayā \|
>
> manyamānāḥ svapārśvasthān svān svān dārān vrajaukasaḥ \|\| \[bhā.pu.
> 10.33.37\]

ity upalakṣaṇīkariṣyate \| tad etad api, yathādhano labdha-dhane vinaṣṭe
tac cintayānyan nibhṛto na veda \[bhā.pu. 10.32.20\] itivat tāsām
utkaṇṭhā-vardhanārtham eva \| atra ca vyūḍhā-kumārī-bhedena dvidhā
sthitis tu vaicitrī poṣārtham eveti dik rāsa-prasaṅge tu viśeṣataḥ
sthāpayiṣyate \|

atha prastutam anusarāmaḥ \| śrī-nandasya vraje yāḥ kumārikā ity
audāsīnyenaiva nirdeśāt sa-gotra-sapiṇḍatvādi-sambandha-rahitā gṛhītāḥ
pāṭhāntare ca śrīman-nandasya ye gopās teṣāṁ kumārikā iti sa evārthaḥ \|
tad uktaṁ, yuvatīr gopa-kanyāś ca iti kan-pratyayo vālpa-vivakṣārthe
kātyāyanī vaiṣṇavī śaktiḥ, tasyā arcana-rūpaṁ vratam \|\|1\|\|

tāsāṁ tādṛśīṁ tad-anurāga-ceṣṭāṁ darśayan tac-cikīrṣu-janān api bodhayan
tat-prakāram evāhuḥ---āplutyeti sārdhais tribhiḥ \| tatrāplutyeti
yugmakam---ambhasīty ādinā hemanta-vrate kṛcchraṁ darśitam \| kālindyā
eva jalānte adyāpi ghaṭṭa-vāsinī-devī-nāmnā prasiddhaṁ vraja-ghaṭṭe \|
aruṇe sūrya-sārathau devīṁ kātyāyanīṁ saikatīṁ pratikṛtiṁ kṛtvā
tad-abhinnatvena pratiṣṭhāpyety arthaḥ \| saikatīm ity acirāt
sādhya-sādhanatvena \| he nṛpeti aprāpta-yauvanā apīdṛśena rāgeṇa
bhajantīti vicāraya śrī-kṛṣṇa-mohanatām iti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ vyūḍhānāṁ pūrvānurāgaṁ
śarat-prasaṅge varṇayitvā hemanta-prasaṅge tad-vraja-kumārīṇāṁ
varṇayati---hemanta ity-ādinā vrajam ity antena \|\|1.3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athoḍhānām anurāgaṁ
varṇayitvā anūḍhānām anurāga-ceṣṭām āha hemante prathame māsīty ādi \|
hemante ṛtau prathame māsi mārgaśīrṣe \| anayaiva līlayā māso'py asau
tasya priya āsīt \| ata eva vakṣyati māsānāṁ mārgaśīrṣo'ham \[bhā.pu.
11.16.27\] ity-ādi \| kātyāyany-arcana-vratam ity asyāyaṁ bhāvaḥ \|

vayaṁ kanyakāḥ pitṛ-mātṛ-saṅkocād dūty-antaraṁ kartuṁ na śakyate \|
tādṛśyaḥ prauḍhā vayasyā api na santi \| santu vā tāsu vānurāgaṁ
prakaṭayituṁ na śakyate \| tāś ca kanyānām asmākam anurāgaḥ kṛṣṇa-viṣayo
jāta iti ca na vidanti \| tad asmākam anurāgaḥ kātyāyanyai eva
dūtī-bhāvena cet saphalīkriyate, tadaiva syād iti dūtītvena tvām
ārādhayituṁ tad vratam ārabdhaṁ, na tu tat-prasāda-lipsayā,
svataḥ-siddhatvāt \| siddhatvenāvatīrṇā apy
agrima-vayasya-tādṛśa-svabhāvatayā svataḥ-prākaṭye grāmyatāpatteḥ \|
para-kṛta-sāhāyyam aucityenaivoparundhanti \|\|1.3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvāviṁśe caṇḍikā-pūjā gopībhir vāsasāṁ hṛtiḥ \|

saṁlāpo vara-dānaṁ tu stutiḥ kṛṣṇena kīrtyate \|\|

vyūḍhānāṁ śaradi kṛṣṇānurāgaṁ varṇayitvā anūḍhānām api gopīnāṁ tam
anuvarṇayaṁs tāsāṁ nitya-siddha-kṛta-kṛṣṇa-preyasī-bhāvānām api
kṛṣṇa-prāpti-kāmanayā loka-rītyaiva hemante devī-pūjām āha---hemante iti
\| prathame mārgaśīrṣe tāsāṁ kṛṣṇa-kāntānāṁ bheda-dvayam idaṁ
śrī-hari-vaṁśa-viṣṇu-purāṇa-brahma-purāṇādāv api dṛṣṭam---yuvatīr
gopa-kanyāś ca rātrau saṅkālya kālavit \[ha.vaṁ. 2.20.18\] ity-ādibhiḥ
\|\|1-2\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**

dvāviṁśe'bhyarcitā durgā kanyābhir vāsasāṁ hṛtiḥ \|

kṛṣṇena vara-dānaṁ ca taru-stotraṁ ca kathyate \|\|

ūḍhānāṁ vraja-subhruvāṁ śaradi kṛṣṇānurāgam upavarṇyanūḍhānāṁ tam
āha---hemanta iti \| prathame mārga-śīrṣe māsi yadyapy etās tan
nitya-priyās tathāpi loka-rītyaiva kātyāyanī-pūjeyaṁ nārada-pañcarātre
jānāty ekā parā kāntam ity-ādinā yā parā śaktir uktā saiveha kātyāyanī
bodhyā \|\|1\|\| saikatīṁ pratikṛtiṁ pratimāṁ kṛtvā devīm ānarcuḥ
\|\|2\|\|

**\...**

**\|\| 10.22.3 \|\|**

gandhair mālyaiḥ surabhibhir balibhir dhūpa-dīpakaiḥ \|

uccāvacaiś copahāraiḥ pravāla-phala-taṇḍulaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** balibhiḥ
parivāra-devatā-pūjābhiḥ saha,

> balir daitye parīvāra-devatā-pūjane kare \|
>
> jaṭharāvayave geha-dāruṇi pūjane tathā \|
>
> upahāre samarthe ca jarayā ślatha-carmaṇi \|\| iti
> medinī-śāśvatau\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** surabhibhir iti
yathāpekṣaṁ sarvair api yojyam \| bahutvaṁ gandhādi-bāhulyāt \| balibhiḥ
vastra-bhūṣaṇa-naivedyādy-upacāraiḥ \| tān evāha---prabāleti \| atra
krama-bhaṅgaḥ śrī-kṛṣṇa-hṛta-manastvena tāsāṁ krama-vismṛteḥ \|
śrī-bādarāyaṇer eva vā tad-vrata-kathane paramautsukyena kramātikramāt
\| yad vā, balibhiḥ pūjopakaraṇair gandhādibhir iti
tat-tat-saṁskārādi-sādguṇyam abhipretam \| tataś ca upahārair
naivedyādibhiḥ \| ante nīrājanārthaṁ pravālādibhir iti \| uccāvacair iti
sarveṣām eva viśeṣaṇam \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** surabhir iti yathāpekṣaṁ
sarvair api yojyaṁ \| bahutvaṁ tat-tad-bāhulyāt balibhiḥ
vastra-bhūṣaṇa-naivedyādy-upacāraiḥ uccāvacair anyaiś ca bahu-vidhais
taiḥ tān evāha---prabāleti \| atra krama-bhaṅgaḥ
śrī-kṛṣṇa-hṛta-manastvāt tāsāṁ tad-vismṛteḥ śrī-bādarāyaṇer eva vā
tad-vṛtta-kathane sammohāt \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** balibhir
vastra-bhūṣaṇa-naivedyādy-upacāraiḥ \|\|3\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** uccāvacaiḥ nānā-vidhair
vastrādibhiḥ upahārair naivedyaiḥ pravālair vidrumaiḥ pallavaiś ca \|
pravālo'strī kisalaye vīṇā-daṇḍe ca vidrume iti medinī \| ebhir anūcur
iti pūrveṇa sambandhaḥ \|\|3\|\|

**\...**

**\|\| 10.22.4 \|\|**

kātyāyani mahāmāye mahā-yoginy adhīśvari \|

nanda-gopa-sutaṁ devi patiṁ me kuru te namaḥ \|

iti mantraṁ japantyas tāḥ pūjāṁ cakruḥ kumārikāḥ \|\|

**śrīdhara-svāmī (bhāvārtha-dīpikā) :** mahā-māye ity-ādi-sambodhanais
tava na kiñcid aśakyam iti sūcayantyaḥ praty-ekaṁ prārthayante \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** devyāḥ sarva-sāmarthyaṁ
samarthyantya āhuḥ---mahāmāyety-ādi \| kaṁ sukhaṁ tanvata iti katāni
maṅgalāni teṣāṁ samūhaḥ kātyaṁ tasyāyanaṁ sthānaṁ yasyāṁ sā tathā \|
īśvaraiḥ śaṅkarādyair adhiṣṭhitety adhīśvarīti \| devi devayati
dyotayati sarvaṁ jagad iti devīti \| atra viśvanāthaḥ (*yad draṣṭavyaḥ*)
\... iti mantraṁ pūrvoktaṁ kātyāyanīty ādi-sambodhanātmakaṁ mantram
\|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kātyāyanīty ādi \| te
namaḥ \| kati kati ayanānīti vā teṣāṁ nivāsaḥ ity arthe'ṇ
sārvabhaumādivat ubhaya-pada-vṛddhiḥ \| kātyāyani sarvatra sulabhe
vyāpakatvād iti bhāvaḥ \| nanu kim-artho'yaṁ namaskāraḥ ?
tatrāha---nanda-gopa-sutaṁ devi patiṁ me kuru ity eka-vacanaṁ
samāna-vāsanatvād aikya-pratipādanārtham \|

nanu, durghaṭo'yam arthaḥ \| katham asmad-ārādhanena sampadyatām ?
tatrāha---mahā-māye durghaṭa-ghaṭanā paṭīyasī māyā, mahatī māyā yasyā sā
tvam \| nāyaṁ te durghaṭo'rthaḥ \| nanu māyā-balena kim ayam arthaḥ
sambhāvayituṁ śakyate vinā tasya vā taj-janasya vā prasādam ?
tatrāha---mahāyogini ! mahā-yogo bhakti-yogo, sa vidyate yasyāṁ sā tvaṁ
parama-vaiṣṇavī \| tvat-prasādenaivāyam arthaḥ ghaṭate \| evaṁ ced
anayaivopāsanayā parituṣṭo'ham imaṁ durghaṭam arthaṁ sampādayiṣye ?
tatrāha---he adhīśvari ! tvaṁ sarveśvari tavakim asmad-dattair bahubhir
upacāraiḥ \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he mahāmāye !
śrī-bhagavataḥ sac-cid-ānanda-śakti-rūpa ity śrī-kṛṣṇa-prāpti-yogyānām
asmākam api sarva-śaktiṁ dātuṁ samarthāsīty arthaḥ \|

nanu, asāv atra patny-anapekṣaś cet, tatrāhuḥ---he mahāyogini !
durghaṭam api tvayā sughaṭayituṁ śakyata ity arthaḥ \|

nanu, mahā-lakṣmīto bibhemi, tatrāhuḥ---he adhīśvari !
aśeṣaiśvarya-sampannatvāt \| tvaṁ tato'py adhikatarā nirbhayāsīty arthaḥ
\|

nanu tarhi yūyaṁ tam evārādhāyateti cet tatrāhuḥ---he devi !
tad-eka-bhaktyā dyotamāna ity arthaḥ \| tat-sākṣād-arcanād api
tat-priyatama-janārādhanam eva varam iti bhāvaḥ \| iti
sarvathāsman-manorathas tvayā paripūrayituṁ śakyata iti tātparyam \|
nandaś cāsau gopaś ceti tasya sutaṁ kumāram iti gopa-kanyānām asmākaṁ
tat-patnītva-yogyatāstīti sūcitam \| yad vā, gopo bhūpo'smākaṁ rājety
artha iti tasya sudurlabhatā sūcitā \| tathāpi patiṁ svāminaṁ kuru,
tatra śaktir uddiṣṭaiva \|

yad vā, nanda-gopa-sutam iti tasya gopa-veśa-krīḍādīnāṁ mano-haratayā
patitvena prārthanāyāḥ kāraṇam \| tathā sadaiva tādṛśatva-prakaṭanam apy
abhīṣṭam \| me mameti sāpatnya-bhayena tat-parihārārthaṁ pratyekaṁ sarvā
eva sva-cittāntaḥ prārthayanta ity ūhyam \|

yad vā, mahāmuni-śrī-nāradādi-dṛṣṭo'yaṁ prācīno mantras tādṛśa eveti
tad-artha-kalpanā-viśeṣeṇālam\| tābhir evāyaṁ mantro dṛṣṭo'stīti kecid
āhuḥ---padma-purāṇoktānusāreṇa pūrva-janmani śrī-raghunāthāvatāre tāsām
eva ṛṣitvād iti \| etaṁ mantraṁ, tāḥ śrī-nandavraja-vartinyaḥ
śrī-kṛṣṇaikāpekṣikā vā pūjāṁ cakrur ity anuvādena
tatrānya-mantrādy-abhāvenānya-kāmādikaṁ nirastam\| evam agre'pi
\|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kātyeti sārdhakam \|
kātyāyanīti tan-muni-vaṁśa-prakāśakatvāt mahā-dharma-dātṛtvaṁ sūcitam \|
he mahāmāye ! he bhagavato mahā-śakti-rūpe ity abhīṣṭa-prāpti-yogyāṁ
śaktim asmabhyam api dātuṁ samarthāsīty arthaḥ \| atra kāpi durghaṭatā
cet tatrāpy āhuḥ---he mahāyogini durghaṭa-ghaṭanā-samarthe ! nanv anyāṁ
kāñcid devatāṁ bhajadhvam iti sva-niṣṭhāṁ parīkṣamāṇāṁ praty āhuḥ he
adhīśvari ! na tvatta ūrdhvaṁ kācid devatā ity arthaḥ \|
nanda-gopa-sutaṁ śrīman-nanda-rāja-kumāram iti
nija-bhāvānurūpālambana-nirdeśas tena tasyaiva sarvopādeyatvena
sphuraṇam api sūcitam \| atra nandeti sākṣān-mahā-guru-nāma-grahaṇaṁ
gopeti viśeṣaṇaṁ ca tat-tac-chabdasyānya-gatitva-śaṅkayā \|

nanu tat-prāptaye tam evārādhayata, tatrāhuḥ---he devi !
krīḍā-rasābhijñe tad-arthaṁ sākṣāt tat-prārthanaṁ na rasāvaham iti
jānāsy evety arthaḥ \| me ity ekatvaṁ pratisvaṁ pṛthag japāt \| iti etaṁ
mantram ataḥ prāk-siddha evāsau śrī-kṛṣṇa-lakṣaṇa-pati-prado mantraḥ \|

tataś cāsyā devyāḥ svarūpa-śaktitvam eva mantavyaṁ na
bahiraṅga-jagat-kāraṇa-śaktitvaṁ, pūrvasyāḥ, na viṣṇunā vinā lakṣmīr na
hariṁ padmajāṁ vinā iti bhagavad-aikyāt \| uttarasyāḥ,
yasyāṁśāṁśāṁśa-bhāgena viśva-sthity-apyayodayā \[bhā.pu. 10.85.31\]
ity-ādinā tad-apekṣayātitucchatvāt \|

> yātīta-gocarā vācāṁ manasāṁ cāviśeṣaṇā \|
>
> jñāni-jñāna-paricchedyā vande tām īśvarīṁ parām \|\|
>
> sarva-bhūteṣu sarvātmā yā śaktir aparā tava \|
>
> guṇāśrayā namas tasyai śāśvatāyai sureśvara \|\| \[vi.pu. 1.19.77-78\]

iti viṣṇu-purāṇa-padyābhyāṁ tādṛśa-bheda-prāpte \| tathā ca
nārada-pañcarātre śruti-vidyā-saṁvāde---

> jānāty ekā parā kāntaṁ saiva durgā tad-ātmikā \|
>
> yā parā parayā śaktir mahāviṣṇu-svarūpiṇī \|
>
> yasyā vijñāna-mātreṇa parāṇāṁ paramātmanaḥ \|
>
> muhūrtād eva devasya prāptir bhavati nānyathā \|\|
>
> ekeyaṁ prema-sarvasva-svabhāvā śrī-gokuleśvarī \|
>
> anayā sulabho jñeya ādi-devo'khileśvaraḥ \|\|
>
> bhaktir bhajana-sampattir bhajate prakṛtiḥ priyam \|
>
> jñāyate'tyanta-duḥkhena seyaṁ prakṛtir ātmanaḥ \|
>
> durgeti gīyate sarvair akhaṇḍa-rasa-vallabhā \|\|
>
> asyā āvarikā śaktir mahāmāyā'khileśvarī \|
>
> yayā mugdhaṁ jagat sarvaṁ sarva-dehābhimāninaḥ \|\| iti \|

ataḥ prathamaivāṣṭādaśākṣarīty adhiṣṭhātrīti gamyate durgā
mahāmāyety-ādi-nāmādi-sāmyenaiva tu bhramo bhavatīti jñeyam \|

athavā mantre'smiṁs tṛtīyaḥ pādo nijābhīṣṭa-nāmnā yojya ity eva vidhiḥ
syāt \| tato vrajasya lokaval-līlatvāt \| māyopāsanam eva labhyate,
tāsāṁ ca parama-premollāsa-vilasitam eva tathopāsanaṁ premnaiva ca tathā
tat-prāptir na tathopāsanena iti vivektavyam \| atra kecid ananyaṁ-manyā
yad anyathā manyante tena tadīya-prema-gandha-sambandha-gandhavāham api
spṛśanti sarvatra śuddha-bhagavat-premaiva hi puruṣārthaḥ \| sarvam
ananya-daivatopāsanādikaṁ tu tat-sādhanam eveti
śrīmad-bhāgavata-siddhāntaḥ \| sa ca tāsāṁ siddha-sarva-samudriktaś ceti
kiṁ sādhana-vicāreṇa parama-sādhya-svarūpa-prema-vicāre tu sa ca premā
kevala-mādhuryānubhāvāvirbhāvī \| ananya-bhakti-pravṛtti-kāraṇena
pāramaiśvaryānubhavena na tu sambhramāt saṅkīryata eva premnaiva ca
bhagavān api vaśīkriyate \| na tu tena tathaiva nemaṁ viriñca \[bhā.pu.
10.9.20\] ity ādau, itthaṁ satām \[bhā.pu. 10.12.11\] ity ādau, nāyaṁ
śriyo'ṅga \[bhā.pu. 10.47.60\] ity ādau śrī-vraja-vāsina eva sarvopari
praśaṁsyante tathaivātroktaṁ **nanda-gopa-sutam** iti, na tu
śrī-bhagavantam iti \| tasmāt tāsāṁ śuddha-madhura-premna eva kila
vilāso'yaṁ nānyad iti sarvopary eva sthitam idam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kātyāyanī vaiṣṇavī śaktiḥ \| ity
evaṁ mantro'taḥ prāk-siddhaḥ evāsau \| tatra yadi
tṛtīya-pādo'bhīṣṭa-nāmno yojanīya ity eva vidhiḥ syāt tadā lokaval
līlayā māyopāsanam eva \| yadi tu so'pi pūrva-siddhas tadā
svarūpa-śakty-upāsanam evedam \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vratācaraṇe sva-kṛtam eva
mantraṁ japantaḥ prārthayante kātyāyanīty ādi \| he devi kātyāyani ! te
tubhyaṁ namaḥ \| nanu, kim-artho'yaṁ namaskāraḥ ?
tatrāha---nanda-gopa-sutaṁ patiṁ me kuru kāraya \|
pratyeka-mantra-pāṭhād eka-vacanam \| athavā, prīti-vaśād abhinnatā vā
\|

nanu, durghaṭo'yam arthaḥ \| katham asmac-chaktyā bhavitum arhati ?
tatrāha---mahā-yogini mahā-yogo bhakti-yogaḥ sa vidyata yasyā iti tathā
sā tvaṁ parama-vaiṣṇavī \| tathā ca, dhanyāsi kṛta-puṇyāsi
viṣṇu-bhaktāsi pārvati iti śrī-rudra-vākyam \| tena tat-prasādād evāyam
arthaḥ sughaṭaḥ \| evaṁ ced anayaivopāsanayā kim ahaṁ parituṣṭā bhavāni
? ity āśaṅkyāha---he adhīśvari ! īśvarāṇām adhike ! tvaṁ sarveśvarī \|
tava kim asmad-vṛtta-bahu-vitta-sādhyopacāraiḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he kātyāyani!
nanda-gopa-sutaṁ me patiṁ kuru \| nanu kurv ity anena mayy eva kim iti
tatra svātantryam arpyate ? ahaṁ tu tad-arthaṁ tvat-pitarau prerayiṣyāmi
mātram\| tasmāt kārayeti dehīti vā prayujyatām ity āśaṅkya
sa-vaikalpyam āha---he mahā-yogini ! iti \| tena saṁyogas tvayaiva
śīghraṁ sampādyaḥ \| na tu pitrādi-vyavadhānopadraveṇa
paramotkaṇṭhāvatībhir asmābhiḥ kāla-vilambasyāsahyatvāt kṛṣṇasya
sampraty anupanītatvena vivāhāyogyatvāt \| he devi ! mukhyaṁ vivāhaṁ
vinaiva kevala-gāndharva-vivāhenaiva me patiṁ kurv ity arthaḥ \|
adhīśvarīti tatra tava kim apy aśakyaṁ nāstīti bhāvaḥ \|

nanu, tava kṛṣṇe pati-bhāvasya tvat-pitṛbhyām ajñātatve tvad-abhīṣṭaḥ
kṛṣṇāṅga-saṅgaḥ kathaṁ sādhu setsyatīty ata āha---mahāmāye ! iti \|
māyayā mat-pitarau tathā mohaya yathā kadācid api gopāntareṇa
mad-vivāhas tābhyāṁ na bhāvyate \| kṛṣṇāṅga-saṅga-rahasyaṁ ca na ca
jñātuṁ na śakyate iti \|

yad vā, dīvyati krīḍati devayati krīḍayatīti vā devī \| sa cāsau patiś
ceti taṁ tādṛśa-patitvaṁ vivāhaṁ vinaiva siddhyatīti mama
gopāntara-vyūḍhatve'pi na kāpi kṣatir iti bhāvaḥ \| ity evaṁ pratyekaṁ
mantrārthaṁ pṛthak pṛthak vicintyety arthaḥ \|

iyaṁ tābhir upāsitā cic-chakti-vṛtti-svarūpa-bhūtā yoga-māyaiva, na tu
bahiraṅgā māyā \| yad uktaṁ nārada-pañcarātre śruti-vidyā-saṁvāde---

> jānāty ekā parā kāntaṁ saiva durgā tad-ātmikā \|
>
> yā parā parayā śaktir mahāviṣṇu-svarūpiṇī \|
>
> yasyā vijñāna-mātreṇa parāṇāṁ paramātmanaḥ \|
>
> muhūrtād eva devasya prāptir bhavati nānyathā \|\|
>
> ekeyaṁ prema-sarvasva-svabhāvā śrī-gokuleśvarī \|
>
> anayā sulabho jñeya ādi-devo'khileśvaraḥ \|\|
>
> bhaktir bhajana-sampattir bhajate prakṛtiḥ priyam \|
>
> jñāyate'tyanta-duḥkhena seyaṁ prakṛtir ātmanaḥ \|
>
> durgeti gīyate sarvair akhaṇḍa-rasa-vallabhā \|\|
>
> asyā āvarikā śaktir mahāmāyā'khileśvarī \|
>
> yayā mugdhaṁ jagat sarvaṁ sarva-dehābhimāninaḥ \|\| iti \|

ataḥ sarveṣu kṛṣṇa-mantreṣu durgādhiṣṭhātṛ-devatā ity āgame
śuddha-sattva-svarūpā cic-chakti-vṛttiḥ kṛṣṇa-bhaginy ekānaṁśābhidhānā
yogamāyaiva mantrādhiṣṭhātrī saiva khalv ābhir upāsitā durgā
mahāmāyety-ādi nāmādi-sāmyenaiva lokānāṁ bhramo bhavatīti jñeyam \|
vrajasya lokaval-līlatvān māyopāsane'pi na doṣaḥ \| atra kecid
ananyaṁ-manyā yad anyathā manyante na te
tadīya-prema-gandha-sambandha-gandhavāham api spṛśanti iti
śrī-vaiṣṇava-toṣaṇī \|\|4\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vratinīnāṁ tāsāṁ japyaṁ
mantram āha---kātyāyanīti sārdhakam \| he kātyāyani ! tan-munir
aṁśa-prakāśike ! parama-dharma-dātri ! nanda-gopasya nanda-nāmno rājñaḥ
sutaṁ me patiṁ pāṇi-grāhakaṁ kuru \| nanu mat-preritau tava pitarau
tathā kaṛiṣyatas tatrāha---he mahā-yoginīti \| sa yogas tvayaiva tvarayā
vidheyo na tu pitrādi-vyavadhānena kāla-vilambasya duḥsahatvāt, tato
gandharveṇaiva vidhinā taṁ me patiṁ kurv iti bhāvaḥ \| na ca
tad-vidhānena tavāsāmarthyam astīty āha---adhīśvarīti \| nanu
guru-viprāgni-sākṣikatvena vinā tasmin pati-bhāvaḥ
svacchanda-tat-saṅgāya na syāt, tatrāha---he mahāmāye iti \| tathā māyāṁ
vistārāya, yathā gopa-kumāreṇānyena saha mad-vivāhaṁ mat-pitrādayo na
bhāvayeyuḥ, me nanda-sutena saha saṅgaṁ ca vidheyur iti bhāvaḥ \| he
devīti iyam ekā krīḍā sampādyatām ity arthaḥ \|\|4\|\|

**\...**

**\|\| 10.22.5 \|\|**

evaṁ māsaṁ vrataṁ ceruḥ kumāryaḥ kṛṣṇa-cetasaḥ \|

bhadrakālīṁ samānarcur bhūyān nanda-sutaḥ patiḥ \|\|

**śrīdhara-svāmī (bhāvārtha-dīpikā) :** kṛṣṇa-cetastvam āha---bhūyān
nanda-sutaḥ patir ity ānarcur iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svalpenaiva kālena tāsāṁ
tat phalaṁ susiddham ity abhiprāyeṇāha---evam iti \| māsam ekaṁ
mārga-śīrṣaṁ vyāpyā, māsānāṁ mārgaśīrṣo'ham \[gītā 10.35\] iti
bhagavad-vibhūtitvena vrate kālasya sādguṇyaṁ darśitam \| bhadrakālīṁ
maṅgalā-caṇḍīti prasiddhāṁ kātyāyanīm eva, śleṣeṇa bhadram uttamaṁ kaṁ
sukhaṁ tasyāliḥ paṅktir yasyāḥ sakāśād ity arcya-devatā-sādguṇyaṁ
darśitam \| samyak nityaṁ niyama-rakṣā-pūrvakaṁ yathā-vidhi ānarcuḥ,
kṛṣṇe sākṣāt \| sarveśvare ceto yāsām iti, tasyāḥ samarcane'pi
kṛṣṇārcanam evābhipretam \| ata evāgre vara-dānāya
śrī-kṛṣṇasyaivāgamanaṁ vakṣyati \|

yad vā, kṛṣṇa-cetastvena parama-śuddhy-uktyā \| kiṁ vā, svata eva
kṛṣṇa-cetas tasyāḥ, viśeṣataś ca, bhūyān nanda-sutaḥ patiḥ iti
bhadrakālīṁ samānarcuḥ ity evaṁ vratasya parama-sādguṇyoktyā acirāt
samyak phala-siddhir abhipretā \|

yad vā, nanv īdṛśe parama-durlabhe'rthe atilālasā subuddhīnām ayuktā ?
tatrāha---kṛṣṇe sarva-cittākarṣake ceto buddhir yāsām iti cetasas
tad-gatatvena vicārānudayād iti bhāvaḥ \| eṣā premārty-uktis
tat-tad-ārcyena vrata-sanniṣṭhatā-bodhanārtham \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** māseti \| svalpenaiva kālena
tāsāṁ tādṛśy api siddhir iti bhāvaḥ \| kṛṣṇe ceto yāsām iti tasyāḥ
samarcanam api kṛṣṇārcanam evety abhipretam \| ata evāgre ca vara-dānāya
śrī-kṛṣṇasyaivāgamanaṁ vakṣyati bhūyād iti pūjādau saṅkalpaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanda-sutaḥ patir bhūyād
iti saṅkalpyeti śeṣaḥ \|\|5\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** evam iti nanda-sutaḥ
patir bhūyād iti saṅkalpya \|\|5\|\|

**\...**

**\|\| 10.22.6-7 \|\|**

uṣasy utthāya gotraiḥ svair anyonyābaddha-bāhavaḥ \|

kṛṣṇam uccair jagur yāntyaḥ kālindyāṁ snātum anvaham \|\|

nadyāṁ kadācid āgatya tīre nikṣipya pūrvavat \|

vāsāṁsi kṛṣṇaṁ gāyantyo vijahruḥ salile mudā \|\|

**śrīdhara-svāmī (bhāvārtha-dīpikā) :** vratasya pūrvāṅgam āha---uṣasīti
\| gotrair nāmabhiḥ \| anyonyābaddha-bāhavaḥ parasparaṁ gṛhīta-pāṇayaḥ
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uṣasi
ghaṭikā-catuṣkāvaśiṣṭa-rātrau \| kvacit tu uṣaḥ kālo'ṣṭa-pañcāśat ity
uktam\| tad atra udite'ruṇe iti pūrvokta-virodhād upekṣyam \| gotraṁ
kulākhyayoḥ iti medinī \| gotrair nāmabhir dhanye kutrāsi kim iti
vilambasa ity evam āhūtā ity arthaḥ \|\|6\|\|

pūrvavat nityavat \| vāsāṁsi nikṣipya saṁsthāpyeti sādhenānvayaḥ \|
kadācid iti vrata-pūrṇa-dine pūrṇimāyām eva, evaṁ māsa-vrataṁ ceruḥ ity
uktatvāt \| ata evotsavārthaṁ kumārībhis tābhiḥ samāna-vāsanatvena
praṇayāspadībhūtā vṛṣābhānu-nandiny-ādyā api nimantryānītāḥ,
pūjā-samāpty-anantaraṁ kṛṣṇaṁ mudā gāyantyas tad-gānānandena
hemanta-jale'pi śītādy-asphūrteḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vrata-prakāram
āha---uṣasy utthāyety-ādi \| sva-gotraiḥ saha sva-sva-gotrodbhavaiḥ
kanīyobhir bhrātṛbhiḥ stoka-vayobhiḥ loke'py adhunā tathā tathā darśanāt
\| yatas teṣāṁ deśācārato vivasanā bhūtvā jalāvagāhane hrī-hrāsaḥ \|
uccair iti saṅkocābhāvāt kṛṣṇaṁ jaguḥ \|\|6-7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na kevalaṁ kṛṣṇa-cetasa
eva, kintu tat-saṅkīrtana-parā apīti arcana-parama-sādguṇyam evāha \|
yad vā, tad-arcanasya samagra-prakāre vijñāte anyair api kaiścij janais
tad-vrataṁ kriyeteti nija-kṛpayā śrī-parīkṣid-abhiprāyaṁ cālakṣya
tad-vratasya mukhyāṅgam āha---uṣasīti \| pratyuṣa evotthāyeti dūre
śrī-yamunāyāṁ sūryodayāt prāg eva snānārthaṁ svair gotrair anyonyaṁ
tat-tan-nāmabhir āhūyety arthaḥ \| anyonyam ā samyak baddhā dṛḍhaṁ
gṛhītā bāhavo yābhis tāḥ, rātri-śeṣe'ndhakāre pathi skhalana-bhayāt \|
kṛṣṇa-saṅkīrtana-prema-moha-nipāta-śaṅkayā vā, anyonya-sneha-viśeṣād vā
\| evam anyonya-snehena vrata-samyaktvam eva darśitam \| uccair iti
sarvāsām ekatra sammelanārthaṁ gānāveśa-viśeṣeṇa vā \| nityaṁ kālindyāṁ
snātum iti punar anuvādaḥ, tat-snānasya tatra prāśastya-bodhanārtham
\|\|6\|\|

nadyāṁ kālindyām eveti nadī-śabdena pravāho'bhipretaḥ \| kadācit māsānte
dvādaśyāṁ paurṇamāsyāṁ vā \| pūrvavad ity anena sadaiva nagnatayā
snānādikaṁ bodhyate \| mudā vijahruḥ \| tatra hetuḥ---kṛṣṇaṁ
paramānanda-ghana-mūrtiṁ parama-cittākarṣakaṁ vā gāyantya iti tad-gānena
hemanta-madhye suśītalodake śrī-kālindī-pravāhe'pi śītādi-bādhā-bhāvāt
\| yad vā, mudeti samagra-māsaṁ nirvighnatayā vratācaraṇāt \| ata eva
kṛṣṇaṁ gāyantyo vijahruḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** premṇā vismṛtam api punas
tāsām anurāga-paripāṭī-mayaṁ vrata-pūrvāṅgaṁ smarann āha---uṣasīti \|
uṣasy utthāyeti tāsām utkaṇṭhā gotrair nāmabhiḥ svair iti
paraspara-kārya-sādhakatvaṁ hetau tṛtīyā mithas tat-tan-nāmabhir āhūtā
ity arthaḥ \| svargair vargaiḥ saheti vā anyonyā iti
śrī-kṛṣṇa-rāgamayaikamatyena mithaḥ sneha-viśeṣaḥ kṛṣṇam iti cetovad
vacanasyāpi tad-eka-niṣṭhatā tatrāpy uccair iti tad-āveśaḥ kālindyāṁ
snātum anvaham iti dūra-gamanaṁ nityam eka-rasatvaṁ ca darśitam evam
anurāga-vaiśiṣṭyam eva sarvathāpi varṇitam iti \|\|6\|\|

kadācit tan-māsānte paurṇamāsyāṁ pūrvavad iti sadaiva nagnatayā snānam
ity-ādikaṁ bodhyate tac ca bālya-bhāvād eva mudā vihāre hetuḥ kṛṣṇaṁ
gāyantya iti tad-gānānandena hemanta-jale'pi śītody-asphūrteḥ \|

yad vā, mudeti vratasya tad-dine pūrṇatvāt \| ata eva kṛṣṇaṁ gāyantyo
vijahruḥ iti dehānanusandhānena ca kṛṣṇa-cetastvam eva viśeṣitam evaṁ
mānasa-vācika-kāyikaikatānatvaṁ darśitam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svair gotrair vargaiḥ \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vrata-kriyāyām
ānupūrvyeṇāha---uṣasīty ādi \| sva-gotraiḥ saha yāntyaḥ svakīyair
gotraiḥ sva-gotrodbhavaiḥ kanīyobhir bālakaiḥ saha, loke'dhunāpi tathā
darśanāt \| atas teṣāṁ sākṣād deśācārato vivasanī-bhūya jalam
avagāhamānānāṁ hrī-hrāsaḥ \| uccair iti bālakātvenāsmākaṁ
guru-jana-saṅkoco nāstīti \| sphuṭam eva kṛṣṇaṁ gāyantyaḥ \| anvahaṁ
pratidivasam \|\|6.7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āplutyāmbhasīty uktaṁ
tat-pūrva-kramam anusmṛtyāha---uṣasīti \| svaiḥ svair gotrair nāmabhir
api dhanye kutrāsi ? kim iti vilambase ? tvarayāgacchety evam āhūtā ity
arthaḥ \|\|6\|\|

kadācid iti vrata-pūrṇa-dine paurṇamāsyām eva evaṁ māsaṁ vrataṁ cerur
\[bhā.pu. 10.22.5\] ity anantaroktatvāt \| ata evotsavārthaṁ kumārībhis
tābhiḥ samāna-vāsanatvena praṇayāspadībhūtāḥ vṛṣabhānu-nandinyā api
nimantryānītāḥ pūjā-samāpty-anantaraṁ tābhiḥ
sahaivāvabhṛta-snāna-deśo'yaṁ jala-vihāro jñeyaḥ \|\|7\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** āplutyāmbhasīty uktaṁ
tat-pūrva-kramam anusmṛtyāha---uṣasīti \| svair gotrair nāmabhir āhūya
he dhanya ! kiṁ vilambase ? tvarayāgacchety evam ādi-vidham ākārya
anyonyam ābaddhāḥ skandheṣv arpitā bāhavo yābhis tāḥ kālindyāṁ snātuṁ
yāntyas trapāṁ vihāyoccaiḥ kṛṣṇaṁ jaguḥ \|\|6\|\|

kadācid iti \| evaṁ māsa-vrataṁ cerur ity ukte pūrṇimāyām ity arthaḥ \|
tadānīṁ nimantryānītābhiḥ sva-tulya-vāsanābhiḥ śrīmaty-ādibhiḥ saha
durgārcā-pūrty-anantaram avabhṛtha-snāna-deśyo'yaṁ jala-vihāro bodhyaḥ
\|\|7\|\|

**\...**

**\|\| 10.22.8 \|\|**

bhagavāṁs tad abhipretya kṛṣṇo yogeśvareśvaraḥ \|

vayasyair āvṛtas tatra gatas tat-karma-siddhaye \|\|

**śrīdhara-svāmī (bhāvārtha-dīpikā) : yogeśvarāṇām īśvara** iti
pratyekaṁ tādṛṅ-manoratha-pūraṇa-sāmarthyaṁ darśayati, **tāsāṁ karmaṇaḥ
siddhaye** phala-dānāyeti \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad bhūyān nandasutaḥ
patiḥ \[bhā.pu. 10.22.5\] ity evaṁ-rūpaṁ matam \| **abhipretya** jñātvā
\| **tatra** kālindī-taṭe \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhagavān ity-ādi \|
tad vrataṁ bhagavān śrī-kṛṣṇo yogeśvarāṇām api īśvaraḥ, tasya
viśeṣaṇa-dvayasya tātparyaṁ vayasyair āgatyāpi tatra tasmin deśe vṛtaḥ
saṁvṛto babhūvety arthaḥ \| katham ? tat-karma-siddhaye \|

yad vā, vayasyair vayasi bhavaiḥ kaiśora-ceṣṭitair viśiṣṭaiḥ, viśeṣaṇe
tṛtīyā tat-karma-siddhaye vṛtaḥ \| yad vā, vayasyaiḥ kaiśora-cāpalair
vṛtaḥ \|

yad vā, tatra vayasi kaumāre arthāt tāsāṁ yat tat karma tat-siddhaye \|
asyāpatyam iḥ kāmaḥ, āṅ māryādābhividhyoḥ \[pā. 2.1.13\], ā eḥ er iti
pañcamy-eka-vacanaṁ ā pāṭaliputrād vṛṣṭo devaḥ itivat \| ākāmāt kāmaṁ
tyaktvā tat-karma-siddhaye vṛta ity arthaḥ \| kumārīṇāṁ kāmābhāvāt
premaiva, tena tat-karma-siddhaye vṛtaḥ \| athavā vayasyaiḥ sahacaraiḥ
saha ā samyak avṛta ekāpi vayasyaḥ saṅge nānīta ity arthaḥ \| a-kāraḥ
kevalo nañ-artho'pi vartate \| abhāve hy a no nā iti \| athavā vayasi
bhavair lāvaṇyair viśiṣṭaḥ rāgato'nurāgato hetos tatra vṛtaḥ \|
vayasyaiḥ sahāgamane rasābhāso bhavati, anaucityād ṛte
nānyadrasa-bhaṅgasya kāraṇam \[dhvanyāloka 3.10-14a\] iti \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-patitvenātma-prāptaye
tāsāṁ kātyāyany-arcana-vratam abhipretyeti
parama-vidagdhā-varga-pūjya-pādānāṁ tāsāṁ bhāvasya sākṣād anabhivyakteḥ,
kathañcit kārya-dvārānumānena jñātvety arthaḥ \| tathāpi durjñeyasya
vijñāne tatraiva hetuḥ---bhagavān sarvajñaḥ sarvaiśvarya-yukto veti,
tatraivāgataḥ \| yataḥ kṛṣṇaḥ rasika-śiromaṇir jagac-cittākarṣaka-līla
iti \| vayasyair vṛta iti tāsāṁ bahvīnāṁ bahula-vastra-jātasya sadyaḥ
yugapad-dharaṇārthaṁ yeṣāṁ tāsu madhye bhaginy-ādayaḥ syus
tad-vyatiriktair iti jñeyam \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yogeśvarānāṁ
labdha-sārvajñyādi-siddhīnām ārādhyaḥ \| ata eva bhagavān
nitya-svābhāvika-sārvajñyādi-śakti-yukto'pi tat tasya
vratasyātmaikārthatvam abhipretya nija-gānādi-rīti-viśeṣeṇānumīyaiveti
tasya tādṛśa-tat-prema-maya-līlā-mādhuryāveśo darśitaḥ \| tathāpi
devatāntaropāsakebhyo'pi svayaṁ phala-dāne yugapad-akhila-vastra-haraṇe
ca śaktir darśitā \| tatra hetuḥ---kṛṣṇaḥ tādṛśatvenaiva prasiddha ity
arthaḥ \| bālair iti vakṣyamānāṭ vayasyair iti bālakair eva sakhibhir
iti jñeyaṁ, tair āvṛtaḥ sann āgata iti \| te ca paramāntaraṅgā
dāma-sudāma-vasudāma-kiṅkiṇayo jñeyāḥ \| yathoktaṁ gautamīya-tantre---

> dāma-sudāma-vasudāma-kiṅkiṇīr gandha-puṣpakaiḥ \|
>
> antaḥkaraṇa-rūpās te kṛṣṇasya parikīrtitāḥ \|
>
> ātmābhedena te pūjyā yathā kṛṣṇas tathaiva te \|\| iti \|

antaḥkaraṇa-rūpā iti krameṇa buddhy-ahaṅkāra-citta-mano-rūpā ity arthaḥ
\| tair vṛta iti hāsādi-vilāsārthaṁ jñeyam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** siddhānāṁ tāsāṁ
vratādy-apekṣābhāvād avilambenaiva manoratha-siddhir āsīt, vrataṁ
tūpalakṣaṇam iti darśayati---bhagavān ity-ādi \| yogeśvareśvaratvena
bhagavattvena ca hetunā kathitenāpi tat tāsāṁ vratam abhipretya
tat-karma-siddhaye vṛta āsīd iti śeṣaḥ \| vayasyair gopa-bālakaiḥ ā
samyak avagataḥ eko'pi vayasyaḥ saṅge nānīta ity arthaḥ \|
samāna-lakṣaṇa-dīrghaḥ \| tathā sati anaucityāpatteḥ \| anaucityād ṛte
nānyad rasa-bhaṅgasya kāraṇam \[dhvanyāloka 3.10-14a\] iti \| athavā
vayasyair vayasi bhavaiś cāpalya-kautuka-cikīrṣādibhī rāgato heto rāgād
ity arthaḥ \| tat-karma-siddhaye vṛtaḥ bhagavān api yogeśvareśvaro'pīti
śeṣaḥ \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogeśvarāṇām apīśvaraś
ity anena sārvajñam, tāsāṁ pratyekaṁ tādṛṅ-manoratha-pūrṇa-sāmarthyaṁ
tābhiḥ svekṣaṇa-patha eva sthāpitānām akhilānām api vastrāṇāṁ
caurya-sāmarthyaṁ prāṇa-tyāgād api tādṛśa-lajjā-tyāgam adhikaṁ
niścinvatīnāṁ tāsāṁ kula-kumārīṇāṁ jalād
utthāpana-sva-praṇamanādi-sāmarthyaṁ dṛṣṭa-sarvāṅgānāṁ rahaḥ-prāptānāṁ
sva-vaśyānām api tāsāṁ tādātmika-sambhogābhāva-sāmarthyaṁ ca dyotitam \|

vayasyair vṛta iti bālair \[bhā.pu. 10.22.9\] iti vakṣyamāṇatvāt
dvi-trī-varṣīyāḥ strī-puṁsa-bheda-viveka-śūnyā dig-vāsasaḥ pṛthukāḥ eva,
sakhitvenābhimatāḥ gocāraṇādāv api kṛṣṇa-saṅgam atyajanto jñeyāḥ \| yad
uktaṁ krama-dīpikāyām---

> jaṅghānta-pīvara-kaṭīra-taṭī-nibaddha-
>
> vyālola-kiṅkiṇi-ghaṭā-ghaṭitair aṭadbhiḥ \|
>
> mugdhais tarakṣu-nakha-kalpita-kaṇṭha-bhūṣair
>
> avyakta-mañju-vacanaiḥ pṛthukaiḥ parītam \|\| \[kra.dī. 3.21\] iti \|

vaiṣṇava-toṣiṇyāṁ tu dāma-sudāma-vasudāma-kiṅkiṇyaḥ
kṛṣṇāntaḥ-karaṇa-rūpās te gautamīya-tantra-dṛṣṭyā ity uktam \|\|8\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** bhagavān aiśvaryādibhir
vairāgyāntaiḥ ṣaḍbhiḥ samagrair bhagair viśiṣṭaḥ \| nitya-yoge matup \|
tat sva-phalakaṁ tāsāṁ vratācaraṇam abhipretya vijñāya vayasyas
tricatura-varṣīyaiḥ strī-puṁsa-bheda-dhī-śūnyair dig-vasanair iti
bodhyaṁ bālair \[bhā.pu. 10.22.9\]---

> jaṅghānta-pīvara-kaṭīra-taṭī-nibaddha-
>
> vyālola-kiṅkiṇi-ghaṭā-ghaṭitair aṭadbhiḥ \|
>
> mugdhais tarakṣu-nakha-kalpita-kaṇṭha-bhūṣair
>
> avyakta-mañju-vacanaiḥ pṛthukaiḥ parītam \|\| \[kra.dī. 3.21\]

iti krama-dīpikokteḥ anyathā rasābhāvāt tair āvṛtas tatrāgataḥ tasya
karmaṇaḥ siddhiḥ phalaṁ tasyaitat pradātum ity arthaḥ \| bhagavattvād
eva yogeśvarāṇām apīśvaraḥ tāsāṁ sarvāsāṁ hṛd-vṛtti-jñāne
vāñchita-pūrtyai dṛṣṭi-patha-sthāpitānāṁ vāsasāṁ haraṇe kulavatīnāṁ
trapāpanayane jala-nirgama-sva-praṇāmādi-vidhāne dṛṣṭa-sarvāvayavānāṁ
rahaḥ prāptānāṁ sva-vaśyānāṁ tadānīntanāliṅgana-vihāne ca samartha ity
arthaḥ \|\|8\|\|

**\...**

**\|\| 10.22.9 \|\|**

tāsāṁ vāsāṁsy upādāya nīpam āruhya satvaraḥ \|

hasadbhiḥ prahasan bālaiḥ parihāsam uvāca ha \|\|

**śrīdhara-svāmī (bhāvārtha-dīpikā) : nīpaṁ** kadambam \| **bālaiḥ**
saha \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇaḥ parihāsa-vākyaṁ
vakṣyamāṇam **uvāca ha** iti \| (*ataḥ paraṁ viśvanāthasya ṭīkā
sampūrṇa-rūpeṇa uddhṛtā* ) \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tāsāṁ vāsāṁsy upādāya**
ity-ādi \| vāsāṁsīti pratyekaṁ vāsasāṁ bahutvam,
antarīya-kūrpāsakottarīyādi-bhedāt \| sarveṣāṁ grahaṇe **sa-tvaraḥ** \|
**hasadbhir** iti vāso-rakṣakaiḥ svair gotra-**bālakair** vāso'pahāraṁ
dṛṣṭvā te nācacakṣuḥ, kintu jahasur eva \| ataḥ svayaṁ ca **prahasan**
amī bālakāś ca nocuḥ \| ahaṁ ca nābhir dṛṣṭaḥ, kintu vāsāṁsy adṛṣṭvā
śaṅkāṁ lapsyante \| kim anayāsāṁ śaṅkayā ? avilambataram evāhaṁ nigadām
ity āha---**parihāsam uvāca** ca, parihāsa-yuktaṁ yathā syāt \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : upādāya** samīpata eva
gṛhītvā \| **hasadbhis** tac-ceṣṭayoccair hāsaṁ tanvadbhir **bālaiḥ**
saha **tvarayā** anvitaḥ san **nīpam āruhya** cauryeṇa tābhyo bhayāt \|
tatra tāsām adarśanaṁ tad-ucchrāyatvāc ca \| bālair iti
tat-kṣvely-arthaṁ puraiva prauḍhānāṁ tyāgena bālakair eva vayasyair vṛta
iti jñeyam \|

yad vā, saptamābda-vayo'nte kṛta-śrī-govardhana-dhāraṇāt prāg asyā
līlāyāḥ kathanenādhunā prakaṭita-ṣaḍ-abda-vayasaḥ śrī-bhagavataḥ
savayastvena sarve'pi te bālā eva \| tathāpi prauḍhaval līleyaṁ
śrī-bhagavato bālye'pi tādṛśatva-sambhavāt \| tac ca sarvatra prasiddhaṁ
prāg uktam eva \| evam agre'pi śrī-yajñapatny-anugraha-līlāpi jñeyā \|
tataś ca teṣāṁ bālye sarvam anavadyam eva \|

yad vā, līlā-dvayam idaṁ kaiśora eva \| tataś ca śrī-govardhana-dhāraṇāt
prāg etad uktiḥ \|
śārada-veṇu-gīta-varṇanābhivyañjita-śrī-gopī-bhāva-viśeṣa-prasaṅge'syā
līlāyās tathā tat-prasaṅge śrī-yajñapatny-anugraha-līlāyā apy
anuṣaktatvāt līlā-kramaś ca śrī-bādarāyaṇinā prāyo nopekṣita eva\|
kutrāpi prasaṅgānusārāt, kutrāpi svasmāt kvacid rasa-viśeṣodayāt \| etac
ca prāk agre'pi vyaktam eva \| **parihāsaṁ** narmaivovāca \| tāsāṁ
karṣaṇārtham \| ata eva **pra**karṣeṇa **hasan** \| **ha** harṣe,
sphuṭam iti vā \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bālaiḥ** saha **satvaraṁ**
bhīta iva tvarā-yuktaṁ parasparaṁ tūṣṇīm āsādya **tāsāṁ vāsāṁsi**
prayojana-viśeṣāya upādeyatvena gṛhītvā **nīpam āruhya** ca svairaḥ san
tair eva **hasadbhiḥ** saha svayaṁ ca **prahasan,** tena ca hāsena
kṛtānusandhānāḥ sa-praṇayerṣyaṁ jñātvaivājñātveva cābruvāṇāḥ prati
**parihāsam** iti \"kathaṁ śītala-jale ciraṁ vrata-kampamānās tiṣṭhatha
? utthāyārdraṁ parityajya śuṣkam eva vāsaḥ paridhīyatām\" iti \| tad
evaṁ karma tarhi bhavān eva bhavān iveti nyāyena nāyuktam ity-ādi mithaḥ
saṁvāda-puraḥsaraṁ sa-narma-vākyam ity arthaḥ \| **ha** sphuṭam eva
**uvāca** ity arthaḥ \| **bālair** iti tat-kṣvelanārthaṁ puraiva
prauḍhānāṁ tan-nikaṭa-sambandhināṁ ca parityāgena bālakair eva sakhibhiḥ
tato nāvadyam \|\|9\|\|

---------------------------------------------------------------------------------------------------------------------

**jīva-gosvāmī (prīti-sandarbha 159)** : utprāsātmako hāsa iti \|\|9\|\|

---------------------------------------------------------------------------------------------------------------------

**jīva-gosvāmī (prīti-sandarbha 376) :** atha vraja-kumārīṇāṁ
sandarśana-saṁjalpo, yathā---**tāsāṁ vāsāṁsi** iti \| atraivaṁ
vivecanīyam \| tena yadyapi **tāsāṁ** sva-viṣaya-premotkarṣo jāyata eva,
tathāpi tad-abhivyañjaka-ceṣṭā-viśeṣa-dvārā sākṣāt tad-āsvādāya tādṛśī
līlā sa-lajjā vistāritā \| vidagdhānāṁ ca yathā vanitānurāgāsvādane
vāñchā, na tathā tat-sparśādāv api \| tatra lajjā-cchedo nāma
pūrvānurāga-vyañjako daśā-viśeṣo vartate \| tathoktam---

> nayana-prītiḥ prathamaṁ cintā-saṅgas tathā saṅkalpaḥ \|
>
> nidrā-cchedas tanutā viṣaya-nivṛttis trapā-nāśaḥ \|
>
> unmādo mūrcchā mṛtir ity etāḥ smara-daśā daśaiva syuḥ \|\| \[u.nī.
> 15.71\]

teṣu ca vyañjakeṣu kula-kumārīṇāṁ lajjā-ccheda eva parākāṣṭhā \| tā hi
daśamīm apy aṅgīkurvanti, na tu vaijātyam \|
tato'nurāgātiśaya-svādanārthaṁ tathā parihasitam \| sakhāyaś ca te---na
mayodita-pūrvaṁ vā anṛtaṁ tad ime viduḥ \[bhā.pu. 10.22.11\]
santata-tad-avinābhāva-vyaktyā hasadbhiḥ \[bhā.pu. 10.22.9\] ity ādau
bāla-śabda-prayuktyā ca tadīya-sakhya-vyatirikta-bhāvāntarāsparśinas
tad-aṅga-nirviśeṣā atra bālā eva ca \| ye coktā gautamīya-tantre
prathamāvaraṇa-pūjāyām---

> dāma-sudāma-vasudāma-kiṅkiṇīr gandha-purṣpakaiḥ \|
>
> antaḥ-karaṇa-rūpās te kṛṣṇasya parikīrtitāḥ \|
>
> ātmābhedena te pūjyā yathā kṛṣṇas tathaiva te \|\| iti \|

tato rahasyatvāt
tādṛśānurāgāsvāda-kautuka-prayojanaka-narma-paripāṭīmayatvāt tasyāṁ
līlāyāṁ na rasavattva-vyāghātaḥ pratyuta ullāsa eva \|\|9\|\|
\[prīti-sandarbha 376\][^53]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatrāgatya yad akārṣīt tad
āha---**tāsāṁ vāsāṁsi** ity-ādi \| pūrva-pūrva-dinavat tīre nikṣiptāni
**vāsāṁsi** **satvaraḥ** san **upādāya** drakṣyantīti bhiyā **tvarayā**
sarvāṇi vāsāṁsi yugapad ādāyety atrāpi yogaiśvaryaṁ prakaṭitam \|
**hasadbhir** vāso-rakṣakaiḥ svair gotrair ity-ukta-prakāraiḥ śiśubhiḥ
saha **hasan**, te ca bālakā jahasur eva, na tu \"kṛṣṇo vāsāṁsi
upaharati\" iti vadanti sma \| **prahasann** iti teṣāṁ hāsyena svayam
api hasann evāsīt \| tatrāyaṁ bhāvaḥ---ete'tiśiśavo'pi mayy evaṁ
viśvastā yato'smin vāso-haraṇe kautukam eva jñātavantaḥ, na tu cauryam,
yato jahasur eva \| na gaditavanta iti svasya ca prahāsaḥ \| **nīpam
āruhya parihāsaṁ** parihāsa-pūrvam **uvāca** \| **ha** sphuṭam \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : hasadbhir bālair** ity
atibālyān niṣkāraṇa-hāsavadbhis taiḥ saha **pra**karṣeṇa **hasann** iti
hāsya-śabdenaiva tāḥ svam avadhāpayann iti bhāvaḥ \| **parihāsam**
āha---\"bho vraja-bālikāḥ ! atra kadamba-śākhāsv etāvanti vastrāṇi kena
nibaddhya sthāpitāni, yūyaṁ kiṁ jānīthana vā ? mayā tu gāś cārayatā
dūrād eva dṛṣṭvā kim ayaṁ asmākīnaḥ kadambo'dya vicitra-vāsāṁsy eva
puṣpa-phalāni dadhārety āścarya-darśanollasitena drutam āgatyāruhyata\"
iti\|

nanu, bho asmadīyāny evaitāni vāsāṁsi \| maivaṁ \| tarhi katham etāvad
ucca-kadamba-śākhāsv ārūḍhāni ?

nanu, bho tvayaiva corayitvārohitāni ? satyam \| satyam etāvantam api
parivādaṁ dātuṁ balaṁ dadhve \| nandasya rājñaḥ putro'haṁ coraḥ \| tad
adya yūyaṁ mathurāstha-kaṁsa-rājasya pārśvaṁ yiyāsathety anumīyate \|

nanu, bho mā krudhya vastrāṇy eva nibhālya vicāraya \| kim etāni
strī-vastrāṇi puṁ-vastrāṇi vā\| satyam \| ayi dhīmatyo ! nibhālitāny
etāni strī-vastrāṇy eva \| tat kiṁ jagaty asmin yūyam eva striyaḥ stha,
anyā na santi ?

nanu, bho santy eva, kintv asmin nirjane vane'smān vraja-bālā vinā kāḥ
khalv anyā āyānti ? ayi rahaḥ-sañcāriṇyaḥ kiṁ bhavatya eva khelanti,
nānyāḥ ?

nanu, bho anyathā vidvan vayam atra khelituṁ naivāgacchāmaḥ, kintu
kadamba-devatāṁ durgāṁ pūjayitum \| kiṁ bho durgā-pūjikā yūyam eva,
nānyāḥ ? satyam, nānyā eva \| ayi mugdhāḥ ! prati niśītham atrāgatya
vaimānikībhir devībhir durgā pūjyate \|

nanu, bho pūjayantu nāma devīm \| tā vastrāṇi tyaktvā kathaṁ gatāḥ ? ayi
bālās, tattvaṁ na jānītha \| atra rajanyāṁ punaḥ pūjayiṣyantībhir
vana-devatā-dvārocca-śākhopari vastrāṇi rakṣitānīti \|\|9\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** satvaras
tad-dṛṣṭi-vañcanāya śīghraṁ san **hasadbhir** ity atibālyān nirnimittaṁ
hāsyavadbhis tair **bālaiḥ** saha **prahasann** iti hāsa-śabdena taiḥ
svayam avabodhayann ity arthaḥ \| **parihāsam** uvāca heti---bho bhoḥ
vraja-kumārikāḥ ! āsu nīpa-śākhāsv amūni vāsāṁsi kena nibaddhāni ? kiṁ
yūyaṁ vettha, na vā ? mayi tu vidūrād eva vilokya kim ayam asmākaṁ
nīpa-tarur vicitrāṇi vāsāṁsy eva puṣpa-phalāni dadhāno'stīty
āścarya-darśana-prahṛṣṭena śīghram āsādyāruhyateti \|

nanv, asmadīyāny amūni vāsāṁsi iti cet, katham atyuccāsu śākhāsv
arūḍhāni ?

nanu, bhoḥ krodhas te mābhūt \| amūni strī-vāsāṁsy eva kiṁ na paricinoṣi
cet, kim iha viśvasmin yūyam eva striyaḥ sthaḥ, na tv aparāḥ santi ?

nanu, vraja-kumārīr asmān vināsmin nirjane kāḥ striyo vihartum
āgaccheyur iti cet, yuṣmān vinā kim anyā nirjana-vihāriṇyo na bhaveyuḥ ?

nanv, atra vihartuṁ vayaṁ nāgacchāmaḥ, kintu nīpa-devatāṁ durgām arcitum
iti cet, kiṁ tad-arcikā nānyāḥ santi ? iti tasmād apsarobhiḥ
prati-niśīthaṁ durgārcanībhir adyatane niśīthe tām arciṣyantībhiḥ snātvā
paridhātum amūn āsu śākhāsu sthāpitānīti \|\|9\|\|

**\...**

**\|\| 10.22.10 \|\|**

atrāgatyābalāḥ kāmaṁ svaṁ svaṁ vāsaḥ pragṛhyatām \|

satyaṁ bruvāṇi no narma yad yūyaṁ vrata-karśitāḥ \|\|

**śrīdhara-svāmī (bhāvārtha-dīpikā) :** he abalāḥ ! **no narma** na
parihāsaḥ **yasmād yūyaṁ vrata-karśitāḥ** vrata-śrāntāḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : atra** kadambādho-bhāge \|
**kāmaṁ** niścitam \| kāmo niścaya-vāñchayoḥ iti śāśvataḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : parihāsam**
evāha---**yad yūyaṁ vrata-karśitāḥ** iti \| vrata-parābhiḥ saha parihāso
na yujyate ity eva parihāsaḥ \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** parihāsoktim
evāha---**atra** iti dvābhyām \| asmin man-nikaṭe nīpa-tale \| he
**abalāḥ** ! ity adhunā yuṣmākaṁ śaktyā kiñcid api na syād iti bhāvaḥ \|
**kāmaṁ** yatheṣṭaṁ **pra**karṣeṇa **gṛhyatām** \| punar mayā tatra
kaścid antarāyo na kārya ity arthaḥ \| **svaṁ svam** iti sarvābhir
evāgatya nija-nijaṁ pratyekaṁ gṛhyatām, na tv ekayā dvitrābhiḥ
katibhiścid vā āgatya sarvāsām eva gṛhītavyaṁ \|

nanu, strīṣu mithyokter doṣatvād viśeṣataś ca parihāsa-śīlatvāt tavoktau
na pratītiḥ \| tatrāha---**satyam** iti \| **bruvāṇi** ity ārṣaṁ
bravāṇīty arthaḥ \| \"karavāṇi\" ity[^54] eva kvacit pāṭhaḥ \| na caitad
api **narma** evety āśaṅkanīyam ity āha---**yad yūyam** iti \|
**vrata-kṛśāsu** tapasvinīṣu narmaṇo'yogyatvād iti bhāvaḥ \| eṣā
parama-parihāsokter eva bhakti-viśeṣa-svabhāvena \| sadā parama-hṛṣṭānāṁ
tāsāṁ vrata-kṛśatvādy-adarśanāt \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** parihāsoktim evāha---**atra**
iti dvābhyām \| **atrāgatya** iti nirbhara-sva-dṛṣṭi-viṣayaṁ darśayati
\| atraiva vastra-pakṣe paryāptir iti vyājena **kāmaṁ** yatheṣṭaṁ
**pra**karṣeṇa **gṛhyatām** iti \| jhaṭity āgamanāya tāḥ protsāhayati
tathā svasyaudāsīnyena caurye'py audāsīnyam atra cemāni kenacit
coreṇāpahṛtyāpahṛtya kadambe'smin gopyamānāni mayā dūrāt dṛṣṭvā
samāgatam iti sūcayati---**svaṁ svam** iti \| sarvābhir evāgatya nijaṁ
nijaṁ gṛhyatāṁ, na tv ekayā dvitrabhiḥ katibhiścid vā sarvāsām eva
gṛhītavyaṁ \| kadācid yuṣmāsu kapaṭa-yuvatībhiḥ parivartitāpīti bhāvaḥ
\|

gūḍho bhāvas tv asya evohyaḥ \| nanu, tavoktau na pratīmas \|
tatrāha---**satyam** iti \| **bruvāṇi** ity ārṣaṁ bravāṇīty arthaḥ \|
\"bravāṇi\" ity eva kvacit pāṭhaḥ \|

nanu, narmaṇā mithyāpi brūyāḥ ? tatrāha---**na narma** iti \| nanv etad
api tava narmaivety āśaṅkyāha---he **abalāḥ** ! **yad yūyam** iti
abalāsu tāruṇyādy-aprāptyā balam aprāptāsu tatrāpi **vrata-kṛśāsu**
tapasvinīṣu narmaṇo'tyayogyatvād iti bhāvaḥ \| anena ca svayaṁ na
coritaṁ, kiṁ tv anyenaiveti vyajya punar audasīnya-vyañjaka-narmaṇā
tāsāṁ manaḥ kṣobhayati \| adhunā kiṁ kartuṁ śaknutheti
bhīti-darśana-narmaṇā sāntvayati ca \|

yad vā, yadi narma na bhavati, tarhy ambarāṇi kathaṁ gṛhṇīyāt ? iti cet,
tatrāha---**abalāḥ** \| **yūyam** abalāḥ \| tatrāpi **vrata-kṛśāḥ** ato
yady atra duṣṭo naro vānaro vā āgatya krīḍā-rasa-parāṇām anavahitānām
aṁśukāny ādadyāt, tadā mama rāja-putratvāt mahatī lajjā syād ity
abhipretya gṛhītāni tāni, na tu narmaṇārtham iti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ tad ity
āha---**atrāgatya** ity-ādi \| he **abalāḥ** ! mayā kautukena vo vāsāṁsy
apahṛtāni \| **atrāgatya svaṁ svaṁ vāsaḥ pragṛhyatām** \|

nanu, apahṛtāni cet kathaṁ dāsyasi ? mṛṣaiva bhāṣase, tad vayaṁ na
yāsyāma ity āha---**satyaṁ bravāṇi**, **na narma** parihāsaḥ \|
**parihāso** nāyam iti katham avagantavyam ? tatrāha---yad iti \|
**yad** yasmād **yūyaṁ vrata-karṣitā** vrata-sthāḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ha**-śabdoktaṁ spaṣṭaṁ
parihāsam āha---atreti \| **satyaṁ** **yuṣmākam** evaitāni vastrāṇi cet,
**kāmaṁ** yatheṣṭam eva **atrāgatya** **svaṁ svaṁ** paricitya
mat-pratyayārthaṁ śapathaṁ kṛtvā, dhana-rakṣakāya mahyaṁ pāritoṣikam
ekaikaṁ hāraṁ dattvā, **vāso gṛhyatām** \| svaṁ svam iti sarvābhir
evāgatya, na tv ekayā dvitrābhir vā āgatya vastra-lobhavatīnāṁ strīṇām
adhika-grahaṇasyāpi sambhaviṣṇutvāt \|

nanu, gantuṁ na śaknumaḥ, tatra sahāsam āha---he **abalāḥ** ! manye
vrata-kārśyād evātrāgantuṁ na śaknutheti bhāvaḥ \| yad vā, tarhi na
dāsyāmi prabalasya mama kiṁ kartuṁ śaknutha ? iti bhāvaḥ \|

nanu, kapaṭinas tavoktau na pratīmaḥ, tatrāha---**satyaṁ**, tathyam eva
\| **bruvāṇi** ity ārṣaṁ bravāṇīty api kvacit pāṭhaḥ \|

yad vā, satyaṁ śapathe kṛtvā bravīmi, **satyaṁ** śapatha-tathyayoḥ ity
amaraḥ \| **na** tu **narma**, **yato vratena kṛśīkṛtā** yūyam \|
tapasvinīṣu yuṣmāsu dayā bhaktiś ca dharma-bhayaṁ cotpadyata iti bhāvaḥ
\|\|10\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu, rasika-maule !
amūny asmākam eva vāsāṁsi asmad-abhīṣṭayā durgayā saṅkalpenaiva
nīpa-śākhāsv ārohitāni \| divase tad-arcanībhir asmābhiḥ punaḥ
paridheyānīti cet, tatrāha---**atra** iti \| ced amūni tāvakāni, tarhi
**atrāgatya svaṁ svaṁ vāsaḥ** paricitya **pragṛhyatām** \| nanu
mudrita-netraś cet tāni dadyāḥ, tarhy āgacchāmaḥ, kintu kapaṭinas
tavoktau na pratītir iti cet, tatrāha---**satyaṁ** śapathaṁ kṛtvā
**bruvāṇi**, **no narma** karomi, tathaiva dadyām iti bhāvaḥ \| **yad
yūyaṁ vrate**'titapasvinīṣu yuṣmāsu me dayā-bhaktir dharma-bhayaṁ
cotpadyate iti bhāvaḥ \|\|10\|\|

**\...**

**\|\| 10.22.11 \|\|**

na mayodita-pūrvaṁ vā anṛtaṁ tad ime viduḥ \|

ekaikaśaḥ pratīcchadhvaṁ sahaivota[^55] sumadhyamāḥ \|\|

**śrīdhara-svāmī (bhāvārtha-dīpikā) :** tatrāsmākam āgraha ity arthaḥ
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvasmin kāle uditam
**udita-pūrvam** \| āhitāgny-ādivat samāsaḥ \| **tat**
mat-kartṛka-satya-bhāṣaṇa-rūpaṁ vṛttam \| **ime** gopāḥ \| *āgraho*
haṭhaḥ \| *ity artha* iti---mama tu bhavatīnāṁ śuddha-bhāva-darśana
evāgraha iti tātparyam \| **pratīcchadhvam** ity atrātmane-padam armas,
svīkārārthaś cānekārthatvāt \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : na mayodita-pūrvam**
ity-ādi \| **mayodita-pūrvaṁ** vai, **na anṛtaṁ** mṛṣā\| **tad ime**
tāvakā eva **viduḥ** \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu sa-parihāsokter
asatyataivāvagamyate ? tatrāha---neti \| **udita-pūrvaṁ** pūrvaṁ pūrvam
uktaṁ yat **tad anṛtaṁ** mithyā naiva bhavati \| yad vā, anṛtaṁ na mayā
udita-pūrvam \| kadāpy anṛtaṁ pūrvaṁ noditam ity arthaḥ \| **vai**
prasiddhau \| tac ca **ime** mat-sahacarā **viduḥ**, sarvatra sadaikatra
coritvenaiṣām eva madīyāśeṣa-vṛttābhijñānāt \|

nanu, tvad-vayasyā api tvat-sadṛśā eveti cet, tatrāha---**ekaikaśa**
āgatya svakīya-vastraṁ gṛhṇīta, yady ekayātrāgatayā sva-vastraṁ na
prāpyate, tadā mad-vacanaṁ mithyaiveti mantavyam iti bhāvaḥ \| aho kim
eva vilambācaraṇena vā, mama vacasaḥ satyatā hṛdi ca kaluṣatā kācin
nāsty eveti bodhayan pakṣāntaram āha---**saha** iti \| **uta**
vā-śabdārthe \| he **sumadhyamāḥ** ! iti yuṣmākaṁ
madhya-bhāgādi-saundaryam eva draṣṭum iṣyate, na ca vastrair etair
mat-prayojanam iti gūḍho'bhiprāyaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu sa-parihāsokter
asatyataivāvagamyate \| tatrāha---neti \| udita-pūrvaṁ pūrva-pūrvam
uktaṁ yat **tad anṛtaṁ** mithyā **naiva** bhavati \| yad vā, anṛtaṁ na
mayā udita-pūrvam \| kadācid apy anṛtaṁ pūrvaṁ noditam ity arthaḥ \| tac
ca **ime** mat-sahacarā **viduḥ** \| eṣām eva madīyāśeṣa-vṛtti-jñānāt \|

nanu, tvad-vayasyā api tvat-sadṛśā eveti cet, tatrāha---**ekaikaśa**
āgatya svīyaṁ vastraṁ gṛhṇīta,

yadi pūrva-pūrvasyām anyathā syāt, tadaiva uttarottarābhir mad-vacanaṁ
mithyā matvā nāgantavyam iti bhāvaḥ \| aho prathamotthāne sarvāsām
asammatiḥ syāt, utthitāyāṁ ca kasyāñcid anyāsāṁ krama-ghaṭanā durghaṭā
syād iti kim evaṁ vilambācaraṇena vā mama vacasi manasi ca kāpi vakratā
nāsty eveti bodhayan pakṣāntaram āha---**saha** iti \| **uta**
vā-śabdārthe \| he **sumadhyamāḥ** ! iti kṛśa-madhyānāṁ yuṣmākaṁ
śītāmbhasi ciram ūrdhva-sthitir māṁ kṛpayatīti bhāvaḥ \| yuṣmākaṁ
madhya-bhāgādi-saundaryam eva draṣṭum iṣyate, na ca vastrair etair
mat-prayojanam iti tu nigūḍho bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prati parihāso na kriyate \|
yady evaṁ, tarhi yatrāsan vāsāṁsi, tatraiva sthāpayitvā bhagavān
gacchatu ? nety āha---**na mayā** iti \| ahaṁ tu satya-vāk
**mayodita-pūrvaṁ** atrāgatyābalāḥ kāmaṁ svaṁ svaṁ vāsaḥ pragṛhyatām
\[10.22.10\] iti yat **tan nānṛtaṁ,** tat satyam eva \| tad anyathā
kartuṁ na śakyate \| satya-vāg iti sva-maryādāṁ kathaṁ svayam eva
dūrīkariṣyate ? tan mama satya-vāktvaṁ **ime** sarve **lokā** vidur
jānanti \| anyathā satyaṁ bruvāṇi no narma \[10.22.10\] ity anenaiva
siddhaḥ \| punar na mayodita-pūrvam ity-ādinā paunaruktyā
vaktṛ-doṣa-prasaṅgaḥ \| ato'yam eva pakṣaḥ sādhīyān rasaś ca \| **tat**
tasmād **ekaikaśa** eva vā **pratīcchadhvam uta** sahaiva vā \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, mithyā-vādinas tava
śapathe'pi na viśvasima iti tatra sa-rasanā-daṁśam āha---neti \|
**udita-pūrvam** iti sup-asupeti samāsaḥ **anṛtaṁ na** pūrvam uditam iti
\| etaj-janmani etāvad-vayaḥ-paryantaṁ tv anṛtaṁ na paricinomi \| atra
kiṁ pramāṇam ? iti ced, **ime** bālā eva bālānāṁ
yathā-dṛṣṭa-grāhitva-svabhāvād ārjavāṁ ceti bhāvaḥ \|

nanu, dūrato'tra jale vastrāṇi kṣipyantāṁ, bāla-dvārā vā dīyantāṁ,
tatra---hanta hanta ! etāni yuṣmadīyāny anyadīyāni vā mayā jñātum
aśakyāni kathaṁ dīyantām ? asmad-vidhair dhārmikaiḥ para-dravyāṇi
nakhāgreṇāpi na spṛśyante, tasmāt yūyam atrāgatya **pratīcchata** svaṁ
svaṁ paricitya gṛhṇīta, yataḥ pārakyaṁ vastu na gṛhṇāmi, na dadāmi, nāpi
spṛśāmīti mama niyamaḥ \|

nanu, tvayā dhṛṣṭena kariṣyamāṇād viḍambanād bhītyaiva kula-kumāryo
vayaṁ tvat-samīpaṁ na yāmaḥ, tatrāha---**ekaikaśa** iti \| prathamaṁ
yuṣmākam avarā kācid ihāgacchatu \| tasyām aviḍambatāyāṁ satyām anyā
anyā apy āyāntu **saha eva uta** iti yugapad bahvīnām āgamane strīṇāṁ
viḍambanāsambhavāc ceti bhāvaḥ \| he **sumadhyamāḥ** ! iti śirāṁsi
khalūttamāṅga-śabdenocyante, tāny atisundarāṇi bhavatyaḥ kṛpayā māṁ yadi
darśayanty eva, tadā madhyamāṅgāny api sundarāṇi māṁ darśayituṁ kā
lajjeti bhāvaḥ \|\|11\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu mithyābhiśaṁsinas
tavoktau na visrambha iti cet, tatra sa-rasanā-daṁśam āha---**na mayā**
iti \| **vai** niścayena **mayā anṛtaṁ nodita-pūrvaṁ** supsupeti samāsaḥ
\| anṛtaṁ na pūrvam uditam atra kiṁ mānam ? iti cet, tatrāha---he bālāḥ
! yathā-dṛṣṭa-grāhiṇas tad vidur jānanti \| evam api vivasanānāṁ nas
tvad-antike gamanaṁ na yuktaṁ, tato dūrād evāsmad-vāsāṁsi prakṣepyāṇi,
bālair vā deyānīti cet, tatrāha---**ekaikaśa** iti \| kasyāḥ kānīti mayā
paricetuṁ na śakyante, tato yūyam evehāgatya tāni **pratīcchadhvaṁ**
nayata mayā mudrita-netratayaiva deyānīti bhāvaḥ \| mad-vacasy anāsthā
ced ekasyāṁ vastrāṇi nītvā nirvāhya gatāyāṁ sañjātāsthāḥ sarvāḥ
**sahaiv**a āgatya nayantv ity arthaḥ \| **sumadhyamā** iti
tan-madhya-vīkṣābhilāṣaḥ \|\|11\|\|

**\...**

**\|\| 10.22.12 \|\|**

tasya tat kṣvelitaṁ śrutvā[^56] gopyaḥ[^57] prema-pariplutāḥ \|

vrīḍitāḥ prekṣya cānyo'nyaṁ jāta-hāsā na niryayuḥ \|\|

**śrīdhara-svāmī (bhāvārtha-dīpikā) : kṣvelitaṁ** parihāsam \|
**prema-pariplutāḥ** prema-rasa-nimagnāḥ \|\|12.13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasya** kṛṣṇasya \| **tad**
vacaḥ \| **kṣvelitaṁ,** kṣvelitaṁ siṁha-nāde ca parihāse viṣa-plute iti
pada-ratnākare \| **na niryayuḥ** bahir nāyātāḥ \| jalād iti śeṣaḥ
\|\|12\|\|

---------------------------------------------------------------------------------------------------------------------

**kaivalya-dīpikā :** madhyama-hāsyam āha---**tasya** iti \| **tasya**
śrī-kṛṣṇasya \| **tad** vastrādāna-rūpaṁ **kṣvelanaṁ** parihāsa-ceṣṭā \|
**vrīḍitā** nagnatvāt \| **na niryayur** jalāśayāt \| atra daiva
ālambanam \| kṣvelanaṁ vibhāvaḥ \| anyonya-prema-lakṣaṇam anubhāvaḥ \|
vrīḍā sañcārī \| na cātra śṛṅgāra eva hāsyāṅga-bhūto veti vācyam \|
adyāpi tāsāṁ kaumārānapagamāt \| śṛṅgāro hi yuva-prakṛtiḥ \| ata
evācāryeṇa gopa-kanyā ity uktam \| tāsāṁ ca yaśodāpekṣayā madhyamatvena
hāsya-madhyamatvaṁ tṛtīyaṁ svayaṁ sva-saṁjñeyam \|\|12\|\| \[mu.pha.
11.6\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tasya tad** ity-ādi \|
**kṣvelitaṁ** khelāṁ **dṛṣṭvā** \[**bālāḥ**\] gopyo gopa-kumāryaḥ
**prema-pariplutāḥ** satyo **na niryayuḥ**, salilān notteruḥ \| ayaṁ hi
premākhyo daśamo rasaḥ \| tathā hi mama-kāro'tra sthāyī bhāvaḥ \|
avalambanaṁ śrī-kṛṣṇaḥ \| uddīpanaṁ tat-kṣvelitādi\| anubhāvaḥ
**anyonyaṁ prekṣaṇādi** \| vyabhicārī **vrīḍitā** iti vrīḍā \| ebhiḥ
paripuṣṭo mama-kāraḥ sthāyī rasatām āpanna iti premākhyo rasaḥ \| ataḥ
kumārīṇāṁ premākhya eva rasaḥ, na śṛṅgāraḥ \| yat tu gopyaḥ kāmād
\[bhā.pu. 7.1.30\] tad anya-param \| kevalena hi bhāvena \[bhā.pu.
11.12.8\] iti yat, tad eva kumārikā-param \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kṣvelitaṁ** parihāsoktim \|
**prema-pariplutā** iti gopītvena svabhāvata eva tasmin premavatyaḥ,
viśeṣataś ca tat-kṣvelitaṁ **śrutvā** adhikaṁ prema-rase nimagnā ity
arthaḥ \| **jāta-hāsāś** ca satyo **na niryayuḥ** \| yato'**nyonyaṁ
prekṣya vrīḍitāḥ** \| yad vā, prema-pariplutatvād eva vrīḍitā jāta-hāsāś
ca jāta-smitāḥ \| aniryāṇe aikamatyārtham anyonyaṁ prekṣya \| yad vā,
niryātu-kāmā api anyonyaṁ prekṣya nagnatvena vrīḍitāḥ \| tenaiva
anyonyaṁ prekṣya jāta-hāsāś ca na niryayuḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : prema-pariplutā** iti
gopī-viśeṣatvena svabhāvata eva prema-viśeṣavatyaḥ, samprati tu **tat
kṣvelitaṁ** parihāsoktiṁ **dṛṣṭvā** jñātvā adhika-prema-rase nimagnā ity
arthaḥ \| tatra ca jāti-svabhāvena **vrīḍitāḥ** vrīḍayā harṣeṇa
**cānyonyaṁ prekṣya jāta-hāsāś** ca satyo **na niryayuḥ** \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tad** ākarṇya tās tadā
yathāsan tad darśayati---**tasya** ity-ādi \| **tasya** bhagavatas tataḥ
**kṣvelitaṁ** kṣvelāṁ līlām iti yāvat \| **gopyo** gopa-kumāryaḥ
**prema-pariplutāḥ** satyo **na niryayuḥ** \| **anyonyaṁ prekṣya
jāta-hāsā** iti hāsaḥ, **vrīḍitā** iti vrīḍā ca vyabhicāriṇī
premākhyo'yaṁ rasaḥ \| tena prema-rasa-bhaktāḥ kumārikā ity āyātam
\|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṣvelitaṁ**
rahasya-parihāsaṁ **dṛṣṭvā** prema-pariplutā iti "manyāmahe imam
eva[^58] kāntaṁ sukhayitum asmākam ahaṁtāspadāny anurūpāṇi kiṁ
bhaviṣyanti ?" iti mano'nu-lāpānandena magnāḥ \| bahis tv **anyonyaṁ
prekṣya**[^59] **vrīḍitā** iti "ayi kamalekṣaṇe ! tvām āhvayaty ayam" \|
tathā hi---"ayi sudhā-mukhi ! tvam eva yāhi sudhāṁ pāyayantī" ity
anyonyaṁ jāta-hāsāḥ parijahasur eva, **na tu niryayuḥ** \|\|12\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tasya nanda-sūnoḥ
sva-nāthasya **tat kṣvelitaṁ** rahasya-parihāsaṁ **dṛṣṭvā**,
tat-**premṇā pariplutā** digdhās tad-artham [anasasthā]{.mark}
**gopyo'nyonyaṁ prekṣya \"**tvam ādau yāhi \| tvayy eva nihita-citto'sau
tvam evādau yāhi\" ity anyonyaṁ **jāta-hāsā** eva tasthuḥ, **na** tu
jalān **niryayuḥ** \|\|12\|\|

**\...**

**\|\| 10.22.13 \|\|**

evaṁ bruvati govinde narmaṇākṣipta-cetasaḥ \|

ākaṇṭha-magnāḥ śītode vepamānās tam abruvan \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ukta-rītyā \|
**vepamānāḥ** kampamānaḥ \| **taṁ** śrī-kṛṣṇam \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : evaṁ bruvati** ity-ādi
\| **evaṁ** pūrvokta-prakāram \| **ākaṇṭha-magnā** iti pūrvaṁ
vakṣo-dadhna-jalasthā evāsan śrī-kṛṣṇa-svaraṁ śrutvā ākaṇṭha-magnā
babhūvur iti bhāvaḥ \| **vepamānāḥ** śītena bhāvena vā \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evaṁ bruvati** iti \| punaḥ
punas tathaiva nānā-prakāraṁ vadatīty arthaḥ \| gāṁ vācaṁ nija-vaśyatayā
vindantīti **govindaḥ** \| tasminn iti parama-vāgmitābhipretā \|
**narmaṇākṣiptāni** ākṛṣṭāni cetāṁsi yāsāṁ tāḥ \| ato'**bruvan**,
anyathā vrīḍayā nāvadiṣyann ity arthaḥ \| kiṁ ca, **vepamānāḥ** \| tatra
hetuḥ---**śītode** śītala-jale **ākaṇṭha-magnā,** lajjayā
vakṣaḥ-sthalācchādanāya kaṇṭha-paryantaṁ ciraṁ praviṣṭāḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evaṁ bruvati** iti \| punaḥ
punas tathaiva nānā-prakāraṁ vadatīty arthaḥ \| gāṁ vācaṁ nija-vaśyatayā
vindantīti **govindaḥ**, tasminn iti parama-vāgmitā abhipretā \|
**narmaṇākṛṣṭa-cetas**tvenaiva **abruvan,** anyathā nāvadiṣyann ity
arthaḥ \| kiṁ ca, **vepamānāḥ** \| tatra hetuḥ\--**lajjayā**
**śītodake'py ākaṇṭha-magnāḥ** \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na niryayuḥ \[bhā.pu.
10.22.12\] iti yad uktaṁ tat-paścāt kiṁ cakruḥ ? ity āśaṅkyāha---**evaṁ
bruvati** ity-ādi \| evaṁ purā yad bhaṇitaṁ---atrāgatya \[bhā.pu.
10.22.10\] ity-ādi, tad eva punar vadati sati **govinde ākaṇṭha-magnāḥ**
satya eva **tam abruvan** ūcuḥ \| pūrvaṁ nābhi-dadhne jale āsan,
atrāgatyeti tasya vacaḥ śrutvā punaḥ kaṇṭha-dadhnaḥ jalaṁ gatā iti
bhāvaḥ \| **śītode** iti **vepamānā** ity asya hetuḥ \| vepamānatvam
ālokya karuṇayā vasanāni śīghraṁ dāsyatīty āśayena nopāttam,
svabhāvoktir vā \| **narmaṇā** tat-parihāsoktyā **ākṣiptam** āndolitaṁ
**ceto** yāsām \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : evaṁ** nānā-prakāraṁ narma
**bruvati** sati **govinde,** gā narma-madhura-vāco vindantīti tasmin \|
tac cedaṁ narma---

---bhoḥ khañjanākṣyaḥ ! yadi yūyaṁ nāgacchata tadā etair eva vāsobhiḥ
śākhā-nibaddhair hindolikām upadhānādikaṁ ca viracayya mayā śayyate
rātrāv adya kṛta-jāgaraṁ mām nidrā sampraty āyāti \|

---bho gopāla ! tava gāvaḥ tṛṇa-lobhena gahvaraṁ praviṣṭāḥ, tatas tāḥ
parāvartayituṁ drutam ito yāhi \|

---bho bho gopa-bālāḥ ! drutam ito gṛha-kṛtyārthaṁ vrajaṁ vrajata \|
pitrādi-guru-janān mā samañjasam abhyūhayatha \|

---bho piñcha-cūḍa ! vayam ito māsaṁ vyāpya gṛhaṁ na yāmaḥ \|
pitrādi-guru-janādeśenaiva kātyāyanī-vrataṁ samāpya māsa-mātram
udavāsa-vrataṁ kurmaḥ \|

---bhos tapasvinyaḥ ! aham api yuṣmad-darśana-prabhāvād
udbhūta-gṛha-vāsa-vairāgyaḥ samprati māsaṁ vyāpya atraiva
nabho-vāsa-vrataṁ cikīrṣāmi \| yadi cānukampadhve, tadā tv ito'varuhya
yuṣmābhiḥ samam udavāsa-vratam eva kartuṁ prayāmi \|

iti **narmaṇā ākṣipta-cetasaḥ** śaṅkayā, tato'py adhika-jale
**ākaṇṭha-magnāḥ vepamānāḥ śītena** śaṅkā-harṣotsukyādibhiś ca
\|\|13\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** gā rucira-narma-vāco
vindatīti tasmin govinde **evam** īdṛśaṁ vividhaṁ narma **bruvati,**
tena **narmaṇā**---bhoś candramukhyaḥ ! yadi bhavatyo nāyānti, tarhi
etair vāsobhir nīpa-śākhāni baddhaiḥ hindolāṁ nirmāya tair eva
nirmita-śayyopadhānena mayā niśi jāgaritena samprati jāta-nidreṇa
supyate \|

---bho gopāla cūḍāmaṇe ! gāvas te tṛṇa-lobhād gahvaraṁ praviviśuḥ \| tāḥ
sambhālaya \|

---bho gopa-kumāryaḥ ! sva-gṛhaṁ vrajata, ativilambe pitrādibhir
viparītaṁ sambhāvyeta \|

---bho rasika-maule ! pitrādy-anuśāsanārabdha-vratābhir asmābhir māsam
ekam udavāsaḥ kariṣyate \|

---bho vratinyaḥ ! yuṣmad-darśana-prabhāvāt sañjāta-sva-gṛha-virāgo
nivṛtta-kṣut-pipāso māsam ekam ihaiva nabho-vāsa-vrataṁ cikīrṣāmi \|
kṛpā ced ito'varuhya sākaṁ bhavatībhir udavāsam ity evaṁ-vidhena
**ākṣiptāni cetāṁsi** yāsāṁ, tādṛśyaḥ satyas tato'dhike **ākaṇṭha-magnāḥ
śītode** tasmin **vepamānāḥ** śaṅkā-harṣautsukyādibhiś ca sa-kampā ity
arthaḥ \|\|13\|\|

**\...**

**\|\| 10.22.14 \|\|**

mānayaṁ bhoḥ kṛthās tvāṁ tu nanda-gopa-sutaṁ priyam \|

jānīmo'ṅga vraja-ślāghyaṁ dehi vāsāṁsi vepitāḥ \|\|

**śrīdhara-svāmī (bhāvārtha-dīpikā) :** tatra mugdhā ūcuḥ \| **aṅga** !
**bhoḥ** śrī-kṛṣṇa **anayam** anyāyyaṁ **mā kṛthāḥ** \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tatra* tāsāṁ madhye \|
*mugdhāḥ* aṅkurita-yauvanā mugdhāḥ \| aṅkurāder vṛkṣa-dharmatvena
yāvanabādhāt pratyayatvaṁ lakṣyate \| tena śobhātiśayo vyajyate \| evaṁ
ca pati-mātrānurāgavattve sati pratyagra-yauvanatvam iti phalitaṁ mugdhā
lakṣaṇaṁ, tena sāmānya-vanitā-pratipālitāsv aṅkurita-yauvanāsu
nātivyāptiḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** prathamataḥ
pūrva-siddhāḥ sāma-pūrvaka sāma-pūrvakam āhuḥ---**mānayaṁ bhoḥ kṛthā**
ity-ādi \| **tvāṁ jānīmaḥ** \| adya jñātavya iti na hi \| **aṅga**
sādara-sambodhane'ṅga-śabdaḥ \| **vraja-ślāghyam** aṅga vraje ślāghyam
iti vā sarvāṅga-sundaram iti bhāvaḥ \| **priyaṁ** priyākāraṁ prīṇātīti
prītaṁ vā \| tasmād **vāsāṁsi dehi** \| priyatvenāsmākaṁ duḥkhadaḥ
kathaṁ bhavasi ? paśya vayaṁ **vepitāḥ** \| ataḥ paraṁ hi mode sthatuṁ
na śakyate \|\|14\|\|

---------------------------------------------------------------------------------------------------------------------

mānayaṁ bhoḥ kṛthās tvāṁ tu nanda-gopa-sutaṁ priyam \|

jānīmo'ṅga vraja-ślāghyaṁ dehi vāsāṁsi vepitāḥ \|\|

**sanātana-gosvāmī (bṛhad-vaiṣṇava-toṣaṇī) :** ādau sāmnāhuḥ---**mā**
iti \| prāg eva **mā**-śabda-nirdeśo vyagratayā anayākaraṁ dārḍhyārthaṁ
vā **bho** iti \| aṅgeti ca sa-prema-sambodhane, ata eva dviruktiḥ \|
**nanda-gopasya sutaṁ** **jānīma** iti tvaṁ gopa-kumāraḥ, vayaṁ ca
gopa-kanyakā iti asmān praty etādṛśam **anyāyyaṁ** kartuṁ nārhasīti \|
kiṁ vā, nandayati vrajam iti nando yo gopaḥ vraja-rājas tasya sutam iti
prajāsv asmāsu yuva-rājasaya tava kṛpaivocitā, na tu sva-pitṛ-pratikūlaṁ
duḥkha-dānādi-karmeti \|

yad vā, **nanda-gopasya sutam** iti sarva-vraja-janājīvya-rakṣakasya
tava viruddhācaraṇaṁ na yuktam iti bhāvaḥ \| tatra ca **priyaṁ** priya
iti **jānīmaḥ** \| ato'smākam apriyācaraṇam **anyāyyam** eveti bhāvaḥ \|
kiṁ ca, **vraje** vraja-madhye vrajena vā **ślāghyaṁ** ca **jānīmaḥ** \|
ato vraja-nindyaitat-karmācaraṇam ayuktam eveti bhāvaḥ \| yato
**vepitāḥ** vayam \|

yad vā, **vepitāḥ** prati iti kṛpāṁ janayanti\| yad vā, **tvāṁ priyaṁ
vraja-ślāghyaṁ** ca **jānīmaḥ**, yat tvayā vastra-haraṇāc chītode
ākaṇṭha-magnā **vepitāḥ** kampaṁ prāpitā iti
sotprāsa-narmoktiḥ\|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ādau sāmnā āhuḥ---**mā** iti
\| prāg eva **mā**-śabda-nirdeśo vyagratayā anayākaraṇa-dārḍhyārthaṁ vā
**bho** iti \| **aṅga** iti ca sa-premārti-sambodhane \| ata eva
dviruktiḥ \| **nanda-gopasya sutaṁ jānīma** iti tvaṁ gopa-kumāraḥ, vayaṁ
ca gopa-kanyakā iti asmān praty etādṛśam **anyāyyaṁ** kartuṁ nārhasi \|
śleṣeṇa nandayati vrajam iti nando yo gopaḥ vraja-rājas tasya sutam iti
prajāsv asmāsu yuvarājasaya tava nyāya evocitaḥ, na tu
sva-pitṛ-pratikūlaṁ duḥkha-dānādi-karmeti \|

yad vā, **nandasya gopaṁ sutam** iti sarva-vraja-janājīvya-rakṣakasya
tava viruddhācaraṇaṁ na yuktam iti bhāvaḥ \| ata eva tan nāma-nyāyyam
eveti bhāvaḥ \| kiṁ ca, **vraje** vraja-madhye vrajena vā **ślāghyaṁ**
ca **jānīmaḥ** \| ato vraja-nindyaitat-karmācaraṇam ayuktam eveti bhāvaḥ
\| dāne hetuḥ **vepitāḥ** vayam \| yad vā, vepitāḥ prati iti kṛpāṁ
janayanti\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yad abruvaṁs tad
āha---**mānayaṁ bho** ity-ādi \| prathamataḥ sāma-pūrvakam eva vaktum
ucitam iti vacana-paripāṭī \| tad yathā---**bho** śrī-kṛṣṇa ! **mā
anayaṁ kṛthāḥ**, **tvāṁ tu jānīmaḥ** anīti-kārī na bhavasīti, yato
**nanda-gopa-sutaḥ** vraja-rāja-sutam iti tābhir uktasya tat
pratiśabdena kaver eveyam uktiḥ \| vraja-rāja-kumārasya tv anayo māsty
eva, parantu anaya-kāriṇāṁ nivāraṇa-kartṛtvam eva \| tatrāpi **priyaṁ**
sarvottamam, yato **vraja-ślāghyam** \| anaya-kāriṇaṁ hi na ko'pi
ślāghate, tasmād **anayaṁ mā kṛthāḥ** \| kiṁ kariṣyāmi ? tad ucyatām ity
āśaṅkyāha---**dehi vāsāṁsi** \| kṣaṇa tiṣṭhata, vilambena dāsyāmīty
āśaṅkyāha---**vepitāḥ**, kampitāḥ sma ity arthaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamaṁ sāmnā
āhuḥ---**anayam** anyāyyaṁ **mā kṛthāḥ** \| nanu mugdhāḥ yūyaṁ māṁ naiva
paricinutha, yato mayy apy anīti-kalaṅkaṁ dātuṁ na śaṅkadhve ?
tatrāhuḥ---**tvāṁ tu** iti \| anyān vraja-sthān api na jānīma eva, tvāṁ
tv atiprasiddhaṁ **nanda-rājasya sutaṁ** **jānīma** eva, gopo bhūpe'pi
dṛśyate ity abhidhānāt \| tatrāpi **vraja-**stha-mātrasyāpi
**ślāghyam**, tatrāpi **priyam** \| nanu, bho nirbuddhayaḥ ! yady ahaṁ
rājñaḥ putras, tarhi kathaṁ mayy anītiḥ ? rāja-putrā api kvacid
anītimantaḥ ? iti cet katham ahaṁ vraja-ślāghyaḥ priyaś ca nahy
anītimatsu ślāghā prītir vā sambhaved iti bhāvaḥ \|

nanu, satyaṁ striyo vayaṁ vaktum anabhijñās tasmāt kṛpayaivāparādhaṁ
kṣāntvā **vāsāṁsi dehi vepitā** vayam iti kṛpāṁ janayanti\|\|14\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** ādau sāmnāhuḥ---**bhoḥ
anayam** anītiṁ **mā kṛthāḥ** ! nanu mayy anīti-kalaṅkam arpayatha ?
tatrāhuḥ---**tvāṁ** **nandā**bhidhānasya **gopasya** rājñaḥ **sutaṁ**
vraja-mātrasyāpi ślāghyaṁ tatrāpi priyaṁ jānīmaḥ \| nanv īdṛśaś ced ahaṁ
tarhy anītir mayi katham uktā ? tatrāhuḥ---**vepitā** vayam
asmad-aparādhaṁ kṣāntvā **vāsāṁsi dehi** iti dayām ajanayan
strī-prajñayānayaṁ mā kurv ity uktir iti bhāvaḥ \|\|14\|\|

**\...**

**\|\| 10.22.15 \|\|**

syāma[^60] sundara te dāsyaḥ karavāma tavoditam \|

dehi vāsāṁsi dharmajña no ced rājñe bruvāma he \|\|

**śrīdhara-svāmī (bhāvārtha-dīpikā) :** prauḍhā ūcuḥ \| **no ced rājñe**
nandāya kaṁsāya vā **bruvāma** \| **bruvāma he** kṛṣṇeti\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *prauḍhāḥ*
pati-mātra-viṣaya-keli-kalāpa-kovidāḥ prauḍhāḥ \|
paty-atirikta-keli-kalābhāvavattve sati keli-kalā-prāvīṇyam ity arthaḥ
\| veśyāyāṁ kulaṭāyāṁ ca pati-mātra-viṣayatvābhāvān nātivyāptir iti \|
"nandasya pitṛtvāt tato na me bhayam" ity asvārasyād āha---*kaṁsāya vā*
iti \| kecit tv atra varṇa-catuṣṭayajās tā ity ūcuḥ \| **dāsya** ity
uktavantyaḥ śūdrajāḥ \| **karavāma** ity-ādi-vacanā vaiśyajāḥ \|
**dehi** ity-ādi-vacanā viprajāḥ \| **no ced** ity-ādi-vacanāḥ
kṣatriyajā iti \|

> na jāra-jātasya lalāṭa-śṛṅgaṁ
>
> kula-prasūtasya na pāṇi-padmam \|
>
> yathā yathā muñcati vākya-jālaṁ
>
> tathā tathā tasya kule pramāṇam \|\| ity abhiyuktokteḥ parīkṣā
> sulabhaiva \|

atra ca jāti-nirṇayārthaṁ rājāntara-preṣita-tulya-rūpa-vidyādi-guṇāḥ
catasraḥ kanyakā yathā kālidāsena tad-vacanānusāreṇa bhoja-sabhāyāṁ
pṛthak pṛthag jātyā nirṇītāḥ sāpi kathānusandheyā \| loka-rañjanārthaṁ
tad-vākya-padyaṁ ca---

> abhūt prācī piṅgā rasa-patir iva prāśya kanakaṁ
>
> gata-cchāyaś candro budha-jana iva grāmya-sadasi \|
>
> kṣaṇāt kṣīṇās tārā nṛpataya ivānudyama-parā
>
> na dīpā rājante draviṇa-rahitānām iva guṇāḥ \|\| \[subhāṣitāvalī
> 2218\] iti \|

atra krameṇa śūdra-vipra-kṣatra-vaiśyajās tā iti dhyeyam \| **bruvāma**
iti bhinnam \| **he** ity anena kṛṣṇa ākṣipate, yad yena vinānupapannaṁ,
tat tenākṣipyate ity nyāyena \| kathana-phalasya daṇḍādeḥ kṛṣṇa-gāmitvāt
parasmaipadam eva yuktam iti matvāha---**bruvāma** iti \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyā ūcuḥ---he
**sundara** ! **sundara** iti nijābhilāṣa-sambodhanam \| **te dāsyaḥ
syāma** \| **tavoditaṁ** ca **karavāma** \| tasmād **vāsāṁsi dehi** \|
yasmād **dharmajño'si** \| dāsīnāṁ vāsāṁsi nāpahriyante, api tu dīyante
eva \| iyaṁ hi dharmasya rītiḥ \| **dharmajña** iti kākūktir vā\| anyās
tatra mukharā ūcuḥ---**no ced** ity-ādi \| yadi **vāsāṁsi** na dadāsi,
tadā **rājñe** nandāya **bruvāmahe** \| āśayasya komalākomalādeḥ
kumārikā eva vividhāḥ tenaivaṁ kāścid ūcuḥ \| vivastratayā jalebhya
utthāna-śakteḥ kathaṁ rājñe nivedanam ? tarhi bhaya-pradarśanam etat \|
athavā, **bruvāmahe** ity antarbhūta-ṇy-arthaḥ rājñe'bhītiḥ
sva-gotra-bālakair jñāpayiṣyāma iti\|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā dānaṁ
pradarśayanti---**śyāma** iti \| **śyāmaś** cāsau **sundaraś** ceti \|
yad vā, śyāmeṣu sundaras tasya sambodhanam \| ata eva **tava dāsyo**
vayam \| viśeṣataś caitat-prabhṛti **tava uditaṁ** tvad-uktaṁ
**karavāma** \| yad vā, **uditaṁ** udayam utkarṣaṁ khyāpayāmety arthaḥ
\| **dāsyaḥ** satyaḥ ity atraiva vā yojyam \| **dāsyaḥ syāma** bhavemeti
śrī-citsukha-sammataḥ pāṭhaḥ \| evaṁ dāsyena ātma-samarpaṇādikam eva
dānam ūhyam \|

adhunā bhedaṁ prayuñjyate **dharmajña** ity-ādinā \| anyathā
nagna-strī-sandarśanena parasva-haraṇādinā cādharmato bhayam iti bhāvaḥ
\| adṛṣṭāt tasya bhayam anālocya dṛṣṭa-bhayam utpādayanti---**no ced**
iti \| iti dvividho bhedaḥ \| idaṁ ca sarvaṁ pūrvaṁ ślāghanīya-guṇa ity
atra vivṛtam asti \| rājñe gopa-rājāya, śleṣeṇa nanda-gopasya sutaṁ
priyam iti priyatvena na tvaṁ kiñcid balāc chikṣito'si \| yuvarāja-pakṣe
tavedṛśī mattatocitaiveti gopa-sutam iti \| pakṣe, gopatvena go-saṅgatyā
tādṛśa eveti \| tathā **aṅga-vrajaiḥ** sarvāvayavair eva \|

kiṁ vā, aṅgair eva **vraje ślāghyam**, na tu guṇaiḥ \| dharmajñeti ca
solluṇṭhoktyā, dharma-parityāga iti tattvataś cāyaṁ gūḍhābhiprāyaḥ \|
**nanda-gopa-sutam** iti viśeṣaṇa-trayeṇa patitva-yogyatayā ātmanaḥ
patitvena kāmanāyāṁ hetuḥ \| tathā **śyāma-sundara** iti ca \| **dāsya**
iti vayam api tava patnītva-yogyāḥ \| tatra ca dāsī-śabdena **karavāma
tavoditam** ity anena ca bhakti-viśeṣaḥ \| **dharmajña** iti
īdṛśāśrita-janānām upakeṣā anupayuktā \| anyathā **rājñe** dharma-rājāya
**bruvāma** mariṣyāma ity artha iti \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā dānaṁ
pradarśayanti---**syāma** iti \| **dāsyaḥ syāma** bhavemeti
citsukha-sammataḥ pāṭhaḥ \| evaṁ dāsyena ātma-samarpaṇādikam eva dānam
ūhyam \| tatrāpi tavoditaṁ karavāmeti viśeṣoktir bhāva-viśeṣaṁ
vyañjayati \| śyāmeti tālavyādiḥ kvacit \| tatra dāsyaḥ satya iti yojyaṁ
kintu bhagavān pṛthag evānuvādaṁ kariṣyati \| adhunā bhedaṁ prayuñjate
**dharmajña** ity-ādinā \| anyathā nagna-strī-sandarśanena
parasva-haraṇādinā cādharmato bhayam iti bhāvaḥ \| adṛṣṭāt tasya bhayam
anālocya dṛṣṭa-bhayam utpādayanti no ced iti dvividho bhedaḥ rājñe
gopa-rājāya, śleṣeṇa **nanda-gopa-sutam**, arthāt tasyaiva **priyam**
iti priyatvena na tvaṁ kiñcid balāc chikṣito'si, tathā **aṅgair** eva
**vraje ślāghyaṁ**, na tu guṇaiḥ **dharmajña** iti solluṇṭhoktyā
dharma-parityāga iti \| atra tasya tat kṣvelitam \[bhā.pu. 10.22.12\]
ity ārabhyaitat paryantena kilakiñcid ākhyo'nubhāvo'nusandheyaḥ \|
yathoktaṁ---

> garvābhilāṣa-rudita-smitāsūyābhaya-krudhām \|
>
> saṅkarī-karaṇaṁ harṣād ucyate kila-kiñcitam \|\| \[u.nī. 11.44\] iti
> \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatraivānyaḥ sa-dainyam
ūcuḥ---**syāma** ity-ādi \| **he sundara** ! **te dāsyaḥ syāma** bhavāma
\| vāsasaiva kiṁ vā caritenety āśaṅkyāhuḥ---**karavāma tavoditam** \|
kariṣyāma ity evāsmākam abhiprāyam ity ardhokte kāścid anyāḥ sāma-mudrāṁ
parityajya bhaya-pradarśanena mudrāntaram udbhāvyāhuḥ---**no cet** \|
evaṁ sāmnā vinayenāpi yadi **vāsāṁsi** na dadāsi, tadā **rājñe**
vraja-rājāya **bruvāmahe** jñāpayiṣyāmaḥ \| ity āsāṁ traividhyam uktaṁ
bhavati---madhyā mṛdvī mukharā ceti \| tatra mānayaṁ bho \[bhā.pu.
10.22.14\] iti madhyāḥ \| **syāma sundara** ity atra mṛdvyaḥ \| **no
ced** ity-ādau mukharāḥ \| **dharmajña** iti viparīta-lakṣaṇayā
parihāsaś ca vyaṅgyaḥ \| nahi dharmajño dāsīnāṁ vastram apaharanti,
varaṁ tu dadāty eva, tena tvam adharmajña eveti caturā vā, na tu mṛdvyaḥ
\|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar api
sāmnaivāhuḥ---**syāma dāsyo bhavāma** iti dantya-sa-kāra-pāṭhaś
citsukha-sammataḥ \| **śyāma** iti tālavya-śa-kāra-pāṭhe **dāsyaḥ**
satyas **tavoktaṁ karavāma** iti \| **rājñi** tvayi prajānām asmākaṁ
dāsyaṁ samucitam eveti bhāvaḥ \| vastutas tu tan-miṣeṇaiva svātmānam
arpayāmāsuḥ \| **sundara**sya tava asmābhir yad dāsyaṁ sambhavet, tatra
**tavoktaṁ karavāma** iti \| kāścit prakharā-bhedaṁ prayuñjate---he
**dharmajña** iti \| strī-dhana-haraṇāt tavādharmo bhāvīti bhāvaḥ \|
tasyādharmād bhayam anālocya dṛṣṭaṁ bhayaṁ darśayati\--**no ced rājñe**
iti dvividho bhedaḥ, rājñe nandāya kaṁsāya vā \|\|15\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** dānaṁ
darśayanti---**śyāma** iti \| he **sundara !** **vayaṁ te dāsyaḥ syāma**
bhavema \| kvacit tālavyādi-pāṭhaḥ \| **rāja-putre** tvat-prajānāṁ no
dāsyam eva yuktam iti bhāvaḥ \| vastutas tu te dāsyas tvayi
niveditātmānaḥ syāma, vayaṁ sundarasya no'smākaṁ yad dāsyaṁ syāt, tatra
tavoktaṁ **karavāma** iti \|

tāsu prakharāḥ kāścid bhedaṁ prayuñjānāḥ prāhuḥ---he **dharmajña** iti
\| strī-svāpaharād adharmas tvayi bhaved iti bhāvaḥ \| yadi na bibheṣy
adharmāt, tarhi dṛṣṭaṁ bhayaṁ bhāvīty āhuḥ---**ced vāsāṁsi no** dīyante
tadā **rājñe** tvat-pitre nandāya **bruvāmahe** iti dvividho bhedaḥ,
priye'yuktatvād daṇḍo noddiṣṭaḥ \| iha tasya tat-kṣvelitam \[bha.pu.
10.22.12\] ity ārabhyaitat paryantena kilakiñcitākhyo 'nubhāvo
'nucintyaḥ---

> garvābhilāṣa-rudita-smitāsūyābhaya-krudhām \|
>
> saṅkarī-karaṇaṁ harṣād ucyate kila-kiñcitam \|\| \[u.nī. 11.44\] iti
> \|\|15\|\|

**\...**

**\|\| 10.22.16 \|\|**

śrī-bhagavān uvāca---

bhavatyo yadi me dāsyo mayoktaṁ vā kariṣyatha \|

atrāgatya sva-vāsāṁsi pratīcchantu śuci-smitāḥ \|

no cen nāhaṁ pradāsye kiṁ kruddho rājā kariṣyati \|\|[^61]

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he śuci-smitāḥ śobhaneṣad
dhāsavatyaḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ahaṁ hi satya-dṛk \|
tat tu na mayodita-pūrvaṁ vā \[bhā.pu. 10.22.11\] ity-ādinā pūrvam
evoktam \| bhavatyo'satya-vācaḥ, yataḥ śyāma sundara te dāsyaḥ karavāma
tavoditam ity uktam yat, tad adhunaiva na saṅgacchate \| kathaṁ na
saṅgacchate ? ity āha---bhavatyo yadi me ity-ādi \| no ced atrāgatā
vāsāṁsi cen nayatha, tadāhaṁ dāsye \| aham iti svātantrya-sūcakam \|
dharmajña iti yad bhavatībhir ukto'smi \| tan mamāyam iti dharmaḥ \|
mad-ājñāṁ ye na pratipālayanti tad abhīṣṭam ahaṁ na karomi \| yad vā,
bhavatībhir uktam---rājñe bruvāmahe iti\| tatrāpi nāhaṁ bibhemi \| ato
bhavatībhir gatvā svacchandam ucyatām ity āha---kiṁ kruddha iy ādi
\|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhavatya ity ādau
bhaktādy-apekṣayādarāt \| atrāgatyeti, na tu mayā prakṣipyamānāni
jalāntaḥ sthitvā grāhyāṇīty arthaḥ \| sva-śabdena nija-paridhānam
avaśyam āśu grahītum upayujyata iti bhāvaḥ \| he śuci-smitāḥ ! iti
īdṛśena śuddha-smitenāvagamyate śītādi-duḥkhaṁ nāsti, vepanaṁ
kapaṭenaiveti \| kiṁ ca, mad-uktam aṅgīkṛtyātrāgatya yuṣmābhir
vastrāṇīmāny adhunaiva grāhyāṇīti cāturya-viśeṣeṇa jalād ākarṣati \|

yad vā, śuci-smitāḥ satyaḥ pratīcchata \| mukha-mlānau ca satyāṁ na
dāsya iti bhāvaḥ \| eṣa rasikatā-viśeṣaḥ\| na pradāsye prakarṣeṇa na
dāsya iti pra-śabdena \| yadi vā kathañcid dadyāṁ, tadā khaṇḍaśo vidārya
kiñcit, kiñcid eva kāñcit praty eva dāsyāmīti sūcyate \| rājā gopa-rājaḥ
kruddho'pi san kiṁ kariṣyati ? api tu, na kiñcid evety arthaḥ, putre
mayi sneha-viśeṣāt \| atra ca pratyuttaratvena śleṣārtho'yaṁ jñeyaḥ \|
śuci-smitā iti parama-saundaryoktyā tāsāṁ nija-parigraha-yogyatā sūcitā
\| ato vivāhaṁ vināpi svīkāreṇa mayi yuṣmāsu ca kruddho'pi san
dharma-rājaḥ kiṁ kartuṁ śaknuyāt ? ity uktvā kānicit tāsāṁ vastrāṇi
svasyāsanāni kṛtvā kānicic chāyāṁ racayitvā kānicid
dhvaja-patākā-vitānāditayā nīpa-śākhopaśākhādiṣu baddhvā, kānicid dolāṁ
racayitvā āndolayan, kānicid itas tatas tad-upari cikṣepety ūhyam \|
skandhe nidhāya \[bhā.pu. 10.22.18\] iti vakṣyamāṇatvāt \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāsāṁ tathāṅgīkāreṇaiva
parājayaṁ karoti bhavatya iti ādara-vyañjaka-bhavac-chabda-prayogaś
cāyaṁ protsāhanārthaṁ sva-śabdena ca nija-paridhānam avaśyam āśu
grahītum upayujyata iti bhāvaḥ \| he śuci-smitāḥ ! iti īdṛśena
śuddha-smitenāvagamyate śītādi-duḥkhaṁ nāsti, vepanaṁ ca kapaṭenaiveti
\|

yad vā, śuci-smitāḥ satyaḥ pratīcchata mukha-mlānau ca satyo na dāsyāma
iti bhāvaḥ \| no ced ity ardhaṁ kvācitkaṁ na pradāsye prakarṣeṇa na
dāsyāmīti yadi vā kiñcid dadyāṁ tadā khaṇḍaśo vidārya kiñcit kiñcid eva
kāñcit praty eva dāsyāmīti sūcyate \| rājā gopa-rājaḥ kruddho'pi san kiṁ
kariṣyati \|

api tu, na kiñcid evety arthaḥ \| putre mayi sneha-viśeṣāt ity uktvā
kānicit tāsāṁ vastrāṇi svasyāsanāni kṛtvā kānicit śayyāṁ racayitvā
kānicid dhvaja-patākā-vitānāditayānīya śākhopaśākhādiṣu baddhvā kānicid
dolāṁ racayitvā dolayan kānicid itas tato rakṣitavān ity ūhyaṁ skandhe
nidhāyeti vicityaikatra nidhānasya vakṣyamāṇatvāt \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha te dāsyaḥ karvāma
tavoditam iti tāsāṁ vacanenaiva tā jigīṣur bhagavān āha---bhavatya
ity-ādi sārdhena \| bhavatyo yadi me mama dāsyaḥ, mayoktam avaśyaṁ
kariṣyatha \| tat kathaṁ na kriyate ? tat kim ity āha---atrāgatyety-ādi
\| he sumadhyamāḥ ! idaṁ tu asmākam aśakyam iti ced, bhavatu \| mayāpi
tarhi na dātavyam ity āha---no ced ity-ādi \| yady atrāgatya na nayatha,
tadāhaṁ na dāsye \| tadā vayaṁ rājñe nivedayiṣyāma ity āśaṅkyāha---kim
ity-ādi \| yadi rājñe nivedayatha, tadāsau kruddho bhaviṣyati, kruddhaḥ
san kiṁ kariṣyati ? \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsāṁ vacobhir eva tāḥ
parājitya nirvacanīkurvann āha---bhavatya iti \| prathamam etenaiva
bhavatīnāṁ satyaṁ parīkṣā, satyāt pracyutābhyas tu bhavatībhyo naiva
pradāsye iti bhāvaḥ \| **śuci-smitāḥ** satya iti yady atra
dharma-parīkṣāyāṁ mukha-mlāniḥ syāt tad api naiva dāsye iti bhāvaḥ \|
vastutas tu śuciḥ śṛṅgāras tan-maya-smitā iti svasminn udbhūtaṁ bhāvaṁ
jñāpayati \| kiṁ ca, mayi prabale sāmaiva vaḥ kārya-sādhakaṁ, na tu
bheda ity āha no ced iti \|\|16\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tās tad-vācaiva nirjitya
niruttarāḥ kurvann āha---bhavatya iti \| iyam eva bhavatīnāṁ
dharma-parīkṣā yadi satyād vicyutir na syāt śuci-smitā iti
tat-parīkṣāyāṁ yadi mukha-mlāniś ca na syāt satyād vicyutābhyo
mlāna-mukhībhyaś ca na deyānīti bhāvaḥ \| vastutas tu śṛṅgāraḥ śucir
ujjvalaḥ ity abhidhānāt śṛṅgāra-maya-smitā iti svasminn uditobhāḥ
sūcyate \|\|16\|\|

**\...**

**\|\| 10.22.17 \|\|**

tato jalāśayāt sarvā dārikāḥ śīta-vepitāḥ \|

pāṇibhyāṁ yonim ācchādya protteruḥ śīta-karśitāḥ \|\|

**śrīdhara-svāmī (bhāvārtha-dīpikā) :** protteruḥ nirgatāḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
kṛṣṇokti-śravaṇottaram \| dārikā dārā eva dārikāḥ striyo dārāḥ
pum-bhūmni ca striyām ity ukter dāra-śabdātvārthika-kāntāṭṭāp \| yoniṁ
smara-mandiram \| yonir dvayoḥ smarāgāre jātā vā kara-janmanoḥ iti
dharaṇiḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** śīta-vepitāḥ śītena
kampitāḥ śīta-karśitāḥ \| śītā alasā ata eva karśitās tanūbhūtā
ānanda-janita-bhāva-viśeṣeṇālasāḥ karśitāḥ \| śīto'lasaḥ iti paryāyāt
\|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tad-anantaraṁ
tad-āgrahaṁ dṛṣṭvety arthaḥ \| jalāśayāt jala-madhyataḥ \| dārikā bālāḥ,
prāyaḥ śrī-kṛṣṇena samavayaskatvāt \| śītenaiva vepitāḥ kampita-dehā api
pāṇibhyāṁ yonim ācchādya \| vepanaṁ ca sāttvikam eva prema-svabhāvajam
\| prakarṣeṇa utterur niḥsṛtāḥ \| tatra hetuḥ---śītena karśitāḥ bahir
antaś ca vyāptā ity arthaḥ\|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas taṁ tad-āgrahaṁ
dṛṣṭvety arthaḥ \| dārikā bālāḥ śītenaiva vepitāḥ kampita-dehā api
pāṇibhyām ācchādya vepanaṁ ca sāttvikam eva prema-svabhāvajaṁ prottaraṇe
hetuḥ śītena kṛśī-kṛtāhīna-balatvam āpāditā ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** iti nirbandhaṁ tasya jñātvā
akartavyam api bhagavad-ājñayā tat-prīti-hetoś ca tathā kṛtavatya ity
āha---tata ity-ādi \| tatas tasya tathā nirbandha-jñānānantaraṁ dārikāḥ
kanyakā jalāśayād utteruḥ \| śītena vepitāḥ kampitāḥ \| śītā alasāś ca
karśitāḥ stabdhībhūtāḥ \| pāṇibhyām iti lajjādhikyena dvivacanam
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca ayi sakhyaḥ !
sva-vācaiva parābhūtā vayam abhūmaiva \| yadi punar athāpi
vilambiṣyāmahe etan-madhya eva kaścid anyo manuṣyaś ced āyāti, tadā
sphuṭam ito'pi mahā-viḍambanāmbudhau patiṣyāmaḥ \| kiṁ ca,
etad-aṅga-sparśa-prāpty-āśā mahā-balavatī durvārā babhūva, yā khalv
atraiva nimajjya martum api na dadāti, tad etad vidhātrāsmākaṁ lalāṭe
likhitam anyathā na bhaved ity ato'sya priyatamasyaiva haṭhaṁ puraskṛtya
sva-haṭhaṁ rasātale prasthāpya lajjāyai jalāñjalīr dattvā netrāṇi
mudrayitvā prāptair andhakārair eva sva-sva-śarīrāṇy ācchādya jalād
asmāt taṭaṁ gacchāma iti mantraṇāṁ mitho dṛḍhīkṛtya tāḥ kṛṣṇa-samīpaṁ
jagmur ity āha---tata iti \| protterur nirjagmuḥ \|\|17\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu sakhyaḥ !
sva-vācaiva vayaṁ nirjitāḥ \| kiṁ kurmaḥ ? iha kasmiñcit puṁsi samāgate
trapā-sindhau nirmakṣyāmaḥ kiṁ ca yad-arthaṁ vratam ācaritaṁ tasya
preṣṭhasyaiva haṭham abhirakṣantyas trapāyai jalāñjaliṁ pradāya
nimīlita-netratayaiva labdhais timira-pracchadair dehān āvṛtya jalāt
tīram āsādayāma iti mitho niścitya priyāntikam āgatā ity āha---tata iti
\| protterur nirjagmuḥ \|\|17\|\|

**\...**

**\|\| 10.22.18 \|\|**

bhagavān āhatā vīkṣya śuddha-bhāva-prasāditaḥ \|

skandhe nidhāya vāsāṁsi prītaḥ provāca sa-smitam \|\|

**śrīdhara-svāmī (bhāvārtha-dīpikā) :** āhatāḥ īṣad-akṣata-yonīr vīkṣya
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** akṣata-yonīḥ
kṛtālpa-nidhuvanāḥ \| śuddha-bhāvaḥ parama-premā tena jāta-prasādaḥ \|
āhatā āgatāḥ \| yad vā, āhatāḥ śīta-pīḍitāḥ \| tathā ca viśvaḥ---āhataṁ
guṇite'pi syāt tāḍite'py ānake'pi ca iti sandarbhaḥ \| (*ataḥ paraṁ
pūrṇatayā viśvanāthasya ṭīkoddhṛtā.*) \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhagavān iti \| āhatā
ānanda-vegena samyag hatāḥ śītādinā glāny-ādinā lajjayā vā \|

yad vā, āhatā āgatā, han hiṁsāgatyoḥ iti gaty-arthāt \|

yad vā, ā ahataḥ samyag akṣuṇṇaḥ \| ata eva ā samyak vīkṣya prekṣaṇīyaḥ
\| ata eva śuddha upādhi-śūnyo yo bhāvas tena prasāditaḥ \| sa-smitaṁ,
yathā bhavati tathā provāca \| kiṁ kṛtvā ? skandhe vāsāṁsi nidhāya \|
skandhe svāṁse \| ayam abhiprāyaḥ---samprati sākṣāt sparśo na jātaḥ \|
paramparā[^62]-sparśo bhavatv iti skandhe nidhāpanam āliṅganaṁ
sukhābhivyañjakam \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śuddhena bhāvena premṇā
patitva-kāmanayā vā \| prasāditaḥ pūrvata eva, adhunā ca āhatāḥ, hanter
gaty-arthatvād āgatā vīkṣya prītaḥ san vāsāṁsi sarvāṇy evāvacitya
sva-skandhe nidhāya tāsāṁ sarvāsāṁ pratyekaṁ prīti-sampattaye prakarṣeṇa
śikṣaṇārtham eva nyāya-pradarśanenovāca sa-smitam iti \| vakṣyamāṇe'pi
narma-saṁsparśāt \|

yad vā, skandhe nidhāyety atra hetuḥ---śuddheti \| sa-smitaṁ provācety
atra hetuḥ---prīta iti \| prīta ity anena narmoktiḥ sūcitaiva, prītyaiva
tasyā avaśyam udayāt \| evam ekasminn eva skandhe bahutarāṇāṁ tāvatāṁ
vāsasāṁ nidhānāl laukika-līlāyām api pūrvavad aiśvaryaṁ pradarśitam \|
ata evādāv uktam---yogeśvareśvaraḥ iti \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śuddhena bhāvena premṇā
prasāditaḥ pūrvata eva adhunā ca āhatāḥ hanter gaty-arthatvād āgatā
vīkṣya prītaḥ san vāsāṁsi sarvāṇy evāvacitya vṛkṣasya skandhe nidhāya
prakarṣeṇa śikṣaṇārtham iva nyāya-pradarśanenovāca sa-smitam iti tāsāṁ
ciraṁ tathā sthāpane vakṣyamāṇe'pi narma-saṁsparśāt \| nanv āhatā ity
atrāgatā ity artho na yuktaḥ, aprayuktatvāt \| ucyate
kāvya-kūpa-vartinām idaṁ mataṁ, na tu vedādi-śabda-mahodadhi-vartinām \|
yathāha mahā-bhāṣye---sapta-dvīpā vasumatī trayo lokāś catvāro vedāḥ
sāṅgāḥ sarahasyā anekadhā bhinnā ekaśatam adhvarya-śākhāḥ sahasra-vartmā
sāmaveda ekaviṁśatir bāhuvṛcyaṁ navadhātharvaṇo vedā vākovākyam
itihāsa-purāṇāni vaidyakam ity etāvantaṁ śabda-prayogam
aniśamyāprayuktāḥ śabdāḥ iti vacane kevalaṁ sāhasam ity-ādi
koṣakāra-mate'py āha---tā ity asyānyārtho ghaṭate, yathā
viśva-prakāśe---āhataṁ guṇite'pi syāt tāḍite'py ānake'pi ca iti guṇitvaṁ
cātra dvitrādi-guṇatayā pūrvasyāṅkasya ḍorikāder vā saṅkarī-karaṇaṁ
tadvad atrāpi lajjātaḥ svayam ātmasu tādṛśī karaṇam iti \| kiṁ ca,
āhata-śabdasya vyākhyāyāṁ kṣīra-svāmī āhatam udghoṣitam iti prāha \|
atra ca tāsāṁ vikhyātatvaṁ gamyate tac ca tāsāṁ tathā vīkṣaṇe
camatkārātiśaya-dyotakam ity alam etayā kalpanayā \|\|18\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 377) :** tathaiva tasyāṁ līlāyāṁ
śrī-kṛṣṇasyābhiprāyaṁ munīndra eva vyācaṣṭe---bhagavān iti \| āhatā
āgatāḥ \| lajjā-tyāge'pi strī-jāti-svabhāvena lajjāṁśāvaśeṣāt
namratayeṣad-bhagna-dehā vā\| evam utkaṇṭhābhivyaktyā
tad-bhāva-mugdhatvābhivyaktyā ca śuddhaḥ paramaujjvalyenāvagato yo
bhāvas tena tad-āsvādanena janita-citta-prasaktiḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āhatā āgatāḥ \| yad vā, āhatā
śīta-pīḍitāḥ \| tathā ca viśvaḥ---āhataṁ guṇite'pi syāt tāḍite'py
ānake'pi ca iti \|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tathābhūtās tā āgatā vīkṣya
yad uvāca tad āha---bhagavān ity-ādi \| āhatās tathā-prakāreṇāgatā
vīkṣya, han hiṁsāgatyor ity atrāyaṁ gaty-artham eva \| aprayukta-doṣas
tu kāvyādāv eva, nātrārṣa-vākye \|

yad vā, āhatāḥ trapayopahatāḥ \| yad vā, ā samyag ahataḥ[^63] \| ata eva
ā samyag vīkṣyo darśanīyaḥ \| ata eva śuddho nirupādhir yo bhāvas tena
prasāditaḥ \| prasāditaḥ prasādaṁ prāpitaḥ \| kiṁ vā, bhagavān tā
vīkṣyāha---kiṁ tat ? ity āha---śuddha-bhāva-prasāditaḥ \| śuddha-bhāvena
yaḥ prasādito'ham iti punaḥ skandhe vāsāṁsi nidhāya prakarṣeṇovāca
vakṣyamānam iti śeṣaḥ \| skandhe nidhāya aṁśe kṛtvā prathamaṁ tvarayā
sarvāṇi vāsāṁsi corayitvā nīpa-śākhāsv eva sthāpitāni \| samprati premṇo
mahimnā tāsām aṅga-saurabha-surabhīṇi tāni skandha eva nihitāni \|
tat-sparśāt tāsām aṅga-sparśa-sukhānubhūteḥ \| ataḥ skandhe nidhāya
prīta iti prīteḥ pūrva-kāle lāp \| sa-smitaṁ yathā syāt tathā
prakarṣeṇovāca \| svāmi-vyākhyā tu cintyā trapākaratvāt
pāṇi-dvaya-cchādanena darśanābhāvāc ca \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ā** samyak prakāreṇaiva
**hatā** mṛtā iva vīkṣya kulajānāṁ maraṇād apy adhika īdṛśo lajjā-tyāgaḥ
so'pi mad-anurodhenaivābhiḥ krṭa iti manasaivādhigato yaḥ śuddho
nirupādhir bhāvaḥ \| premnā tena prasāditaḥ skandhe nidhāyeti tāsām
aṅga-saurabhya-prāpti-lobhād eva \| atha ca bhavatīnām adho-vastrāṇy api
mayā sva-skandhe dhāryate iti tāsu sva-praṇaya ādaraś ca darśitaḥ
**prakarṣeṇovāca** saparāmarśam uvācety arthaḥ \| tatrāyaṁ parāmarśaḥ
strī-jāti-mātreṇāpi duṣkaraṁ kṛtyam ābhir mat-premoparodhena kṛtam \|
kiṁ ceto'py anyad ātyantikaṁ duṣkaraṁ kṛtyam asti tad etābhiḥ śakyam
aśakyaṁ veti mad-viṣayaka-premṇaḥ śakter ity attāṁ didṛkṣe iti sa-smitam
iti bhoḥ sva-mukhenaivāṅgīkṛta-mad-dāsyaṁ karavāma tavoditaṁ iti
yuṣmad-vacanasya parīkṣām adhunāhaṁ kariṣye \| tato yad-yat-tīrṇā
bhavituṁ śaknutha tadaiva yuṣmad-vasanāni madīyātma-manaḥ-prāṇa-śarīraiḥ
sahitāny eva kṛtvā dāsyāmīti bhāvaḥ \|\|18\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** āhatā āgatās tā vīkṣya \|
yad vā, lajjā-tyāgenāhatāḥ samyak tāḍitā ity arthaḥ \| śuddhena
sva-mātra-phalakena bhāvena prasādito bhagavān vāsāṁsi skandhe nidhāyeti
tad-aṅgaiḥ svāṅgānām advaitaṁ bodhayitum ity arthaḥ \|
tad-aṅga-saurabhya-lābhena imā mad-eka-jīvātavo bhavantīty avagamena ca
prītaḥ san provāca---sa-smitam iti \| sva-mukha-svīkṛta-mad-dāsyānāṁ
karavāma tavoditaṁ ity uktavatīnām ahaṁ parīkṣāṁ kurve tad-uttīrṇābhyas
tu sva-manasā sahaiva vāsāṁsi dāsyāmīti bhāvaḥ \|\|18\|\|

**\...**

**\|\| 10.22.19 \|\|**

yūyaṁ vivastrā yad apo dhṛta-vratā

vyagāhataitat tad u deva-helanam \|

baddhvāñjaliṁ mūrdhny apanuttaye'ṁhasaḥ

namo vo[^64] vasanaṁ pragṛhyatām \|\|

**śrīdhara-svāmī (bhāvārtha-dīpikā) :** dhṛta-vratāḥ satyo vivastrā apo
vyagāhatāpsu snātā iti yat tad etat u eva deva-helanam aparādha evety
arthaḥ \| vrata-vaiguṇya-bhītānāṁ prāyaścittam ivāha---asyāṁhasaḥ
pāpasya nivṛttaye mūrdhany añjaliṁ baddhvādho namaḥ praṇāmaṁ kṛtveti
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** deva-helanaṁ devasya
varuṇasya helanam aparādha eva \| u-śabdo'traivārthaka iti dhyeyam iti
\| yādave tu u tāpe'vyayam īśe ca ity uktam \| tathā ca u ko'rthaḥ
tāpa-karaṁ deva-helanam iti yojyam \| prāyaḥ pāpaṁ samākhyātaṁ cittaṁ
tasya visarjanam iti tattva-bodhinyām \| kvacit tv etac chloka-dvayaṁ
granthāntarīyam api likhitaṁ dṛśyate \| tathā hi---

> ekena pāṇinā nemur ekenācchādya cāṅganāḥ \|
>
> tā vīkṣyovāca bhagavān bhūyo dharmyam idaṁ vacaḥ \|\|
>
> ekena pāṇinā yo vai praṇamed devam acyutam \|
>
> tasya daṇḍaḥ kara-ccheda iti vedavido viduḥ \|\| iti \|[^65]

śātātapas tu---

> janma-prabhṛti yat kiñcic cetasā dharmam ācaret \|
>
> tat sarvaṁ niṣphalaṁ yāti eka-hastābhivādanāt \|\| iti \|[^66]

etac cāpayāgatvād atrānusandheyam ava \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yūyam ity-ādi \| yūyaṁ
samāja-kumārikāḥ tatrāpi vrajasthāḥ satyo vivastrā yat apo vyagāhata tat
\| u sambodhane deva-helanam \| u iti evārthe vā \| deva-helanam evaitat
tat tasmād aṁhasaḥ pāpasya nuttaye mūrdhni añjaliṁ baddhvā namaskṛtvā
adho-vasanaṁ pragṛhyatām \| athavā ādau mūrdhni añjaliṁ baddhvā daṇḍavan
natvā \| adho-vasanam ity asyāyaṁ bhāvaḥ---evaṁ cen namaskāraṁ karoṣi,
tathāpy adho-vasanam eva dāsyāmi, na tūttarīyādīnīti parihāsaḥ \| adho
namaskṛtveti adho bhūmi-tala iti vā \| yan namaskāreṇaiva
devatāntara-helanam api yāsyatīti \| vastutas tu
adhiṣṭhātṛ-varuṇa-devatāyām eva vā helanam abhūt \| tena
tatraivāparādho'pi jātaḥ \| yan namaskārāt mayi prīte sati so'py
apayātīti bhāvaḥ\|\|19.20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu na bālye doṣa iti
cet tatrāha---dhṛta-vratā iti \| yad etad iti \| sākṣān mayānubhūtatvād
atra pratāraṇaṁ na kiñcit sambhaved iti bhāvaḥ \| deveti devy-arcane'pi
puṁstvena nirdeśaḥ \| sarva-devatāsv api tad-avahelanasya
sāmānya-vivakṣayā dāḍhyāpādanāya \|

yad vā, devasya jalādhiṣṭhātur varuṇasya helanam avajñā \| yad vā,
deva-helana-śabdena pāribhāṣikatayā vrata-cchidra-rūpo'parādha
evābhihitaḥ \| añjaliṁ baddhveti taṁ ca mūrdhni, na tv anyatreti
rasika-śiromaṇes tasyeṣṭa-viśeṣa-paripūrtaye, tatra ca namaḥ kṛtvety
ukte eka-pāṇinā namanodyamam ālokya eka-hasta-praṇāmaś \[ha.bha.vi.
8.406\] cety-ādi-vacana-pāṭhenāñjaliṁ baddhveti tatrāpy
adho'ñjali-bandhanam abhipretya mūrdhnīty uktam ity ūhyam \| adho
nīpa-tale sthitābhiḥ satībhir iti nikaṭāgamanena samyag-darśana-siddheḥ
\| asya ca namaskṛtvety anena pragṛhyatām ity anena vānvayaḥ \|

yad vā, adho-vasanaṁ paridhāna-vastram eva uttarīya-vastraṁ ca tathāpi
na prāptavyam evety arthaḥ \| ata eva vasanam iti uttarīyābhāvena
pratyekam ekaika-grahaṇa-vivakṣayaikatvam \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu bālye na doṣa iti cet
tatrāha---dhṛta-vratā iti \| yad etad iti \| sākṣān mayānubhūtatvād atra
pratāraṇaṁ na kiñcit sambhaved iti bhāvaḥ \| devasya jalādhiṣṭhātur
varuṇasya nārāyaṇasya vā helanam avajñā añjaliṁ baddhvā taṁ ca mūrdhni
na tv anyatreti bhinnābhiprāyaṁ tataś ca namaḥ kṛtvety ukte eka-pāṇinā
namanodyamam ālakṣya eka-hasta-praṇāmaś ca \[ha.bha.vi. 8.406\]
ity-ādi-vacana-pāṭhenāñjaliṁ baddhveti tatrāpy adho'ñjali-bandhanam
abhipretya mūrdhnīty uktam ity ūhyam adho vasanaṁ paridhāna-vastram eva
uttarīya-vastraṁ ca tathāpi na prāptavyam evety arthaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** adho-vasanaṁ paridhāna-vastram eva
na tv anyad iti kāṭhinyam iva \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ tad ity āha---yūyam iti
\| mahā-kula-prasūtā ity arthaḥ \| yuṣmākam idaṁ nocitam \| kiṁ tad ity
āha---yad ity-ādi \| yad dhṛta-vratā bhūtvā vivastrāḥ satyo'po jalāni
vyavagāhata \| nanv asmākaṁ deśācāro'yam atra kiṁ dūṣaṇam ity
āśaṅkyāha---etad ity-ādi \| bhoḥ kumāryaḥ \| etad deva-helanam \|
devasyādhiṣṭhātur varuṇasya \| athavā devyā yamunāyā mayūrāṇḍam
ity-ādivat puṁvad-bhāvaḥ \| tarhy asya pāpasya kiṁ prāyaścittam ?
prāyaścittam anāyāsa-sādhyaṁ, tad eva kriyatām \| no ced deva-helanena
vrata-phala-siddhir api durlabheti prāyaścittaṁ darśayan smārtatvaṁ
prakaṭayati---baddhāñjalim ity-ādi \| namaḥ kṛtvā māṁ namaskṛtya vo
yuṣmākaṁ vasanaṁ pragṛhyatām \| evaṁ cet---namo namas te iti vācanikam
eva namaskāraṁ kurmaḥ ? naivam \| prāyaścittādau mukhya eva kalpaḥ
kriyate, na tu gauṇaḥ \| evaṁ cec chiro-namanenaiva kāyikaḥ kartavyaḥ \|
svāpakarṣa-bodhānukūlo vyāpāra-viśeṣa eva namaskāra ity asya niyamān
naivaṁ kara-śiraḥ-saṁyogo hi mukhyo namaskāra ity āha---mūrdhni añjaliṁ
baddhvā \| adho-vasanam iti pāṭhe tathāpi adho-vasanāny eva dātavyāni na
tūttarīyāṇīti prahāsa-viśeṣaḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hanta gūḍho'yam
aparādho yuṣmākaṁ vyakto'bhūd ity āha \| **yūyaṁ vivastrāḥ** satyo yad
apo **vyagāhata** vyagāhadhvaṁ **tad** etat **u** evārthe **devasya**
jalādhiṣṭhātur varuṇasya nārāyaṇasya vā **helanam** aparādhaḥ \|

nanu, deśācāro'yaṁ viśeṣato bālānāṁ nāparādhas tatrāha---**dhṛta-vratā**
iti \| anuṣṭhitasyāsya vratasya phalābhāvas tv avaśyambhāvīti bhīṣayate
\| hanta hantaitādṛśaṁ viḍambanam abhūt \| vrata-phalaṁ ca na bhaviṣyati
\| ato mṛtā api vayaṁ viśeṣataḥ suṣṭhu mṛtāḥ \| tad alaṁ
prāṇa-tyāga-vilambeneti mano'nutāpavatīḥ viśīrṇa-sarvāṅgīr vivarṇā
ativihvalā vīkṣya hantāsāṁ mā prāṇāḥ prayāntv iti sadya evātikṛpayā
svayam eva tasya prāyaścittam vadan---bhoḥ kṛśāṅgyaḥ! mā bhaiṣṭa ity
āśvāsayati---baddhveti \| striyo hi yasya dāsyo bacante sa eva tāsāṁ
sarva-deva-mayo nārāyaṇa iti śāstrādeśāt \| nārāyaṇa-samo guṇaiḥ
\[bhā.pu. 10.8.9\] iti gargādeśāc ca sampraty aham eva yuṣmākaṁ
nārāyaṇaḥ \| tan mad-abhimukhe eva sthitāḥ aṁhaso'parādhasyāpanuttaye
nivṛttaye namaḥ kṛtvādho-vasanam antarīya-vastraṁ gṛhyatām, strīṇām
antarīya-vāsobhiḥ puṁso mama prayojanābhāvāt, tāny eva dāsyāmi \|
uttarīyāṇi tu svasyaivottarīyāṇi kariṣyāmīti bhāvaḥ \| tataś ca śirobhir
eva praṇāme kriyamāṇe haṁho kevala-śiraḥ-praṇāmo gauṇa evety uktaṁ
eka-pāṇinā namanodyamam ālakṣya eka-hasta-praṇāmaś ca \[ha.bha.vi.
8.406\] iti vacana-pāṭhena pratyavāyaṁ darśayitvā añjaliṁ tāḥ
kārayāmāsire \| tatrāpy adho'ñjalim abhipretya mūrdhnīty uktam ity ādy
ūhyam \|\|19\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu svāmin sāpi parīkṣā
kriyatām iti cet tatrāha---yūyam iti \| vivastrā yūyaṁ yad apo vyagāhata
vyagāhadhvaṁ tad etat u niścaye devasya jaleśasya varuṇasya helanam
aparādhaḥ\|

nanu deśācāra iti cet tatrāha---dhṛteti \| vrata-phalaṁ na syād iti
bhāvaḥ \| ativimanaskā vīkṣya kāruṇikas tasya sadya eva laghu
prāyaścittaṁ darśayati---aṁhasā jaladevatāparādhasya apanuttaye
nivṛttaye namaḥ kṛtvādho-vasanaṁ antarīyaṁ pragṛhyatām \| tena puṁso me
prayojanābhāvāt tad eva deyam uttarīyas tu mayaivāvadhāryam iti bhāvaḥ
\| tatra mūrdhny eka-hastena vā praṇāmam ālakṣyādyasya gauṇatvāt
dvitīyasya pratyavāyakaratvān mūrdha añjalim ity uktaṁ
adho'ñjali-vidhānaṁ tu mūrdhni ity anena nirastam \|\|19\|\|

**\...**

**\|\| 10.22.20 \|\|**

ity acyutenābhihitā vrajābalā

matvā vivastrāplavanaṁ vrata-cyutim \|

tat-pūrti-kāmās tad-aśeṣa-karmaṇāṁ

sākṣāt-kṛtaṁ nemur avadya-mṛg yataḥ \|\|

**śrīdhara-svāmī (bhāvārtha-dīpikā) :** iti doṣatvenācyutenābhihitaṁ
vivastrāplavanaṁ vratasya cyuti-hetuṁ matvā tasya pūrti-kāmās
tad-aśeṣa-karmaṇāṁ tasya vratasyaṇyeṣām aśeṣa-karmaṇāṁ ca sākṣāt-kṛtaṁ
phala-bhūtaṁ tam eva nemuḥ \| sa evāvadya-mṛk pāpa-mārjakaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vivastrāplavanaṁ
nagnībhūya snānam \|

> snānaṁ dānaṁ tathā homaṁ śayanaṁ gamanaṁ bhujim \|
>
> vivastro na prakurvīta kurvāṇaḥ pāpakṛd bhavet \|\| iti smṛteḥ \|

sarva-phala-svarūpe tasminn eva tuṣṭe kiṁ phalam avaśiṣṭaṁ syād iti
bhāvena nemuḥ \| na hi prasāda-viṣayībhūtānāṁ pratyavāyādi-lakṣaṇaḥ
ko'pi doṣa ity āha---avadya-mṛg iti \| avadyā nirmāṣṭīti tathā avadyaṁ
pāpa-doṣayoḥ iti śāśvataḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** acyuteneti kadācit
kathañcid api tad-vākyasya sad-arthāc cyutir nāstīti tāsām abhiprāyaḥ
sūcitaḥ \| striyas tatra ca abalā-śabdena kathañcid api tad-vākyam
atyetum aśaktā ity arthaḥ \| abhihitam uktaṁ śrutveti śeṣaḥ \|
vratasyācyutim api cyutiṁ chidraṁ matvety arthaḥ \| acyutiś ca tattvato
bālye vivastratayā vrata-sthānām api sthāne doṣābhāvāt \| etac ca
śrī-svāmi-pādair agre vyañjitam eva---dṛḍham atyarthaṁ pralabdhā
vañcitāḥ "yūyaṁ vivastrāḥ" ity-ādinā \[bhā.pu. 10.22.22\] iti \| anyat
tair vyākhyātam \| yad vā, tad ity asya vivastrāplavanam ity anena
pareṇa vānvayaḥ \| teṣāṁ sva-kṛtānāṁ devy-ārādhana-lakṣaṇānām
aśeṣa-karmaṇāṁ pūrtikāmāḥ satyo nemuḥ, yato'śeṣa-karmaṇāṁ sa
evāvadya-mṛk chidra-pūrti-kārakaḥ \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** acyuteneti kadācit kathañcid
api tad vākyasya sad arthācyutir nāstīti tāsām abhiprāyaḥ sūcitaḥ yato
vrajasya abalāḥ striyaḥ tatra ca abalā-śabdena kathañcid api tad vākyam
atyetum aśaktā ity arthaḥ ! premavaśatvād iti bhāvaḥ \| matveti vastuto
deśācāra-bālyācaṛa-prāptatvenādoṣāt ata eva pralabdhā iti vakṣyate
sākṣāt kṛtaṁ pati-rūpaṁ phalaṁ tad rūpatvād evāvadyamṛg iti tu tāsām
abhiprāyaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sākṣātkṛtaṁ pati-rūpaṁ phalam \|
tad-rūpatvād eva \| avadya-mṛg iti tu tāsām abhiprāyaḥ \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** iti vrata-phala-cyuti-bhiyā
tathaiva kartum ārabdhavatya ity āha---ity acyutenety-ādi \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca vrata-vaiguṇyaṁ
mā bhavatu, bhavatv asmākaṁ jāti-kula-dharma-lajjādi-sarva-nāśo'pīti
niścayavatībhis tābhir yathā yathaiva preyān prāha tathaiva kṛtam ity
āha---iti doṣatvena **acyutenābhihitaṁ** **vivastrāplavanaṁ** **vratasya
cyuti**-hetuṁ **matvā tasya** vratasya **pūrti-kāmās** tās
**tad-aśeṣa-karmaṇāṁ** tasya vratasyānyeṣām aśeṣa-karmaṇāṁ ca
**sākṣātkṛtaṁ** sādhya-phala-svarūpam eva taṁ **nemuḥ**
sarva-phala-svarūpe tasminn eva santuṣṭe kiṁ phalam avaśiṣṭaṁ syād iti
bhāvaḥ \| nanu, phala-prāptir apy astu doṣo'pi bhaviṣyatīty ata
āha---yato'cyutād eva avadya-mṛk sarva-doṣa-nivṛttir ity arthaḥ \| nahi
tat prasāda-viṣayībhūtānāṁ pratyavāyādi-lakṣaṇaḥ ko'pi doṣa iti bhāvaḥ
\|\|20\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** apayātu trapā
vrata-vaiguṇyaṁ tu mābhūd iti niścitya sva-nāthasyājñā tābhiḥ pālitety
āha---itīti \| iti prayavāyatvenācyutenābhihitaṁ karmaṇāṁ sākṣāt kṛtaṁ
phala-svarūpaṁ taṁ sva-nātham eva nemuḥ, na tu varuṇaṁ
tattva-vid-vareṇyatvāt tāsāṁ, kim alabhyaṁ bhagavati prasanne
śrī-niketane \[bhā.pu. 10.39.2\] ity-ādi smṛtibhyaḥ \| na ca
namaskāra-mātrān niḥśeṣa-nivṛttir na bhaved iti vācyaṁ,
yato'cyuta-namaskārād aparādhānāṁ sarveṣāṁ doṣāṇāṁ mṛg nivṛttir ity
arthaḥ \|\|20\|\|

**\...**

**\|\| 10.22.21 \|\|**

tās tathāvanatā dṛṣṭvā bhagavān devakī-sutaḥ \|

vāsāṁsi tābhyaḥ prāyacchat karuṇas tena toṣitaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tā vrata-pūrti-kāmāḥ \|
tathāvanatā hasta-dvaya-sampuṭaṁ mūrdhni dhṛtvā kṛta-praṇāmāḥ \| karuṇaḥ
dayāluḥ \| tena mūrdha-kṛtāñjali-praṇāmena \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tās tathāvanatā
ity-ādi \| tathā tad-ukta-prakāreṇāvanatāḥ kṛta-namaskārāḥ pūrvaṁ
mūrdhni añjaliṁ baddhvā paścād bhūmau nipatya namaskṛtveti bhāvaḥ \|
karuṇaḥ karuṇāvān tena toṣitaḥ \| karuṇaś ca stenaś ca toṣitaś cety ekam
eva vā padam stenaś cauraḥ \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā tena svoktena
prakāreṇāvanatāḥ kṛtāñjalitvena praṇatāḥ vāsāṁsi sarvāṇy eva
paridhānottarīyādīni, prakarṣeṇa yathāyathaṁ
sa-prema-sambodhanādi-pūrvakam \|

yad vā, kautukena tāsāṁ prīty-artham
anyonya-vastra-parivartana-vinodenāyacchat, nīpāgrāt avarūḍha sann iti
jñeyaṁ, yataḥ karuṇaḥ \| svata eva prītaḥ \| tatrāpi bhagavān
nijāśeṣa-guṇādi-prakaṭana-paraḥ, yato devakyāḥ sutas tad-artham eva
tasyāṁ jāta ity arthaḥ \| devakī-śabdārthaḥ pūrvam evokto'sti \|
viśeṣataś ca tena tāsāṁ vratena nija-vacana-pratipālanena vā toṣitaḥ
\|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā tena svoktena prakāreṇa
vāsāṁsi sarvāṇy eva paridhānīyottarīyādīni prakarṣeṇa
prema-sambodhanādinā nīpāgrād avarūḍhaḥ sann iti jñeyaṁ, yataḥ karuṇaḥ,
svata eva sarvatra dayāluḥ viśeṣataś ca tena toṣitaḥ \|
yad-darśanotkaṇṭhyā nāgara-janocita[^67]-bhāvāvirbhāve'pi
prakṛta-bālya-cāñcalyam ivedam āviṣkṛtaṁ tena tāsām
abhimāna-lajjā-cchedaka-rūpeṇa pūrvānurāgajena paramārti-bhayena
daśā-viśeṣeṇa labdha-manoratha ity arthaḥ \| devakī-suta iti
śrī-parīkṣitaṁ prati munīndroktiḥ\| sā hi tatrocitā
śrī-kuntī-prapautrasya śrī-subhadrā-pautrasya tasya
tad-rūpālambanatvenaiva sukha-viśeṣāt tathaiva bhavatāṁ prapitāmahīti
śrī-śukoktiḥ, tathaiva ca daśamārambhe tat-praśna iti tasmāt yo'sau
bhavatām ālambanībhūtaḥ so'pi yāsāṁ premṇaivaṁ capalīkṛtas tāsāṁ mahimā
vicāryatām iti bhāvaḥ \| evam anyatrāpi jñeyam \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** devakī-suta iti śrī-parīkṣitaṁ
prati munīndroktiḥ \| tad-ālambanānurūpyeṇa \| evam anyatrāpi \|\|21\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha yathopadeśaṁ
kṛta-namaskārāsu tāsu svājñā-pratipālana-prītaḥ san bhagavān prasasādety
āha---tās tathety-ādi \| tathā, yathā svayam upadiṣṭam ity arthaḥ \|
tena praṇāmena toṣitaḥ svabhāvata eva karuṇaḥ karuṇāvān bhagavān
apratarkyaiśvaryaḥ \| devakī-suta iti pūrvavat \|

yad vā, karuṇaś ca stenaś cauraś ca toṣitaś ca \| svārthe ṇic \| tuṣṭa
iti yāvat \| yad vā, stenatā cauratā tayoṣitaḥ paścād baddhaḥ \|
vastrāpahārakatvena sthitaḥ \| tathā ca gopī-vastrāpahāraka iti \|
bhagavān api devakī-suto'pi karuṇo'pi stena-toṣitaḥ vaikalpiko
visarga-lopaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāsāṁsi sarvāṇy eva yatas
tena praṇāmena sva-vāñchitārtha-sādhakena toṣitaḥ\|\|21\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** devakī-suto yaśodātmajas
tās tathā svokta-vidhayaivāvanatā dṛṣṭvā tābhyaḥ sarvāṇi vāsāṁsi
prāyacchat śītena kampaṁ vīkṣya karuṇaḥ tena praṇayenaikāntikena
toṣitaḥ\|\|21\|\|

**\...**

\|\| 10.22.22 \|\|

dṛḍhaṁ pralabdhās trapayā ca hāpitāḥ

prastobhitāḥ kṛīḍanavac ca kāritāḥ \|

vastrāṇi caivāpahṛtāny athāpy amuṁ

tā nābhyasūyan priya-saṅga-nirvṛtāḥ \|\|

**śrīdhara-svāmī (bhāvārtha-dīpikā) :** dṛḍham atyarthaṁ pralabdhā
vañcitāḥ, yūyaṁ vivastrāḥ \[bhā.pu. 10.22.19\] ity-ādinā \| trapayā
lajjaya hāpitās tyājitāḥ, atrāgatya sva-vāsāṁsi \[bhā.pu. 10.22.16\] ity
āgraheṇa \| prastobhitā upahasitāḥ, satyaṁ bravāṇi no narma \[bhā.pu.
10.22.10\] ity-ādinā \| krīḍanavat kāritāś ca, baddhāñjaliṁ \[bhā.pu.
10.22.19\] ity-ādi-prāyaścitta-cchalena \| tā nābhyasūyan doṣa-dṛṣṭyā
nāpaśyan \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athāpi tathāpi amuṁ kṛṣṇam
\| nābhyasūyan priyatvād eva \| priya-kṛtaṁ duḥkha-pradānam api
sukhatvenaivānubhavantya iti bhāvaḥ \| krīḍanavat dāru-yantravat \|
priyasya śrī-kṛṣṇasya saṅgena sambhāṣaṇa-rūpeṇa nirvṛtāḥ prāptānandāḥ
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** krīḍanavac ca krīḍanaṁ
dāru-putrikādiḥ \| dāru-putrikāḥ sūtra-grathitā yathā nartyante, tathā
kāritāḥ, yataḥ priya-saṅga-nirvṛtāḥ priya-saṅga-mātraṁ nirvṛti-hetur
yāsāṁ tāḥ \|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho rājan ! paśya
gāḍha-prema-māhātmyam \| kiṁ vā, śrī-kṛṣṇasya mohanatvam iti vadan tāḥ
prati sābhyasūyam ivāha---dṛḍham iti \| krīḍanaṁ krīḍopakaraṇaṁ
yantra-putrikādi \| yataḥ priyasya tasya saṅgena saṅgatyaiva nirvṛtāḥ \|
yad vā, priya-saṅgena nivṛtāś ca babhūvuḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tenety uktam eva
vivṛṇoti---dṛḍham iti \| krīḍanaṁ krīḍopakaraṇaṁ yantra-putrikādi
priyasya tasya saṅgena saṅgatyaiva nirvṛtāḥ \| yad vā, priyasya saṅgena
pratyuta nirvṛtā babhūvuḥ---aho paśya gāḍha-prema-māhātmyam iti bhāvaḥ
\|\|22\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 378) :** atha punar api yūyaṁ vivastrā
yad api dhṛta-vratā \[bhā.pu. 10.22.19\] ity-ādikaṁ
tal-lajjāṁśāvaśeṣa-niḥśeṣatā-darśana-kautukārthaṁ śrī-kṛṣṇa-narma-vākyam
\| tad-anantaraṁ ity acyutena \[bhā.pu. 10.22.20\] ity-ādikaṁ tāsām api
tathaiva tad-anantaram api svayaṁ tathaiva vyācaṣṭe---dṛḍham iti \|
dṛḍham atyarthaṁ pralabdhā vañcitāḥ, yūyaṁ vivastrā ity-ādinā \| trapayā
lajjayā ca hāpitāḥ, atrāgatya sva-vāsāṁsi \[bhā.pu. 10.22.16\] ity
āgraheṇa \| prastobhitāḥ upahasitā, satyaṁ bruvāṇi no narma \[bhā.pu.
10.22.10\] ity-ādinā\| kṛīḍanavat kāritāś ca, baddhāñjaliṁ \[bhā.pu.
10.22.19\] ity-ādi-prāyaścitta-cchalena \| na ca tāsāṁ tatra doṣo'sti,
yena vañcanādikaṁ kṛtaṁ, pratyuta tasyaivety āha svayaṁ
tenaiva---vastrāṇi ca hṛtānīti \| tathāpi taṁ prati tā nābhyasūyan,
pratyuta priyasya tasya saṅgena nirvṛtāḥ paramānanda-magnā babhūvur iti
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dṛḍham iti \|\|22.28\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ bhagavatā akāryam api
kṛtaṁ kāritaṁ ca, tathāpi tasmai nāsūyantīty āha---dṛḍhaṁ pralabdhā
ity-ādi \| dṛḍhaṁ gāḍhaṁ pralabdhā upahasitāḥ \| trapayāvahāpitās
tyājitāḥ \| prastobhitā aparādhī-kṛtā \| krīḍanavad dāru-putrikāvat
kāritā nartitāḥ \| vastrāṇi caivāpahṛtāni iti prāg evānvetavyam \| na
kevalaṁ vastrāṇy evāpahṛtāni, dṛḍhaṁ pralabdhāś caivam eva yojanā \|
tathāpi tāḥ kumārikā nābhyasūyan \| kutaḥ ? priya-saṅga-nirvṛtāḥ
priyo'yaṁ yayā tathā karotu, asya saṅga eva naḥ kāmyaḥ sa tu bhavann
āste, kim etasyākārya-kalpanayeti nirvṛtāḥ sukhitāḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tiraskurvato'pi
sva-priyasyānukūlyaṁ tābhiḥ kṛtam anyair duṣkaratvād
vismayenābhinandati---dṛḍham iti \| **dṛḍham** atyarthaṁ **pralabdhā**
vañcitā, yūyaṁ vivastrā \[bhā.pu. 10.22.19\] ity-ādinā \| **trapayā**
cāva**hāpitās** tyājitāḥ, atrāgatya sva-vāsāṁsi \[bhā.pu. 10.22.16\] ity
āgraheṇa \| **prastobhitā** upahasitāḥ, satyaṁ bruvāṇi no narma
\[bhā.pu. 10.22.10\] ity-ādinā \| **krīḍanaṁ** krīḍopakaraṇaṁ
yantra-putrikādi tadvat **kāritāḥ** kṛtāḥ, baddhāñjaliṁ \[bhā.pu.
10.22.19\] ity-ādi prāyaścitta-cchalena \| **nābhyasūyan** doṣa-dṛṣṭyā
nāpaśyan **priyasya** tathā kṛtavato'pi **saṅgena nirvṛtāḥ** priyatvād
eva priya-kṛtaṁ duḥkha-pradānam api sukhatvenaivānubhavantya iti bhāvaḥ
\|\|22\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** viḍambato'pi
priyasyānyair duṣkarāṁ tābhiḥ kṛtām anuvṛttim abhinandati---dṛḍham iti
\| dṛḍham atyarthaṁ pralabdhāḥ prastāvitā yūyaṁ vivastrā \[bhā.pu.
10.22.19\] ity-ādinā \| trapayā ca hāpitās tyājitāḥ, atrāgatya
sva-vāsāṁsi \[bhā.pu. 10.22.16\] iti haṭhena \| prastobhitāḥ
parihasitāḥ, satyaṁ bruvāṇi no narma \[bhā.pu. 10.22.10\] ity-ādinā \|
krīḍanavat yantra-pratibhāvat kāritāḥ kṛtāḥ, svārthe ṇic, baddhāñjaliṁ
\[bhā.pu. 10.22.19\] ity-ādi prāyaścitta-cchadmenā \| tathāpy amuṁ
kṛṣṇaṁ tā nābhyasūyan doṣa-dṛṣṭyā nāpaśyan, kintu tathā kṛtavato'pi
tasya priyasya saṅgena nirvṛtāḥ prahṛṣṭāḥ priyatvād eva tat-kṛtaṁ sarvaṁ
pumarthatvena menire iti bhāvaḥ \| iha pūrṇānandasya hareḥ
strī-rūpādi-viṣayānandāpekṣā jīvavan na sambhaved iti sthūla-dhiyāṁ
śaṅkā tat-strīṇāṁ tat-svarūpa-śaktitvāt parāstā \| tac ca
ānanda-cin-maya-rasa-pratibhāvitābhis tābhir ya eva nija-rūpatayā
kalābhiḥ iti brahma-saṁhitokteḥ, kalābhir vidhoḥ mūrtir hi bhavet
\|\|22\|\|

**\...**

**\|\| 10.22.23 \|\|**

paridhāya sva-vāsāṁsi preṣṭha-saṅgama-sajjitāḥ \|

gṛhīta-cittā no celus tasmin lajjāyitekṣaṇāḥ \|\|

**śrīdhara-svāmī (bhāvārtha-dīpikā) :** preṣṭha-saṅgamena sajjitā
vaśī-kṛtā ato gṛhīta-cittāḥ satyo no celuḥ \| gṛhīta-cittatvam
āha---tasmin kṛṣṇe lajjāyitekṣaṇāḥ, lajjā-vilasitam īkṣaṇaṁ yāsāṁ tā ity
arthaḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti
lajjitekṣaṇānāṁ calanādikam atihaṭhenāpi kartum aśakyaṁ bhavatīti bhāvaḥ
\|\| (*ataḥ paraṁ viśvanāthasya ṭīkā punar āvṛttā* ) \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sva-vāsāṁsi
nija-nija-vastrāṇi yathā svayam eva tena parivartya dattāny api
paricitāny anyonyaṁ parivartanena svīya-svīyāny eva paridhāyety arthaḥ
\| anyat tair vyākhyātam \| yad vā, preṣṭhasya śrī-kṛṣṇasya saṅgamena
āsajjitāḥ, tasminn evāsaktīkṛtāḥ \| ata ākṛṣṭa-bhagavac-cittāḥ \| ata
eva mitho bhāva-viśeṣodayenāśvāsa-vāk-prasāda-lābhena vā
salajja-dṛṣṭayaḥ satyaḥ, tasmin sthāne kṛṣṇe vāvasthitā no celus tata
evety arthaḥ \| pañcamy-arthe vā saptamī \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sva-vāsāṁsi nija-vastrāṇi
tena parivartya dattāny api paricityānyonya-svīya-svīyāny eva
paridhāyety arthaḥ \| anyat taiḥ \|

yad vā, preṣṭhasya śrī-kṛṣṇasya saṅgamena sajjitāḥ, tasminn
evāsaktīkṛtāḥ \| ata ākṛṣṭa-bhagavac-cittāḥ \| ata eva mitho
bhāva-viśeṣodayenāśvāsa-vākya-prasādena ca salajja-dṛṣṭayaḥ satyas
tasmin sthāne kṛṣṇe vā sthirā na celus tata evety arthaḥ \|
pañcamy-arthe vā saptamī \| yad vā, vāsaḥ paridhānānantaraṁ
lajjātiśayāpagame sati, gṛhīta-cittāḥ udita-bhāvāḥ \| ata eva
preṣṭha-saṅgamāya tadaiva rahaḥ pāṇi-grahaṇāya sajjitāḥ \| sajjā iva
vartamānā, ata eva tasmin lajjāyitekṣaṇāḥ satyo na celuḥ \| lajjate
lajja iti pacādyajantaṁ lajjayiteti kyantān niṣṭhāyāṁ rūpaṁ
vikṛtākhyo'yam anubhāvo jñeyaḥ \| yathoktam---

> hrī-mānerṣyādibhir yatra nocyate sva-vivakṣitam \|
>
> vyajyate ceṣṭayaivedaṁ vikṛtaṁ tad vidur budhāḥ \|\| \[u.nī. 11.58\]
> iti \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha bhagavataiva
sarvajña-śiromaṇinā paricīya paricīya pratyekam unnīya kara-talena
dattāni vāsāṁsi tāḥ paridadhur ity āha---paridhāya sva-vāsāṁsīty ādi
sva-sva-vāsāṁsīty arthaḥ \| no celuḥ, vasana-prāptir eva na puruṣārthaḥ
\| tasmin sati tadaiva calanaṁ śobhate \| na kevalaṁ tena vāsāṁsy
evāpahṛtāni, api tu cittāny api \| ata āha---gṛhīta-cittāḥ \|
gṛhīta-cetatvaṁ darśayati---preṣṭha-saṅgama-sajjitāḥ, preṣṭha-saṅgame
dhṛtāśāḥ \| ata eva tasmin śrī-kṛṣṇe lajjāyitekṣaṇā jātābhilāṣatayā
vrīḍita-locanāḥ lajjayāyite prāpte īkṣaṇe yāsām \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** preṣṭhasya saṅgamena
sajjitās tasminn evātyadhikam āsaktīkṛtāḥ \| yathā kṛṣṇena tāsāṁ
vasanāni gṛhītāni tathā gṛhītaṁ tasyāpi cittaṁ yābhis tā iti
paraspara-premāśrayatvam uktam \| tatra mayy etāḥ parama-saktāḥ iti
kṛṣṇena yathā jñātaṁ tathaiva kātyāyanī-prasādād asmāsv api ayam āsakta
iti tābhir apy avagamya tasmin śrī-kṛṣṇe lajjāyitaṁ prāptaṁ īkṣaṇaṁ
yāsāṁ tathābhūtāḥ satyo bhāvottha jāḍyād eva na celuḥ \| yā khalu
kṛṣṇena niṣkāṣitā tābhir api tiraskṛtā tad-aṅgebhyo nisṛtya dūraṁ
gatābhūt, sā lajjā punaḥ parāvṛttyāyāntī nayanena kṛta-tat-sāhāyyena
kṛṣṇa-samīpaṁ nīyamānā, kṛṣṇāl labdhātiprasādā punas tāsām aṅgeṣu
pūrvato'py adhikam adhikāraṁ prāptety utprekṣā dhvanitā \|\|23\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** preṣṭhasya saṅgamena
sajjitā āsaktiṁ prāpitāḥ gṛhītaṁ tasya cittaṁ yābhis tā iti mithaḥ premā
sūcitaḥ \| tasmin preṣṭhe lajjām āpitāni prāptānītkṣaṇāni yāsāṁ tādṛśyaḥ
satyo no celuḥ stambhodayāc calituṁ na śekuḥ harir asmāsv āsaktimān iti
pratīter nirgamitāpi lajjā punas tad-aṅgeṣv atyarthaṁ praviṣṭeti bhāvaḥ
\|\|23\|\|

**\...**

**\|\| 10.22.24 \|\|**

tāsāṁ vijñāya bhagavān sva-pāda-sparśa-kāmyayā \|

dhṛta-vratānāṁ saṅkalpam āha dāmodaro'balāḥ \|\|

**śrīdhara-svāmī (bhāvārtha-dīpikā) :** dāmodara iti bhakta-vātsalyaṁ
darśayati, abalāḥ prati \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāsāṁ vraja-kumārikāṇām \|
abalā iti \| nirbalānāṁ kāryaṁ sabalebhyaḥ śreṣṭhaṁ karomīti
sambuddhy-abhiprāyaḥ \| yad vā, aḥ vasudevo'haṁ me balaṁ yāsāṁ tās tathā
bhaktā ity arthaḥ \| balam atra sāmarthyam ācchādanaṁ vā \|
vāsudeva-vastravatāṁ na hi prākṛta-vastre icchodayatīti \| ata eva yūyaṁ
mad-vākyāt tyakta-vastrā jātā iti bhāvaḥ \| dāmodara iti \| bhakto'tra
nārado nalakuvarāv api bhaviṣyad-bhaktau yaśodādir gopī-jano'py atra
bhakta-padena grāhyāḥ, tad-anugrahārtham udare dāma-bandhaṁ svīcakāreti
bhāvaḥ \| nārade tu tad-vacaḥ satya-karaṇam anugrahaḥ \| nala-kubarayor
bhakti-dānam anugrahaḥ \| prasādaṁ lebhire gopī yat \[bhā.pu. 10.9.20\]
ity ādy ukteḥ \|

vijayadhvajas tu---pāda-sparśaḥ śarīra-sparśaṁ ity ācaṣṭa, uttamānāṁ
śarīraṁ tu pāda-śabdena bhaṇyate iti śiṣṭoktaiḥ \| ata eva
bhagavat-pūjyapāda-viṣṇu-pāda iti vyavahāro loke śāstre ca dṛśyate \|
pāda-śabdena pāda-paryāyas tena svāmi-caraṇa-tāta-caraṇa ity ādayaḥ
prayogāḥ śrūyante \| aṅgenāṅgi-grahaṇam iti nyāyo vānusandheyaḥ
\|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṅkalpaṁ vijñāya
bhāva-viśeṣa-dṛṣṭyā sākṣād anubhūya saṅkalpam eva darśayati \| svasya
pādayoḥ sparśaḥ patnītvena bhaktyātyanta-sānnidhyam ity arthaḥ \| yad
vā, sparśaḥ sparśanaṁ patitvena tāsu samarpaṇaṁ tat-svatvopapādanaṁ
tasya kāmyayā dhṛtaṁ niyamena yan nato'nuṣṭhitaṁ vā vrataṁ yābhis tāsāṁ
sva-pāda-sparśa-rūpam eva saṅkalpam ity arthaḥ \| tatra
pāda-sparśa-śabdena prema-viśeṣeṇa patitva-viśeṣaḥ sūcitaḥ \| abalāḥ
kanyātvādinā svātantrya-hīnāḥ \| prīta iti tāsu tasya tādṛśī kṛpā
yuktaiveti bhāvaḥ \| kiṁ vā, anuttamādivat na balam anyeṣāṁ yābhyas tā
mahābaliṣṭhā ity arthaḥ, śrī-bhagavad-vaśīkaraṇāt \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkalpaṁ vijñāya
pūrvokta-bhāvābhivyaktyā sākṣād anubhūya saṅkalpam eva darśayati, svasya
pādayoḥ sparśaḥ patnītvena bhaktyātyanta-sānnidhyam ity arthaḥ \| yad
vā, sparśaḥ sparśanaṁ patitvena tāsu sva-samarpaṇaṁ tat sattvopapādanaṁ
tasya kāmyayā dhṛtaṁ niyamenānuṣṭhitaṁ rakṣitaṁ vā vrataṁ yābhis tāsāṁ
sva-pāda-sparśecchā-mayaṁ saṅkalpaṁ tatra pāda-sparśa-śabdena
prema-viśeṣeṇa patitvaṁ sūcitaṁ dāmodara iti dāmodaratvam ārabhyaiva
tāsu premavān ity arthaḥ \| abalāḥ kanyātvādinā svātantrya-hīnāḥ prati
ity ātmaika-sādhyābhīṣṭatvaṁ vitarkya tāsu tasya tādṛśī kṛpā yuktaiveti
bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tāsāṁ tādṛśam āśayaṁ jñātvā
bhagavān vadati---saṅkalpa ity-ādi \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho rasika-śekhara !
asmābhir vrata-phalaṁ prāptam eva yad asādhāraṇaṁ viḍambanaṁ tvayā
kṛtaṁ, tenāpi prāṇā na niryāpitaḥ, pratyuta tvad-anurodhena santoṣitā
eva \| kiṁ ca, jalād asmān utthāpya nānā-cāturya-sṛṣṭyā
asmat-sarvāṅgānīkṣitvā asmat-paridhānīya-vāsāṁsi svīya-skandha-dhṛtāni
kṛtvāsmabhyaḥ sva-mano-ratnena sārdhaṁ dattavatā tvayā yat kiñcid uktam,
tasya ca pratyuttaratayā asmābhiḥ salajjāvalokanam eva tubhyaṁ dattam \|
anenāsmākaṁ tvayy aparādho vā tvat-prīṇanam vety ajānatīr asmān mugdhāḥ
prati yat te vivakṣitaṁ, tat khalu deśa-kāla-pātrābhijñatvaṁ brūhi, tat
śrutvaiva gṛhaṁ yāma iti \| tatra pratyuttarayiṣyato bhagavataḥ
sarvābhijñatvam ekena tatas tāṁ pratyuttaraṁ cāha tribhis---tāsām iti
\|\|24\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** atra dāsikābhyo'smabhyaṁ
dāsyam ādiśayan niśamya gṛhān prayāma iti tāsāṁ vācam ālakṣya
tat-saṅkalpaṁ prakāśayāmāsety āha---tāsām iti \| sva-pāda-sparśa-kāmyayā
patnī-bhāva-spṛhayā saṅkalpaṁ vijñāyeti sambandhaḥ dāmodara iti
tal-līlāta ārabhya premavān ity arthaḥ \|\|24\|\|

**\...**

**\|\| 10.22.25 \|\|**

saṅkalpo viditaḥ sādhvyo bhavatīnāṁ mad-arcanam \|

mayānumoditaḥ so'sau satyo bhavitum arhati \|\|

**śrīdhara-svāmī (bhāvārtha-dīpikā) :** bhoḥ sādhvyaḥ ! bhavatīnāṁ
mad-arcanaṁ saṅkalpo manorathaḥ sa ca lajjayā yuṣmābhir akathito'pi mayā
viditaḥ \| sa mayānumoditaś cātaḥ satyo bhavitum arhati \| arhatīti
sambhāvanā-mātroktyā ātyantiko na bhaviṣyatīti sūcitam \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhavatīnāṁ yuṣmākam \|
mad-arcanaṁ pati-rūpeṇa pūjanam \| anumoditaḥ anujñātaḥ \|
yato'numodito'to hetoḥ \| sambhāvanā-kalpanāyātyantika-sambhave iti
nirukti-kāraḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** saṅkalpo vidita
ity-ādi \| he sādhvyaḥ ! khalu bhavatya eva \| yataḥ patitvenāhaṁ vṛtaḥ
\| anya-patitvaṁ hi vyabhicāritvam \| strīṇāṁ mad-arcanam aṅgam aṅgena
pūjanam \| sa saṅkalpo mayānumoditaḥ svīkṛtaḥ \| kutaḥ ? satyaḥ satye
mayi kṛtatvāt satyam eva mahānumodanārhaṁ bhavati \| yataḥ satya eva
bhavitum arhati \| ārambha eva phalavān bhavitum arhati \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāsāṁ tādṛśam āśayaṁ
jñātvā bhagavān vadati---saṅkalpa ityādi \| he sādhvyaḥ ! iti
yogya-sambodhanam \| yato yūyaṁ nitya-priyāḥ ity āntarīṇānāṁ bhavatīnāṁ
mad-arcanaṁ mad-arcana-rūpaḥ saṅkalpo vidito mayā jñātaḥ \| athavā,
bhavatīnāṁ saṅkalpo viditaḥ, yad-arthaṁ mad-arcanaṁ, sa ca mayānumoditaḥ
svīkṛtaḥ \| ataḥ satyo bhavitum arhati, nitya evety arthaḥ,
satyīkṛtatvāt \| kiṁ vā bhavatīnāṁ saṅkalpo viditaḥ mayānanumodito
bhavitum arhati, yataḥ mad-arcana-rūpatvāt \| mad-arcanaṁ pratitvena
mat-pūjā \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tad-abhīṣṭa-prāptiṁ
tathāpy anya-vailakṣaṇyaṁ ca pratipādayati---he sādhvyaḥ !
parama-prema-vyavasāya-guṇa-rūpavatyas tena ca mad-ekāpekṣitā ity arthaḥ
\| yad vā, sādhvyo mad-ekāpekṣikā bhavatīnāṁ mad-arcanaṁ
mad-viṣayaka-pati-bhāvamaya-prema-sevātmaka-saṅkalpo mayā viditaḥ jñātaḥ
sarvārthaḥ sa cānumoditaḥ bhadraṁ kṛtam iti svābhilāṣa-siddhyā
samāsvāditaḥ \| ato bhavatīnāṁ kāmanāntarābhāvāt mayānumoditatvāc ca sa
cāsau satyaḥ sadāpy avyabhicāry eva bhavituṁ yujyata eva, kiṁ tatra
mamānyasya vā varādi-prayāsenety arthaḥ \| sambhāvanaṁ
yogyatādhyavasānam arhatvaṁ yogyatvam iti kāśikāyāṁ sambhāvane'lam itīti
arhe kṛtyeti sūtrayor bhedo vivikto'sti abhyavasānam āropaṇaṁ
rūpakālaṅkārādau prasiddham eveti sambhāvanārthatve ca kalpite mahatāṁ
sambhāvitaṁ satyam eveti tathā vyākhyātam \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** saṅkalpa iti dvayam \|\|25\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 51) :** tathaiva tāḥ prati svayam
abhyupagacchati---saṅkalpa iti \| **mad-arcanaṁ**
pati-bhāva-maya-mad-ārādhanātmako **bhavatīnāṁ saṅkalpo**
**vidito'numoditaś** ca san **satyaḥ** sarvadā
tādṛśa-mad-arcanāvyabhicārī **bhavitum arhati** yujyate eva \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sādhvyaḥ ! iti
yogya-sambodhanam \| yato yūyaṁ nitya-priyāḥ ity āntarīṇānāṁ bhavatīnāṁ
mad-arcanaṁ mad-arcana-rūpaḥ saṅkalpo vidito mayā jñātaḥ \| athavā,
bhavatīnāṁ saṅkalpo viditaḥ yad-arthaṁ mad-arcanaṁ, sa ca mayānumoditaḥ
svīkṛtaḥ \| ataḥ satyo bhavitum arhati, nitya evety arthaḥ \| kiṁ vā,
bhavatīnāṁ saṅkalpo viditaḥ mayānumoditaḥ bhavitum arhati, yataḥ
mad-arcana-rūpatvāt \| mad-arcanaṁ pratitvena mat-pūjā \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he sādhvyaḥ ! bhavatināṁ
mad-arcanaṁ madīya-sukhotpādakaṁ ca mad-viṣayakārādhanam eva saṅkalpo
manorathaḥ, sa ca lajjayā yuṣmābhir akathito'pi mayā vidito'numoditaś
ca, niṣkaitavatvāt satyaś ca, ata eva bhavitum arhaty eva, bhavatīnāṁ
mat-sukha-tātparyāt mamāpi prema-vaśyatvāt kātra khalv asambhāvaneti
bhāvaḥ \| atra kṛpā-śaktir eva tāsv adhika-samudbhāvitam tat-prema-vaśam
eva tat-tal-līlāviṣṭam api bhagavantam aiśvaryaṁ sphorayitvā
tat-prāpty-arthaka-kātyāyany-arcana-kṛcchraṁ jñāpayāmāsa, tat-phalaṁ ca
pradāpayāmāsa \| tās tu nārāyaṇa-sama \[bhā.pu. 10.8.9\] iti
gargoktyaivāyaṁ svaṁ nārāyaṇaṁ manyante smeti jānanti smeti jñeyam
\|\|25\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** he sādhvyaḥ ! bhavatīnāṁ
mad-arcanaṁ mat-sukhārthakātmārpaṇa-lakṣaṇaṁ saṅkalpo manorathas
trapayānukto'pi mayā vidito'numoditaś ca kaitavābhāvāt satyaś cāto
bhavitum arhati bhavatīnāṁ mat-sukha-tātparyān mama
bhavat-premādhīnatvāc ca nātra sandeha-gandha iti bhāvaḥ \|\|25\|\|

**\...**

**\|\| 10.22.26 \|\|**

na mayy āveśita-dhiyāṁ kāmaḥ kāmāya kalpate \|

bharjitāḥ kvathitā dhānā prāyo bījāya neśate[^68] \|\|

**śrīdhara-svāmī (bhāvārtha-dīpikā) :** tat kutaḥ ? ity ata āha---na
mayīti \| **kāmāya** punaḥ kāma-bhogāya \| viṣaya-mahimnā kāmasyāpi
śānti-hetutvād iti bhāvaḥ \| kāmāprarohe dṛṣṭāntaḥ \| **bharjitā**
dagdhā **kvathitā** pakvā **dhānā** yavādi \| **bījāya** aṅkurodgamāya
\| **prāya** iti svecchayā punaḥ praroham api sūcayati, dhruvādīnāṁ
tathā darśanāt \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad* anātyantikam \| *ity
ata* ity atra \| *viṣaya-mahimnā* ātyantika-viṣaya**-**saṅgena \| *iti
bhāva* iti---virajyeta tathā cittaṁ kāmānām atisevayā ity ukteḥ \|
*aprarohaḥ* anāvirbhāvaḥ \| *tathā-darśanāt* praroha-darśanāt \|
**prāya** iti yathārthe, prāyaś cānaśane mṛtau prāyo bāhulya-tulyayoḥ
iti \| dhānā bhraṣṭa-yave proktā dhānyāke'bhinavāṅkure iti viśvaḥ \|
yavāḥ khalu paṅkila-bhuvy uptāḥ prarohanti, ta eva
sūryakānta-ratna-bhuvy uptās tāpena bharjitā bacante \| tato
vṛṣṭy-ambu-siktāḥ kvathitā randhitā, bījāyāṅkurodgamāya iti viśvanāthaḥ
\|\| (*ataḥ paraṁ toṣaṇītaḥ uddhṛtam*\|) \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kutaḥ ?
tatrāha---**mayy āveśita-dhiyām** ity-ādi \| **kāmaḥ** saṅkalpaḥ
**kāmāya** punaḥ kāmāya **kalpate**, sa-kṛtaka[^69]-karaṇenaiva
siddhatvāt \| siddhatvaṁ hi punaḥ punaḥ prarohābhāvavattvam \| tatra
dṛṣṭāntaḥ---**bharjitā kvathitā** iti **prāyo** bāhulyena **bījāya**
bījatvāya \| mayi kṛto hi kāmaḥ punaḥ prarohāya na bhavatīty arthaḥ
\|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** neti ca vyākhyātaṁ tatra
\| vakṣyamāṇānusāreṇa vākya-śeṣo'yaṁ jñeyaḥ \| yadyapy evaṁ, tathāpi
bhavatīnām asau satyo bhaviṣyati, tad atīta-phalaṁ ca bhāvy eva,
vrata-viśeṣāt \|\|26\|\|[^70]

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yuktatvam evāha---na mayīti
\| **mayy āveśita-dhiyāṁ** manasāpi tathā māṁ sevamānānāṁ tan-mātrāṇāṁ
**kāmo** rājya-svārājyādi-viṣayaḥ **kāmāya** kāmatvāya **na kalpate**,
kintu niṣkāma-mad-bhaktaya eva kalpate paryavasyati, satyaṁ diśaty
arthitam arthito nṛṇām \[bhā.pu. 5.19.27\] ity-ādau śrī-kardamādau ca
śrī-viṣṇūpāsanāvat, kiṁ punar mat-prema-sevaika-puruṣārthānāṁ bhavatīnām
ity arthaḥ \| kāmatvākalpane dṛṣṭāntaḥ---**bharjitā** iti **prāyo**
vitarke **dhānāḥ** bhraṣṭa-yavāḥ, dhānā bhraṣṭa-yave proktā
dhanyāke'bhinavāṅkure iti viśvaḥ \| tāḥ svarūpata eva bharjitāḥ punaḥ
**kvathitā** randhitāś cety atiśaya-vivakṣayā **bījāya** bījatvāya
neśate **na kalpate** \|

athavā, mayy āveśita-dhiyāṁ mad-eka-puruṣārtha-mātrāṇām ity arthaḥ \|
teṣāṁ yaḥ kāmaḥ mat-prema-sevaika-viṣayaḥ, sa kāmāya kāmānāntarāya na
kalpate, kintu svayam evāsvādyo bhavatīty arthaḥ \| kiṁ punar bhavatīnām
iti bhāvaḥ \| tatra yogyo dṛṣṭāntaḥ---**dhānāḥ** svata eva bhraṣṭāḥ
punaḥ svāda-viśeṣāya ghṛtādinā **bharjitā** guḍādinā **kvathitā**
niṣpakvāś ca **bījāya neśate** phalāntarotpādanāya na sampādanīyā
bacante, kintu svayam evāsvādyā bacante, tathā bhavatīnām api
kāmanāntara-rahita-bhāva-viśeṣa-saṁskṛta-mat-prema-sevā-kāmo'pīty arthaḥ
\| etādṛśī mama kāpi mādhurīti bhāvaḥ \| tathā ca, tābhir evānubhūya
vakṣyate---

> surata-vardhanaṁ śoka-nāśanaṁ
>
> svarita-veṇunā suṣṭhu cumbitam \|
>
> itara-rāga-vismāraṇaṁ nṛṇāṁ
>
> vitara vīra nas te'dharāmṛtam \|\| \[bhā.pu. 10.31.14\] iti \|

etāsāṁ bhāvasya parama-puruṣārtha-śiromaṇitvaṁ śrī-bhāgavatāmṛte vivṛtam
asti, śrī-bhāgavata-sandarbhe ca \| kiṁ ca, vāñchanti yad bhava-bhiyo
munayo vayaṁ ca \[bhā.pu. 10.47.58\] iti nyāyena parama-śāntānāṁ teṣāṁ
vāñchā-viṣayasyāsya kathaṁ śānty-antarāpekṣayā syāt ? tasmāt **satyo
bhavitum arhaty** eveti nirgamitam \| eṣā sva-guṇa-vikhyāpana-mayī
mohanī-nāgara-caryāpi bhagavat-sambandhitvena pāramārthiky eva gamyā \|
kvacit bharjitety ādaya eka-vacanāntā neṣyata iti ca sa ca
citsukha-sammataḥ spaṣṭārthaś ca \|\|26\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 51) :** sa ca parama-premavatīnāṁ
nānyavat phalāntarāpekṣaḥ, kintu svayam evāsvādyaḥ \| yataḥ na mayy
āveśita-dhiyām iti \| mayy āveśita-dhiyām ekānta-bhakta-mātrāṇāṁ kāmo
mad-arcanātmakaḥ saṅkalpaḥ kāmāya phalāntarābhilāṣāya na kalpate, kintu
svayam evāsvādyo bhavatīty arthaḥ \| tatrārthāntara-nyāsaḥ---bharjitā
iti \| prāya iti vitarke \| dhānā bhṛṣṭa-yavāḥ tāḥ svarūpata eva
bharjitāḥ punaḥ svāda-viśeṣārthaṁ ghṛtena vā bharjitā guḍādibhiḥ
kvathitāś ca satyo bījāya bījatvāya neśate na kalpante \| yavavat tābhir
anya-yava-phalanaṁ neṣyate kintu tā evāsvādyanta ity arthaḥ \| tasmāt
tādṛśa-mad-arcanam eva bhavatīnāṁ parama-phalam iti bhāvaḥ \| yac ca
viṣaya-mahimnā śāntir evāsāṁ bhaviṣyatīti śāntānām utprekṣitam \| tac ca
tābhiḥ svayam evānubhūyānya-viṣayatvenaiva itara-rāga-vismāraṇam
\[bhā.pu. 10.31.14\] ity anena \| śrī-kṛṣṇa-viṣayatve tu tad-aśāntir eva
darśitā surata-vardhanam \[bhā.pu. 10.31.14\] ity anena \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv aṅga-saṅga-rūpaḥ
saṅkalpaḥ kathaṁ bhavatu ? tatrāha---na mayīty-ādi \| **mayy
āveśita-dhiyāṁ** mayi niveśita-cittānāṁ **kāmaḥ** saṅkalpaḥ **kāmāya**
saṅkalpāya **na kalpate** saṅkalpo na bhavatīty arthaḥ \| saṅkalpasya
mano-dharmatvād anityatvam eva \| sa ca mayi ced bhavati, tadāsya
nityatvam evety arthaḥ \| tathā mayy āveśita-dhiyāṁ saṅkalpo **bhraṣṭāḥ,
kvathitāḥ** svinnā vā **dhānā** yavādayaḥ **prāyo bījāya** bījatvāya na
kalpate, punar na prarohantīty arthaḥ \| tathā mayy āveśita-dhiyāṁ
saṅkalpo mayi bhavan, mayy eva viśrānto bhavati, na tataḥ punaḥ
prarohati, ata eva nityā bhavati, anityasya hi vikārāpattiḥ \|

athavā, kāmaḥ kāmāya na kalpate, punaḥ saṅkalpāya na bhavati \| kāmaḥ
kṛta eva saphalo bhavatīty arthaḥ \|

athavā, kāmāya punar na bhavati mayy āveśita-dhītvena paripūrṇa-bhāvād
icchāntara-praroho na bhavati, nitya-tṛptatvāt \| teṣāṁ hṛdaye
saṅkalpāntaraṁ na bhavatīty asminn arthe dṛṣṭāntaḥ \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yac ca kvācitkaṁ
mad-arcanaṁ sa-kaitavakatvād asatyam ayathārthaṁ, tad api mayā
sva-sādguṇyāt satyam eva bhavitum arham evaṁ kartuṁ śakyate, kiṁ punaḥ
parama-śuddha-mahottama-prema-mayo bhavatīnāṁ mad-ārādhana-manoratha ity
āha---neti \| kāmaḥ sa-kāmatva-lakṣaṇaṁ kaitavaṁ kāmāya tat-phalāya
ayathārthāya kāma-bhogāya na kalpate, kintu viṣaya-mahimnā kāma-śāntaya
eva \| atra dṛṣṭāntaḥ---bharjitā iti \| atra dhānā-śabdena yavā
evocyante, te ca yavāḥ khalu paṅkile bhūmāv uptāḥ prarohanti \| ata eva
sūrya-kānta-ratna-bhūmāv uptās tāpena bharjītā bacante \| tato
vṛṣṭi-jalena siktāḥ kvathitā randhitā bījāya aṅkurodgamāya neśate, na
samarthāḥ syuḥ \| prāya iti---yathety arthaḥ yathāha
viśva-prakāśaḥ---prāyaś cānaśane mṛtyau prāyo bāhulya-tulyayoḥ iti prāyo
bāhulya-tulyayoḥ iti medinī ca \| neṣyata iti ca pāṭhaś
citsukha-sammatas tatraikatvam armas \|\|26\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** bhavad-uktir eva phalaṁ,
na tu tasyāḥ phalam anyad astīty āha---neti mayy āveśitā mām eva
puruṣārthaṁ vijñāya prasajjitā dhīr yais teṣāṁ kāmo
mat-prema-sevaika-viṣayaḥ sa-kāmāya phalāntarābhilāṣāya na kalpate,
kintu svayam evāsvādyo bhavatīty arthaḥ \| kiṁ punar bhavatīnām iti
bhāvaḥ \| tatra dṛṣṭāntaḥ---bharjitā ity-ādi \| dhānā bhraṣṭa-yave
proktā dhanyāke'bhinavāṅkure iti viśvaḥ \| tāḥ svarūpata eva bhraṣṭaḥ
punar ghṛtādinā bharjitāḥ kvathitāḥ sitā-kvāthena niṣpakvās tāḥ prāyo
yathā bījāya phalāntarotpādanāya neṣyate eka-vacanam armas \| prāyo
bāhulya-tulyayoḥ iti viśvaḥ \|\|26\|\|

**\...**

**\|\| 10.22.27 \|\|**

yātābalā vrajaṁ siddhā mayemā raṁsyatha kṣapāḥ \|

yad uddiśya vratam idaṁ cerur āryārcanaṁ satīḥ \|\|

**śrīdhara-svāmī (bhāvārtha-dīpikā) :** siddhāḥ pūrṇa-manorathāḥ \| tad
āha---imā āgaminī rātrīr mayā raṁsyatheti \| āryā kātyāyinī \| satīḥ
satyaḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat pūrṇa-manorathatvam \|
āgāminīḥ śarat-sambandhinīḥ \| tadānīṁ hemnantatvāsaṁvatsara-pūrteḥ prāg
ity arthaḥ \| bhagavān api tā rātrīḥ śaradotphulla-mallikāḥ \[bhā.pu.
10.29.1\] iti vakṣyamāṇatvāt \| yat mat-saṅgamam \| uddiśya saṅkalpya
bhūyān nanda-sutaḥ patiḥ ity ukteḥ \| āryārcanaṁ vratam iti yojyam \|
yāteti yuṣmad-abhīṣṭam aṅgīkṛtam iti bhāvaḥ \| tac ca mayaiva sampādyam
ity āha---abalā iti \| kutra yāmety āha---vrajam iti \| evaṁ cet katham
abalāsu kāruṇyaṁ, tat sphuṭam eva sampādayati---mayeti \| imāḥ sannihitā
eva tādṛśa-prāptyāvaśyaka-pratyāyanārthaṁ
sādhana-sādhu-vādenaivopasaṁharati, yan me tat-patnītvaṁ cerur bhavatya
iti śeṣaḥ \| satīḥ he satyaḥ ! ata eva tā apy āgraheṇa paty-antaraṁ
nāṅgīkṛtavatya eveti \| tathāpi raho-vyūḍhātvenānya-vyūḍhāvad gūḍham
evāvamanteti ca budhyate \| etad-anyā eva hi parakīyāyamāṇā iti tad evam
uktaṁ yuvatīr gopa-kanyāś ceti (*laghu-toṣaṇīta uddhṛtam*) \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tadā kathaṁ tat-kālam
eva saṅkalpa-siddhir nābhūd iti \| tatrāha---yātābalā ity-ādi \|
kumāryaś ca dvedhā---pūrva-siddhā vrata-siddhāś ca \| pūrva-siddhā api
kautuka-vaśād aparābhiḥ saha vrataṁ ceruḥ \| he abalā he siddhā he ity
ubhaya-sambodhanam\| vrajaṁ yāta \| saṅkalpa-siddhiṁ vinā kathaṁ
yāsyāma iti mānasaṁ jñātvāha---mayemā ity-ādi \| imā adyatanīṁ rātrim
ārabhya yāvatī rātrir ity arthaḥ \| idānīṁ tu yauṣmākīṇāṁ vāsasāṁ saṅge
evāṅga-saṅga iti mantavyam \|\|27.28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata evāha---yāteti \|
ksapā vyāpya raṁsyatha rāsa-krīḍādinā krīḍiṣyatha, sukha-viśeṣaṁ vā
prāpsyatha iti sva-prayojanaṁ \| tathā---nāyaṁ śriyo'ṅga \[bhā.pu.
10.47.60\] ity uddhava-vacana-prāmāṇyato lakṣmīto'pi
prasāda-viśeṣa-labdhyā tad-adhikam api darśitam \| tatra ca imāḥ kṣapā
ity anenācirāt tat-siddhiś ca sūciteti \| athavā arhatīti mayāsau kiṁ
sādhayitavyaḥ ? tasyaiva tatrākhaṇḍa-paramānanda-prāptau svata eva
yogyateti parama-sad-guṇa-nidher vinayoktiḥ \|

nanu kāma-sukhasya katham evambhūtatvaṁ tasyānaikāntikatvāt[^71] ? ity
āśaṅkyāha---neti \| (1) mayy āveśita-dhiyām ity anya-viṣayakaḥ kāmas
tathā tasminn eva rasāntara-kāmaś ca nirastaḥ\| kāmāya
grāmya-kāma-sukhāya na yogyo bhavati, tasya parama-prema-sukhātmakatvena
sarva-puruṣārtha-śiromaṇitvāt \|

\(2\) yad vā, kāmyata iti kāmāya sambhogāya na kalpate kim ? kākvā,
kalpata evety arthaḥ \| tatra hetuḥ---mayy āveśita-dhiyām ity eva
mad-āveśita-dhītvena tasya kāmasyāpi
parama-prema-paripāka-vilāsa-rūpatvāt \| tac ca śrī-bhāgavatāmṛte
bahudhā vivṛtam asty eva \|

\(3\) yad vā, prākṛtaḥ kāmo'pi tāvat kāmāya na kalpate,
mad-viṣayakatvena tasyāpi nairguṇya-sāratvāt, kim uta bhavādṛśīnāṁ
premeti prakāra-mahimnā \| tathā-sampattau dṛṣṭāntaḥ---prāyo bharjitāḥ
sūrya-tāpena dagdhavac chuṣkatāṁ nītāḥ, paścāt kvathitāś ca jalena
randhitavat kleditāṁ, bījāya aṅkurodgamāya neśate kiṁ ? api tu samarthā
bhavanty eva \|

\(4\) yad vā, kiṁ vaktavyam ? kāmita-phala-mātraṁ bhavatīti
mat-kāmo'dhika-phalam api dadātīty āha---kāmāya kāmita-phala-mātrāya na
kalpate, kintu tad-atirikta-phalayāpi kalpata ity arthaḥ,
vāñchātīta-phala-pradatvāt \| ataḥ patitvād apy adhikenaupapatya-sukhena
māṁ prāpsyatheti bhāvaḥ \| yataḥ prāyo bāhulyena bharjitā dagdhā
kvathitā randhitāś caiva bījāya neśate, kintu sūryātapena śuṣkīkṛtāḥ
paścād vapana-samaye jalenārdrīkṛtā aṅkurodgamāya adhikaṁ samarthā
bhavanty evety arthaḥ \|

\(5\) yad vā, kāmāya vividha-phala-bhogāyāpi mayy āveśita-dhiyāṁ kāmo na
kalpate, kāmitākāmitākhila-pradānāya samartho na bhavati kim ? kākvā
bhavaty evety arthaḥ \| kiṁ vā, yogyo bhavaty eva, yathā kathañcid api
mad-bhajanena matto vāñchita-tad-atīta-phala-siddheḥ \| ata evāgre
vakṣyate---

> kāmaṁ krodhaṁ bhayaṁ sneham aikyaṁ sauhṛdam eva ca \|
>
> nityaṁ harau vidadhato yānti tan-mayatāṁ hi te \|\| \[bhā.pu.
> 10.29.15\] iti \|

saptama skandhe tasmāc coktaṁ---tasmāt kenāpy upāyena manaḥ kṛṣṇe
niveśayet \[bhā.pu. 7.1.31\] iti \| yac ca śrī-bhagavatā
śrī-rukmiṇī-devīṁ prati vakṣyate---

> ye māṁ bhajanti dāmpatye tapasā vrata-caryayā \|
>
> kāmātmāno'pavargeśaṁ mohitā mama māyayā \|\| \[bhā.pu. 10.60.52\] iti
> \|

asyārthaḥ---dāmpatye dampaty-upabhoga-sukhārtham \| strī tu
paty-upabhoga-sukhārtham, puruṣaś ca jāyopabhoga-sukhārtham iti
kāmātmāno'pavargeśam, pañcama-skandhoktānusāreṇa[^72] apavargaḥ
prema-bhaktis tasya dātāram api māṁ ye bhajanti, te mama māyayā mohitā
eva \| yac ca kvacit sakāma-nindanaṁ tat kṛṣṇa-viṣayaka-vyatiriktasya
kāmasyāntarāya-rūpatvena mukhya-phalāsiddhyā bhakti-rasikaiḥ kriyata iti
idam api tatraiva vivṛtam asti \| yuṣmākaṁ tu mat-patitva-kāmaḥ sarvathā
kalpata eveti bhāvaḥ \|

\(6\) athavā, yaḥ ko'pi kāmaḥ kāmāntara-bhogāya na kalpate, kintu svayam
eva mat-prema-rūpeṇa pariṇaman paramānandāya kalpata ity arthaḥ \| tathā
ca tāṁ praty evāyaṁ vakṣyati---

> yān yān kāmayase kāmān mayy akāmāya bhāmini \|
>
> santi hy ekānta-bhaktāyās tava kalyāṇi nityadā \|\| \[bhā.pu.
> 10.60.50\] iti \|

asyārthaḥ---na vidyate kāmaḥ phalāntara-vāñchā yasmin so'kāmaḥ premā
tasmai, tava te, kāmāḥ santy eva, taṁ vistārayiṣyantīti, yataḥ bharjitā
dagdhāḥ punaḥ kvathitāś ca randhitāḥ \| kiṁ vā, bharjitāḥ kvathitā vā
bījāya phalāntarotpādanāya neśate \| kintu svayaṁ bhogyatāpattyā sadya
eva parama-sukhāya samarthā bhavatīty arthaḥ \|

iti patitvena prema-viśeṣāsiddher upapatitvenaiva tat-saṁsiddhes
tathaiva māṁ prāpsyatheti bhāvaḥ \| tad evāha---yāteti \| he abalāḥ !
ity atibālyaṁ sūcayati, ato'dhunā raty-ayogyā iti bhāvaḥ \| yad vā,
pūrvokta-nyāyena sarvato'dhika-śaktimatā ity arthaḥ \| prakāra-viśeṣeṇa
mad-vaśīkaraṇa-viśeṣāt, yataḥ siddhāḥ sampanna-kāmita-tad-atīta-phalā
ity arthaḥ \| imā nikaṭa evaivyac charat-kālīnā iti tāsāṁ
vidura-vartitve'pi imā iti sannihitatayoktiḥ sāntvanārthā \| anyat
samānam \| imā hemantasyottara-māsa-vivardhinīr āgāminīḥ kṣapā mayā saha
ramaṇaṁ prāpsyatha \|

nanu, asmat-saṅkalpitaṁ tvayodvahana-sukhaṁ sidhyatu, tena
rāsa-krīdādi-sukhaṁ ca ghaṭatāṁ, tatrāha---yad iti \| yad uddiśya āryāyā
arcanaṁ vrataṁ cerur bhavatyaḥ, tad idaṁ mayoktim aupapatyena
rāsa-krīḍādi-sukham evety arthaḥ \| vivāhena patitve
rāsa-krīḍādi-sukha-viśeṣo na sampadyeteti bhāvaḥ \| satīḥ he satya iti
aupapatye'pi yūyaṁ sarvathā sādhvya eveti bhāvaḥ \| tattvato'naupapatyāt
\| vivāhitābhyo'py adhika-priyatvāt \|

yad vā, satīr iti kṣapā-viśeṣaṇaṁ uttamāḥ, rāsānandāvirbhāvikāḥ, śāradāḥ
śītoṣṇatvādi-rahitā jyotsnīś cety arthaḥ \|

yad vā, tat-krīḍā-māhātmyam evāha---yad yasmāt satyo
lakṣmī-dharaṇy-ādaya idaṁ rāsa-krīḍā-sukham uddiśyaiva āryārcanam
āryāyāś cic-chakter arcanaṁ vrataṁ cerur eva, na tu tat sukhaṁ prāpur
ity arthaḥ \| yad vā, mad-ramaṇam iti idaṁ vratam \| anyat samānam
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** abhīṣṭaṁ sampādayati---yāteti
\| yuṣmad-abhīṣṭam aṅgīkṛtam iti bhāvaḥ \| tac ca mayaiva sampādyam ity
abhiprāyeṇāha---he abalāḥ ! iti pūrvavat tarhi kutra yāmety apekṣāyām
āha---vrajam iti \| evaṁ cet tarhi katham abalāsv asmāsu kāruṇyam ity
āśaṅkya sphuṭam eva tat sampādayati siddhā iti yathā saṅkalpaṁ
mayāṅgīkṛtā evety arthaḥ \| evam aṅgīkāra-mayaṁ vivāham eva sampādya
tad-aṅga-bhūtaṁ phala-viśeṣam api sampādayati mayeti imāḥ sannihitā eva
tādṛśa-prāptyāvaśyaka-pratyāpanārthaṁ
sādhana-sādhu-vādenaivopasaṁharati, yan mat-patnītvaṁ cerur bhavatya iti
śeṣaḥ \| satīḥ he satyaḥ ! ata eva tā apy āgraheṇa paty-antaraṁ
nāṅgīkṛtavatya eveti tathāpi raho-vyūḍhātvenānya-vyūḍhāvad gūḍham
evāvamanteti ca budhyate etad-anyā eva hi parakīyāyamāṇāṁ iti tad evam
uktaṁ yuvatīr gopa-kanyāś ceti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** abhīṣṭaṁ sampādayati---yāteti \|
siddhāḥ patnītvenaiva mayāṅgīkṛtāḥ \| kiṁ ca, mayeti samānaṁ prasaṅgam
ārabhate \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad atra sandeho na kāryaḥ,
saphala eva vo manorathaḥ \| tad adhunā vrajatety āha---yātābalā ity-ādi
\| he siddhāḥ ! vrajaṁ yāta \| adya vratādinā siddhā iti na pūrvam eva
svataḥ siddhā eva yūyam ity arthaḥ \| tathā na calantīr vīkṣya spaṣṭam
āha---he abalāḥ kumāryaḥ ! imā adyatanīṁ kṣapām ārabhya yāvatīḥ kṣapā
mayā raṁsyatha, yan mayā saha ramaṇam uddiśyedaṁ vratam āryārcana-rūpaṁ
cerur bhavatya ity arthaḥ \| he satīḥ he satyaḥ ! athavā tīraṇaṁ tīḥ
samāptiḥ, tayā saha vartamānaṁ sa-samāptam iti yāvat iti vrata-viśeṣaṇam
\| pāra-tīra-samāptāv iti tīreḥ kvip, ataḥ paraṁ dīkṣāto babhūva
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāthamikasya ramaṇasya
śubhaḥ samayo rātrir evety abhipretyāha---yāteti \| **siddhā** eva yūyaṁ
mādhurya-poṣakena nara-līlatvenaiva sādhakatvābhimāna iti bhāvaḥ \|
**imāḥ** sannihitāḥ \| **raṁsyatha** raṁsyadhve \| **yat** ramaṇam \|
**āryā** durgā \| **satīḥ** satyo bhavatyaḥ \|\|27\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vāñchitaṁ
sampādayati---yātā iti \| he abalāḥ ! yūyaṁ vrajaṁ yāta yūyaṁ siddhā eva
vratācaraṇaṁ tu loka-rītyā līlā-rūpaṁ siddhim āha---imāḥ sannihitāḥ
kṣapā rātrīr mayā saha raṁsyatha raṁsyadhve, yat patnībhāvena ramaṇam
uddiśya, he satyaḥ āsāṁ gandharva-vidhinā vivāho bhūd iti bodhyam
\|\|27\|\|

**\...**

**\|\| 10.22.28 \|\|**

ity-ādiṣṭā bhagavatā labdha-kāmāḥ kumārikāḥ \|

dhyāyatyas tat-padāmbhojaṁ kṛcchrān nirviviśur vrajam \|\|

**śrīdhara-svāmī (bhāvārtha-dīpikā) :**

bhaktyānukampya kanyās tās tad-vivarjita-yajvanām \|

patny-anugrahatas teṣām ahan karma-mahāmadam \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu nagnāṁ nekṣet
para-striyam iti smṛter bhagavatāpy anyāyyaṁ kutaḥ kṛtam? iti cet śṛṇu,
na hi tāḥ para-striyas tābhir bhagavate samarpita-dehatvāt pūrvāvatāreṣu
tathaiva bhagavān api pratijñātatvāc ca \| tāḥ kātyāyany-arcikāḥ \|
tad-vivarjitāḥ bhakti-vivarjitāḥ \| ye yajvānaḥ vidhinā yajña-kartāraḥ,
yajvā tu vidhineṣṭavān ity amaraḥ \| teṣām viprāṇām \| karmasu
mahā-madaḥ nāsmat-sadṛśāḥ karmaṭhā loke santīty evaṁ-rūpas tam \|\|

ity-ādiṣṭāḥ pūrvokta-rīty-ājñaptāḥ \| tat-padāmbhojaṁ
kṛṣṇa-caraṇāravindaṁ \| iti vrajaṁ yātety-ādiṣṭāḥ \| labdhaḥ kāmo
nija-vāñchitaṁ yābhis tāḥ \| ata eva devīṁ tad-vratodyāpanādikam api
paramānandād vismṛtyeti bhāvaḥ \| labdha-kāmatve'pi kṛcchrād duḥkhenaiva
vrajam āviśan \| kutaḥ ? tat-padāmbhojaṁ dhyāyantya eva, na tu sākṣāt
paśyantyaḥ, tad-vicchedād ity arthaḥ \| padāmbhojam iti viśeṣa-nirdeśaḥ
pati-bhāvena gauravāt tadānīṁ lajjayā namrībhūya sthitānāṁ
tan-mātra-darśanena tad-anusmṛter eva prakṛtatvād vā \| niḥśabdaḥ punar
vratārthaṁ vrajād yamunā-gamanābhiprāyeṇa iti toṣaṇī \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti vrajaṁ
yātety-ādiṣṭāḥ, bhagavateti rāsa-krīḍā-sampatty-ādeśena
bhagavattā-sāra-sarvasvābhivyakteḥ \| labdhaḥ kāmo nija-vāñchitaṁ yābhis
tāḥ, prāyas tāsāṁ tādṛśād eva bhāvāt \| tatra ca satya-pratijñasya
tathādeśa-prāpteḥ, tathāpi kṛcchrāt duḥkhenaiva vrajaṁ prāviśan \| kutaḥ
? tasya prādāmbhojaṁ dhyāyanta eva, na tu sākṣāt paśyantyaḥ,
tad-vicchedād ity arthaḥ \| niḥśabdāt punar vratārthaṁ vrajād
yamunā-gamanābhāvādy-abhiprāyeṇa yadyapy arcitāyāḥ śrī-kātyāyanyāḥ
sākṣād-bhūtāyāḥ satyā varaṇaiva nija-kāmita-siddhitāṁ mantum arhanti, na
tu tasya vicitra-prabhāvānubhavena tatra tāsāṁ pratītir jātā \| ata
evoktaṁ bhagavateti, tathāpi tasyāḥ samārādhanaṁ tasmād api
tat-priya-janasyārādhanotkarṣād eveti dik \|

yad vā, a-kāra-praśleṣeṇa na labdhaḥ kāmaḥ sadya eva tena saha
krīḍā-viśeṣo yābhiḥ, ata eva kṛcchrāt \| alabdha-kāmatve
hetuḥ---kumārikā atyanta-bālyena tadānīṁ tat-krīḍāyām ayogyā ity arthaḥ
\| śrī-bhagavat-kṛtānugraha-prabhāvena vraja-strī-svabhāvena
bālya-kālenaiva tad-yogyā bhaviṣyanty eveti dik \|

nanu, tarhi kathaṁ niriviviśuḥ ? tatrāha---dhyāyanta iti
sarva-tāpopaśamana-paramānanda-rasa-srāvi-tac-chrī-caraṇa-dvaya-dhyānenaiva
hṛt-tāpopaśānter ity arthaḥ \| yad vā, tat-padāmbhojaṁ
tat-kārya-krīḍādikaṁ prāpyaṁ cintayantyaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti vrajaṁ gātety-ādiṣṭāḥ
labdhaḥ kāmo nija-vāñchitaṁ yābhis tāḥ \| ata eva devīṁ
tad-vratodyāpanādikam api paramānandād vismṛtavatya iti bhāvaḥ \|
labdha-kāmatve'pi kṛcchrāt duḥkhenaiva vrajaṁ prāviśan \| kutaḥ ? tasya
pādāmbhojaṁ dhyāyantya eva na tu sākṣāt paśyantyaḥ tad-vicchedād ity
arthaḥ \| padāmbhojam iti viśeṣa-nirdeśaḥ pati-bhāvena gauravāt tadānīṁ
lajjayā namrībhūya sthitānāṁ tan-mātra-darśanena tad-anusmṛter eva
prakṛtatvād vā niḥśabdaḥ punar vratārthaṁ vrajāt
yamunā-gamanābhāvābhiprāyeṇa \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṛcchrād** iti tena tāsāṁ
mano-netrādy-āharaṇāt \|\|28\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** kṛcchrād iti \| tena
tāsāṁ mano-nayanādy-āharaṇād iti bhāvaḥ \|\|28\|\|

**\...**

**\|\| 10.22.29 \|\|**

atha gopaiḥ parivṛto bhagavān devakī-sutaḥ \|

vṛndāvanād gato dūraṁ cārayan gāḥ sahāgrajaḥ

**śrīdhara-svāmī (bhāvārtha-dīpikā) :** atha tāsāṁ gamanānantaram \|
śrītoṣiṇyāṁ tu gopa-kanyāsu prasādam uktvā tat-prastāva-sādṛśyādy
ajñapatnīṣu prasādaṁ vaktum ārabhate \| atha līlāntarārambhe \| sa ca
nidāgha-samaya eveti jñeyam nidāghārkātapaḥ iti vakṣyamāṇatvāt \| ata
eva sahāgrajaḥ śrī-baladeva-sahitaḥ \| vastrāharaṇa-dine
tat-sāhityābhāvāt \| gopaiḥ parivṛta iti prāg uktir vakṣyamāṇa-līlāyāṁ
teṣām apekṣā-viśeṣāt \| desvakīsuta iti \| pūrvasmād eva hetoḥ
vṛndāvanād-gato dūram iti prathamaṁ tāvadigrivrajamayaṁ kāmyakavanaṁ
gataḥ tata evāsya dhātur āgamayaveśo varṇayiṣyate, paścān
nidāgha-tṛṣṇāgamitadhenu-jala-pāyanārthaṁ vrajaṁ dakṣiṇe vidhāya yamunām
āgataḥ \| tac ca vrajād āgacchan-madhyāhnaṁ bhojya-vañcanārtham, tac ca
śrī-yajña-patnīṣv anna-prārthanā-rūpa-kṛpārtham iti jñeyam \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha tāsāṁ gamanāntaram \|
\[*atra śrī-vaiṣṇava toṣiṇyāṁ dṛṣṭa*\] \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atha gopair ity-ādi \|
athānantaraṁ vṛndāvanāt dūraṁ gataḥ san gopaiḥ saha parivṛtaḥ sahāgrajo
gāś cārayan drumān vīkṣya āheti pareṇānvayaḥ \| etena gopa-parivṛtatvaṁ
sahāgrajatvaṁ ca vastrāharaṇāt paścāttanam eva \| nanu gopaiḥ parivṛto
bhagavān, atha gāś cārayann ity-ādir anvayaḥ kārya:h ? naivaṁ, sahāgraja
ity āsaṅgaḥ \| tena hi pūrvaṁ bhavan-mate'py agraja āsīt, nāpy adhunā
kva āgataḥ \| ato'grajena vayasya-bālakā gāś cārayituṁ gatāḥ \| bhagavān
eka eva tat-karma-siddhaye gata iti mantavyam \| ata eva vayasyair
āgatas tatra vṛtas tat-karma-siddhaye \[bhā.pu. 10.22.8\] iti pūrvaṁ
tathā vyākhyātam \|\|29.38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā śrī-gopa-kanyāsu
prasādam iva yajña-patnīṣu prasādaṁ prastāvād vaktuṁ tat-prasaṅgam
ārabhate---atheti \| kālāntare kadācit grīṣma-samaya ity arthaḥ \|
nidāghārkāpate tigma \[bhā.pu. 10.22.30\] iti vakṣyamāṇatvāt \| ata eva
sahāgrajaḥ śrī-baladevena sahitaḥ, gopa-kanyā-vastra-haraṇa-dine tatra
tena sāhityābhāvāt \| gopaiḥ parito vṛta iti prāg-uktir
vakṣyamāṇa-līlāyāṁ teṣām apekṣā-viśeṣāt \| devakyāḥ suta iti
yajñapatnīṣu māthuriṣu tathaiva pratīteḥ \| atas tāsāṁ bhāvenākarṣaṇāt
\| tad-gṛhāntike yātuṁ vṛndāvanād dūraṁ gata ity arthaḥ \| yato bhagavān
parama-dayāluḥ \| yad vā, devakī śrī-yaśodeti vyākhyātam eva \| tataś ca
dūre gamanaṁ śrī-yajñapatny-anugrahārtham eva \|
śrī-svāmi-pāda-vyākhyāne ca tadānīṁ śrī-baladevasya
tatrāgamanasyāyogyatvād asau paścād āgatya milita iti poṣe kadācid
vṛṣṭīcchayā nidāghārkasyeva tapa iti jñeyam \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā śrī-gopa-kanyāsu
prasādam uktvā tataḥ tat-prastāva-sādṛśyād yajña-patnīṣu prasādaṁ vaktuṁ
ārabhate \| atha līlāntarārambhe sa ca nidāgha-samaya iti vijñeyaṁ
nidāghārkāpate tigma \[bhā.pu. 10.22.30\] iti vakṣyamāṇāt \| ata eva
sahāgrajaḥ śrī-baladevena sahitaḥ, gopa-kanyā-vastra-haraṇa-dine tatra
tena sāhityābhāvāt \| gopaiḥ parito vṛta iti prāg-uktir
vakṣyamāṇa-līlāyāṁ teṣām apekṣā-viśeṣāt \| devakyī-suta iti pūrvasmād
eva hetoḥ vṛndāvanād gato dūram iti prathamaṁ tāvad giri-vraja-mayaṁ
kāmyaka-vanaṁ gataḥ \| tata evāsya dhātu-rāgam anaveśo varṇayiṣyate
paścāt nidāgha-tṛṣṇāgamita-dhenu-jala-pāyanārthaṁ vrajaṁ dakṣiṇe vidhāya
yamunām āgataḥ \| tac ca vrajād āgacchat madhyāhna bhojya-vañcanārtham
\| tac ca śrī-yajñapatnīṣv anna-prārthanā-rūpa-kṛpārtham iti
jñeyam\|\|29\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 379) :** atha yajña-patnīnāṁ
brāhmaṇītvena yogyatvābhāvāt śrī-kṛṣṇasya tāsu bhāve'nudite sati
pūrva-rāga iva pratīyamāno yo bhāvaḥ, tad-anantaraṁ ca
sandarśana-sañjalpa-rūpa-sambhoga iva pratīyamāno yaḥ, sa tu
sambhogābhāsas tasya hemantasyānantare nidāghe draṣṭavyaḥ \|
yathāha---atheti \|

atha vraja-kumāry-anugrahānantaraṁ kvacin nidāgha-dina ity arthaḥ \|
ānantaryam iha āgāmi-nidāghāntaraṁ vyavacchinatti \| tasmiṁś ca dine
śrī-baladevo'pi saṅga āsīd ity āha---**sahāgraja** iti \| **vṛndāvanād
gato dūram** iti parvatamaya-kāmyaka-vana-gamanāt \| tataś ca
dhātu-rāga-veśatvena---tarūṇāṁ namraśākhānāṁ madhyena yamunāṁ gataḥ
\[bhā.pu. 10.22.36\] ity anena ca labdhatvāt \| tad etac ca vrajaṁ
dakṣiṇīkṛtya gatatvāt saṅgatam \| yamunopakaṇṭha-gatyā paścād eva
bhakta-krīḍanākhyaṁ kuṭṭimaṁ ca gata iti jñeyam \| yasya ca dakṣiṇato
madhu-purād uttarato yājñika-brāhmaṇā ūṣur iti ca \| ataḥ
kaṁsa-samīpa-vāsatvāt kaṁsād bhītā na cācalan \[bhā.pu. 10.23.52\] ity
anena teṣāṁ brāhmaṇānāṁ śrī-bhagavan-milanaṁ na jātam iti kramo'tra
kartavyaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atheti \| atha līlāntarārambhe \|
sa ca nidāgha-samaya eva nidāghārkātape \[bhā.pu. 10.22.30\] iti
vakṣyamāṇāt \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha vastra-haraṇa-līlayā
kumārībhyaḥ prasādaṁ kṛtvā paścād vayasyaiḥ saha saṅgato babhūveti
darśayati---atra gopaiḥ parivṛta ityādi \| atha
vastrāharaṇa-līlānantaraṁ vṛndāvanād dūraṁ gataḥ san gopaiḥ parivṛtaḥ
sahāgrajaś ca san gāś cārayan drumān vīkṣyāheti pareṇānvayaḥ \| ato
vayasyair agatas tatra ity atra yathā-śrutaṁ vyakhyānam asaṅgatam \|
nanu gopaiḥ parivṛto bhagavān, ato vastrāharaṇāntaraṁ gāś cārayann ity
evānvayaḥ kāryaḥ ? maivam \| tadā sahāgraja ity asaṅgatam \| ekayo
vinirdiṣṭānāṁ saha vā pravṛttiḥ saha vā nivṛttiḥ iti nyāyāt \| tathā
saty atīvānaucityam \| ata ekākī san tatrāgata ity eva mantavyam
\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gopa-kanyā-prasādasya
prastutyā rohitaḥ smṛtau \| yajña-patnī-prasādo'tas taṁ vivakṣur abhūn
muniḥ \| atheti samayāntara-vyañjakaṁ kadācit nidāghārtāv ity arthaḥ
\|\|29\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vraja-kanyā
prasāda-prasaṅgena hṛdy āropitaṁ yajñapatnī-prasādaṁ vivakṣur munir
āha---atheti samayāntare grīṣmartāv ity arthaḥ \|\|29.30\|\|

**\...**

**\|\| 10.22.30 \|\|**

nidāghārka-tape tigme chāyābhiḥ svābhir ātmanaḥ \|

ātapatrāyitān vīkṣya drumān āha vrajaukasaḥ \|\|

**śrīdhara-svāmī (bhāvārtha-dīpikā) :** nidāgha uṣṇopagamaḥ ity amarān
nidāgho grīṣma-rtuḥ, tat-svīkāre hemante prathame māsi \[bhā.pu.
10.22.1\] ity upakramo virudhyetāto\'tra nidāgha-padena svedāmbu jñeyam
\| nidāgha ṛtu-bhede syād uṣṇa-svedāmbunor api iti medinī \| nidāghaḥ
svedāmbu tat-karo'rko **nidāghārkaḥ** \| madhyapadalopī samāsaḥ \|
tasyātāpo nidāgha-tapas tasmin tīvre madhyāhne sati \| drumānvīkṣyety
anvayas tato na virodha iti \| ānapatram ivācarantīty āpatrāyante,
ātapatrāyitāstān \| ācārārthakyaṅtātkartariktaḥ \| vrajaukasa iti
druma-viśeṣaṇam \| ātmana ity upalakṣaṇaṁ svasya sveṣāṁ ca \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nidāghaḥ uṣṇopagamaḥ ity
amarān nidāgho grīṣmartuḥ tat-svīkāre hemante prathame māsi \[bhā.pu.
10.22.1\] ity upakramo virudhyetātotra nidāgha-padena svedābu jñeyam \|
nidāgha ṛtu-bhede syād uṣṇa-svedāmbunor api iti medinī \| nidāgha
svedāmbu tatkaro'rko nidāghārkaḥ \| madhya-pada-lopī samāsaḥ \|
tasyātāpo nidāghātapas tasmin tīvre madhyāhne sati \| drumān
vīkṣyetyanvayas tato na virodha iti \| ānapatram ivācantīty āpatrāyante,
ātapatrāyitās tān \| ācārārthakyaṅntāt kartariktaḥ \| vrajaukasa iti
druma-viśeṣaṇam \| ātmana ity upalakṣaṇaṁ svasya sveṣāṁ ca \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kathaṁ dūraṁ gatas tad
āha---nidāgheti saptabhiḥ \| ātmanaḥ śrī-bhagavato vrajaukaso gopān
āha---prāyo vanyānāṁ gopanāṁ eva vṛkṣair hitācaraṇāt, tathā sakhyena
teśv eva priyā-priya-vṛttasya varṇatvāc ca,

yad vā, ātmano ye vrajaukaso gopa-gavādayas tān prati ātapatrāyitān \|
yad vā, ātmanaḥ prati bahutvaṁ parama-priyatayā bhedābhāvena svīkṛtānāṁ
gopānām ātma-rūpatvāt \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra
vṛndāvana-kramaṇa-prakāram āha-nidādheti saptabhiḥ ātmana ity
upalakṣaṇaṁ svasya sveṣāṁ ca chatrāyitān vrajaukaso vraja-jana-vartino
drumān vīkṣyāha vakti sma \|\|30\|\|

---------------------------------------------------------------------------------------------------------------------

**jīva-gosvāmī (prīti-sandarbha 381) :** tasya dinasya guṇena śabdena ca
nidāgha-sambandhitvam āha---nidāgheti \| nidāghasya arkātape tigme sati
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vrajaukaso nija-saha-vāsina ity
arthaḥ \|\|30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** varam udāra-vṛkṣa-yonāv
api janma sadbhiḥ prārthyaṁ, na tu kṛpaṇa-karmi-vipra-jātāv itīmam
arthaṁ jñāpayituṁ vṛkṣān stauti---sakhīn sambodhya paśyateti caturbhiḥ
\|\|30\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.22.31 \|\|**

he stoka-kṛṣṇa he aṁśo śrī-dāman subalārjuna \|

viśālarṣabha tejasvin devaprastha varūthapa \|\|

**śrīdhara-svāmī (bhāvārtha-dīpikā) :** sambuddhy-ātmaka-padyam---he
**stoko**'lpaḥ **kṛṣṇaḥ** kṛṣṇa-varṇo yasyeti tathā sarveṣāṁ
sambodhanānām agrimeṇa paśyateti kriyā-padena sambandhaḥ \|
gopa-gaṇanā-kramo\'yaṁ yathā-dṛṣṭi-prāptam eva jñeyaḥ \| ete daśa
śrī-kṛṣṇasya daśa-dikṣu rakṣaṇārthaṁ premṇā vartanta iti kecit
sambhāvayanti daśa-saṅkhyākatvāt \| tatra stoka-kṛṣṇādayo'ṣṭāv
aṣṭa-dikṣu devaprastha-varūthau
chatra-dhāraṇa-vartma-śodhanādinordhvādho-deśayor jñeyo ekādaśo
bhadrasenas tu gopasenādhyakṣaḥ \| rāmaś ca sarvāpekṣakas tadānīṁ dūre
sthita iti labhyate \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sambuddhy-ātmaka-padyaṁ he
stoko\'lpaḥ kṛṣṇaḥ kṛṣṇa-varṇo yasyeti tathā sarveṣāṁ sambodhanānām
agrime paśyateti kriyā-padena sambandhaḥ \| gopa-gaṇanā-kramo\'yaṁ
yathā-dṛṣṭi-prāptam eva jñeyaḥ \| ete daśa śrī-kṛṣṇasya daśa-dikṣu
rakṣaṇārthaṁ premṇā vartata iti kecit sambhāvayanti daśa-saṅkhyākatvāt,
tatra stoka-kṛṣṇādayo'ṣṭāv aṣṭadikṣu devaprastha-varūthau
chatra-dhāraṇa-vartma-śodhanādinordhvādho-deśayor jñeyo \| ekādaśo
bhadrasenas tu gopa-senādhyakṣaḥ \| rāmaś ca sarvāpekṣakas tadānīṁ dūre
sthita iti labhyate \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha prārthayitavyān
yājñikān apy anādaraṇīyatayāvajñaya sakhi-mukhyān abhimukhīkṛtya tān
drumān astuvad ity āha---he stoketi yugmakena \| sambodhana-kramoyaṁ
yathā dṛṣṭi-prāptam eva jñeyaḥ ete daśa śrī-kṛṣṇasya
daśa-dikṣvavekṣaṇārthaṁ premṇā vartanta iti kecit sambhāvayanti
daśa-saṅkhyākatvāt tatra stoka-kṛṣṇādayo'ṣṭāvaṣṭa-dikṣu
deva-prasthavarūthapau chatra-dhāraṇavartma-śodhanādinoddhvārdhodeśayoḥ
ekādaśo bhadra-senastu gopa-senākdhyakṣyaḥ sarvāvekṣakas tadānīṁ dūre
sthita iti lakṣyate \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha prārthayitavyān yājñikān
apy anādaraṇīyatayāvajñaya sakhi-mukhyān abhimukhīkṛtya tān drumān
astuvad ity āha---he stoketi yugmakena \| sambodhana-kramoyaṁ yathā
dṛṣṭi-prāptam eva jñeyaḥ ete daśa śrī-kṛṣṇasya daśa-dikṣvavekṣaṇārthaṁ
premṇā vartanta iti kecit sambhāvayanti daśa-saṅkhyākatvāt tatra
stoka-kṛṣṇādayo'ṣṭāvaṣṭa-dikṣu deva-prasthavarūthapau
chatra-dhāraṇavartma-śodhanādinoddhvārdhodeśayoḥ ekādaśo bhadra-senastu
gopa-senākdhyakṣyaḥ sarvāvekṣakas tadānīṁ dūre sthita iti lakṣyate
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha pūrvavad vinoda-vākyam evedam
\| śrī-bhagavadīyatvena paramārthatām api vahatīti bhāvāh \| ato
vinodenaiva pratyekaṁ mukhyān sambodhayati---he stoketi \|\|31.32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** stokakṛṣṇādayo'ṣṭāv
aṣṭa-dikṣu kṛṣṇasya rakṣaṇaṁ karmasu sthitāḥ \| devaprastha-varūthapau
chatra-dhāraka-vartma-śodhakāv ity ūrdhvādho-deśa-kṛtyayoḥ sthitau \|
ekādaśo bhadrasenas tu gopasenādhyakṣaḥ sarvāpekṣakaḥ tadānīṁ
dūra-sthita iti lakṣyate ye vātavarṣādīn svayaṁ sahamānāsmākaṁ vārayanti
\|\|31-32\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** paśughna karmaṭha
viprebhyo amī vṛkṣāḥ paropakāritvācchreṣṭhā iti bhāvena tān stotuṁ he
stoka kṛṣṇety-ādinā sakhīn sambodhaati aṣṭāvamī mahāvīrā rāja-putrasya
kṛṣṇasya rakṣaṇāyāṣṭāsu dikṣu tiṣṭhanti deva-prasthavarūthapau tu
chatradhāraṇa-mārgaśodhanādinordhvādhodiśoḥ bhadrasenastvekādaśaḥ
sarva-gopasenāpatiḥ sarvāvekṣī vidūre sthita iti bodhyam \|\|31\|\|

**\...**

**\|\| 10.22.32 \|\|**

paśyaitān mahābhāgān parārthaikānta-jīvitān \|

vāta-varṣātapa-himān sahanto vārayanti naḥ \|\|

**śrīdhara-svāmī (bhāvārtha-dīpikā) :** vipra-bhāryānugrahāya
yajña-vāṭaṁ gacchan viprāṇāṁ kāṭhinyam abhipretya tebhyo'pi drumāḥ
śreṣṭhā iti tān abhinandati caturbhiḥ, paśyateti \| he stoka-kṛṣṇā dayo
gopāḥ, etān drumān paśyat \| parārtham evaikāntena jīvitaṁ yeṣāṁ tān \|
tad āha---vāta-varṣādīn svayaṁ sahantaḥ sahamānā asmākaṁ vārayanti
\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekāntena niścayena niścaye
ca rahaḥsthāne ekāntam ekanāśane iti nairuktaḥ \| vārayanti apākurvanti
\| mahān bhāgo bhāgyaṁ yeṣāṁ tān tal lakṣaṇam āha---pareti \| no'smākaṁ
kecid vātādīn svayaṁ sahante tapasvino na tv anyeṣāṁ vārayanti
snigdhāśayā dayālavo vā kecit-pareṣāṁ vārayanti svayaṁ tu na sahante kiṁ
tu tat-pratīkāraṁ kurvate, ete ca svayaṁ mahamānāḥ pareṣāṁ vārayantīti
mahā-bhāgatvam \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahān bhāgo bhāgyam, yad
vā, sarva-jīva-prapteṣu tvaṁśo yeṣāṁ tān, tal lakṣaṇam āha---pareti \|
no\'smākaṁ gopānāṁ sarva-prāṇiṇāṁ vā, kecit vātādīn svayaṁ sahante
tapasvinaḥ, na tvany eṣāṁ vārayanti, snigdhāś ca dayālavo vā, kecit
pareṣāṁ vārayanti, svayantu na sahante kintu tat-pratīkāraṁ kurvanti,
ete ca svayaṁ sahamānāḥ pareṣāṁ vārayantīti mahā-bhāgatvam \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahān bhāgo bhāgyaṁ yeṣāṁ tān
tal lakṣaṇam āha-pareti \| no'smākaṁ kecid vātādīn svayaṁ sahante
tapasvinaḥ natv anyeṣāṁ vārayanti snigdhāś ca dayālavo vā kecit pareṣāṁ
vārayanti svayantu na sahante kintu tat pratīkāraṁ kurvate ete ca svayaṁ
sahamānāḥ pareṣāṁ vārayantīti mahā-bhāgatvam \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadānīṁ dūra-sthita iti
lakṣyate ye vātavarṣādīn svayaṁ sahamānāsmākaṁ vārayanti \|\|32\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** ye vātādīn svaaṁ
sahanto'smākaṁ tān vārayanti \|\|32\|\|

**\...**

**\|\| 10.22.33 \|\|**

aho eṣāṁ varaṁ janma sarva-prāṇy-upajīvanam \|

sujanasyeva yeṣāṁ vai vimukhā yānti nārthinaḥ \|\|

**śrīdhara-svāmī (bhāvārtha-dīpikā) :** sujanasya kṛpālor arthina iva
\|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arthinaḥ kāryārthinaḥ
\|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca kevalaṁ
vaṭādi-duḥkhād-rakṣanti, sarvārthaṁ ca smpādayantīty āha---aho iti
dvābhyām \| vismaye harṣe vā \| varaṁ sarvataḥ śreṣṭham \| kutaḥ ?
sarveṣāṁ prāṇinām upajīvanaṁ jīvikā yasmāt tat \| yad vā,
atyantābheda-vivakṣayā upajīvanam eva tad rūpam ity arthaḥ, jīvinām iti
pāṭhe\'pi sa evārthaḥ \| tad evāha---yeṣāṁ yebhyo vimukhā na yānti
janāḥ, vai prasiddhau, sujanasya kṛpālor arthina iveti yācakānām evāsau
kāmaṁ pūrayet, ete ca ayācakānām apīti dhvanitam \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ca kevalaṁ vātādi-duḥkhāt
rakṣanti sarvārthaṁ ca sampādayantīty āha---aho iti dvābhyām \| aho iti
vismaye harṣe vā varaṁ sarvataḥ śreṣṭhaṁ kutaḥ sarveṣāṁ prāṇinām
upajīvanaṁ jīvikāk-hetuḥ jīvinām iti pāṭhe sa evārthaḥ hetu-ṇijantāṇ
ṇiniḥ tad evāha---yeṣāṁ yebhyo vimukhā na yānti janāḥ vai prasiddhau
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sujanasya ātitheyasya
arthino yācakāḥ \|\|33\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** sujanasyātithi-bhaktasya
yeṣāṁ yebhyaḥ artshino yācakāḥ \|\|33\|\|

**\...**

**\|\| 10.22.34 \|\|**

patra-puṣpa-phala-cchāyā-mūla-valkala-dārubhiḥ \|

gandha-niryāsa-bhasmāsthi-tokmaiḥ kāmān vitanvate \|\|

**śrīdhara-svāmī (bhāvārtha-dīpikā) :** niryāso ghana-rasaḥ \| tokmāḥ
pallavādy-aṅkurāḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tokmaṁ karṇamale puṁsi
harite ca yave haye \| svareṅkure iti dharaṇiḥ \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evāha---patreti \|
kāmān icchāḥ, vitanvate vistareṇa paripūrayantīty arthaḥ \| mūlam
auṣadhādy arthaṁ jaṭā, na tu vṛkṣādhāraḥ, taṁ vinā nāśāpatteḥ, gandhaḥ
rasādibhavaḥ, bhasma dārvādi-jamaṅgārādi, asthi sārāṁśa, yad vā, dāru
indhanaṁ svayaṁ-śuṣñad upaśākhādibhavaṁ bāhyam, asthi ca vidāryamāntaraṁ
kāṣṭham \| kiṁ vā, stambhādy arthaṁ vṛhacchākhādikam iti bhedaḥ \| tatra
keṣāñcit patraiḥ, keṣāñcit puṣpaiḥ, keṣāñcid ubhayaiḥ keṣāñcana
taistribhiḥ, keṣām api bahubhiḥ, keṣāñcic ca sarvair eveti vivicanīyam
\| yad vā, patrādīnām ekatamenaiva kāmān sarvān vitanvate, teṣāṁ
kasmiścit prāpte sati tata eva sarvabhīṣṭa-siddheḥ \| evaṁ
kalpa-drumavan māhātmyaṁ darśitam \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evāha---patreti \|
gandhaḥ rasādi-bhavaḥ asthi-sārāṁśaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asthi sārāṁśaḥ \|\|34\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niryāso niviḍa-rasaḥ \|
asthi sārāṁśaḥ \| tokmāḥ pallavādy-aṅkurāḥ \|\|34\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** niryāsaḥ sāndro rasaḥ
asthisārāṁśaḥ tokmā pallavādy aṅkurāḥ \|\|34.35\|\|

**\...**

**\|\| 10.22.35 \|\|**

etāvaj janma-sāphalyaṁ dehinām iha dehiṣu \|

prāṇair arthair dhiyā vācā śreya evācaret sadā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yat-sadā dehiṣu
śreya-ācaraṇam etāvad iti sambandhaḥ \| śreyaḥ śubhaṁ tasyācaraṇam śreyo
muktau śubhe dharmeti-praśaste tu vācyavat iti medinī \| prāṇair iti \|
prāṇānādareṇa karmabhir ity arthaḥ \| dhiyā sad upāyaciñtanādinā, vācā
upadeśādi-rūpayā eṣāṁ samuccaya-śakty abhāve paraparopādānaṁ ca jñeyam
\|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** phalitām āha---etāvad iti
\| ehināṁ vicitra-bahula-deha-bhūtāṁ prāṇādibhiḥ kṛtvā dehiṣu jīveṣu
sadā śreyasa ācaraṇaṁ yat, tatra prāṇair iti prāṇānādareṇa karmabhir ity
arthaḥ \| yad vā, dadhīcyādivat prāṇārpaṇair apīty arthaḥ \| tataś ca
karmabhir iti svata eva sidhyet, dhiyā sad upāya-cintanādinā, vāca
upadeśādi-rūpayā, eṣāṁ samuccayena \| kiṁ vā, pūrva-pūrvatrāśaktyā
parapareṇeti jñeyam \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** phalitam āha-etāvad iti \|
dehināṁ vicitra-bahula-deha-bhṛtāṁ kartṛbhūtānāṁ prāṇādibhiḥ kṛtvā
dehiṣu jīveṣu śreya ācaraṇaṁ yat pāṭhāntare śreya evācareti sadeti yat
etāvat janma-sāphalyam iti tatra prāṇair iti prāṇānādareṇa karmabhir ity
arthaḥ \| dhiyā sad upāya-cintādinā vāca upadeśādi-rūpayā eṣāṁ
samuccayaḥ śakty abhāve paraparopādānaṁ ca jñeyam \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** janmanaḥ sāphalyam etāvad
eva \|\|35\|\|

**\...**

**\|\| 10.22.36 \|\|**

iti pravāla-stavaka-phala-puṣpa-dalotkaraiḥ \|

tarūṇāṁ namra-śākhānāṁ madhyena yamunāṁ gataḥ \|\|

**śrīdhara-svāmī (bhāvārtha-dīpikā) :** ity abhinandan
pravālādi-samūhair nata-śākhānāṁ tarūṇāṁ madhyena yamunāṁ prāptaḥ
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** utkaraḥ samūhaḥ \|

> samūhe ūrdhva-haste ca deśe kara-vivarjite \|
>
> utkaraḥ śaurya-sampanna udāre \|\| iti dharaṇiḥ \|

stavakāḥ puṣpa-gucchāḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** stavakāḥ puṣpāṇāṁ
patrāṇāṁ ca gucchāḥ, puṣpāṇi dalāni ca kevalāni, madhyeti
madhya-varti-vartmanety arthaḥ \| evaṁ tigma-tāpa-prāptis
tādṛśa-vṛkṣa-vargato dūragatiś ca sūcitā, ata eva iti vakṣyati, anyathā
teṣāṁ phalādinaiva kṣuc-chānti-sambhavāt, ata evānupabhojya-phalādikair
aśoka-tarubhir maṇḍita iti \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** stavakāḥ puṣpāṇāṁ gucchakāḥ
madhyena madhya-varti-vartmanety arthaḥ \| evaṁ tigma-tāpā-prāptiḥ
\|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pravālādibhir
nata-śākhānām \|\|36-38\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** janmanaḥ sāphalyam etāvad
eva prāṇādibhiḥ kṛtvā dehiṣu jīveṣu śreya ācaraṇaṁ yat syāt
pravālādibhir nartaśākhānām \|\|36.37\|\|

**\...**

**\|\| 10.22.37 \|\|**

tatra gāḥ pāyayitvāpaḥ sumṛṣṭāḥ śītalāḥ śivāḥ \|

tato nṛpa svayaṁ gopāḥ kāmaṁ svādu papur jalam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** yamunāyām \|
**tataḥ** go-jala-pānānantaram \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svabhāvena yamunāyā āpo
madhurā eva, tatra ca vṛndāvana-sambandhena parama-madhurā ity arthaḥ \|
śivāḥ sukhakarīḥ maṅgala-rūpā vā, tatas tad anantaram eva, yato gopāḥ
svayam iti sva-sukhād api tair gosukhasyādhika-manantāt \| yad vā,
svayaṁ bhagavan gopāś ca \| yad vā, svayam iti pātrādi-vyavadhānaṁ vinā
añjalibhir ity arthaḥ \|

nanu apo nāñjalinā pibet iti niṣedhaḥ śrūyate ? tatrāha---gopā iti,
teṣāṁ tad-yujyata eveti bhāvaḥ, vidhi-niṣedhān adhīnatvāt \| he nṛpeti
yathā tava prajā-pālanam eva mukhyam, tathā teṣāṁ gopālanam eva mukhyam
iti nija-sukhān apekṣayā, paścāt tat-pānaṁ yuktam eveti bhāvaḥ \|
sumṛṣṭā ity ādy uktyā svādutvādau sarvasmin guṇe siddhe\'pi punaḥ
svādujalam ity uktiḥ \| kāmaṁ yatheṣṭaṁ papur ity atra hetutvena \| yad
vā, śrī-yamunāyāṁ vidūrato bahula-pradeśaṁ vyāpyādau gavām antānāṁ ciraṁ
kramaśo jala-pānena jalakṣobhāc chītalatva-svacchatvayos tathā
sumṛṣṭatvasya cāpagamana-sambhave\'pi svādv eva papur iti jala-māhātmyam
uktam \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tasyāṁ sumṛṣṭā
ati-svacchāḥ śivāḥ ārogyakaratvena puṇya-pradatvena ca maṅgalakarāḥ
tatas tad anantaram eva yato gopāḥ tādṛśa-dharmā eva he nṛpati tava
prajā-pālanavat teṣām api go-pālanaṁ dharma iti bhāvaḥ svāsu bahu
paśu-saṅghais tat kṣobhe'pi sumṛṣṭatvādi-guṇa-yuṇa-yuktam evety arthaḥ
\| iti jala-māhātmyam uktam \| ataḥ kāmaṁ yatheṣṭam \| ata eva punar
jala-padaṁ sārthakam \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sumṛṣṭāḥ atisvacchāḥ svādu
paśu-saṅghais tal-lobhe'pi sumṛṣṭatvādi-guṇa-yuktam evety arthaḥ \| atha
kāmaṁ yatheṣṭam \| ata eva punar jalapadaṁ sārthakam \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.22.38 \|\|**

tasyā upavane kāmaṁ cārayantaḥ paśūn nṛpa \|

kṛṣṇa-rāmāv upāgamya kṣudhārtā idam abruvan \|\|

**śrīdhara-svāmī (bhāvārtha-dīpikā) :** kumārikābhyaḥ pūrvam eva tan
narmākulatayā agṛhīta-bhojyānām eva nirgamāt kṣudhārtā ity uktam
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra kecid ity-ādi-ślokaḥ
kvacid adhikaḥ \| tasyāḥ kālindyāḥ \| nityaṁ tu gṛhīta-bhojyā eva vanam
āyānti tad dine kumārikā-hāsyakaraṇārthaṁ vismṛta-bhojyā evāgatā iti
kṣudhārtā ity asya tātparyam \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upavane
prāyo\'śoka-taru-maṇḍita iti jñeyam, agre tathokteḥ \| kāmaṁ paśūnām
icchānusāreṇety arthaḥ \| ataḥ pari-bhramaṇena kṣud udbodhayan
yāmuna-jala-pānena ca tad upavane ca phalādy abhāvena kṣudhā ca,
bubhukṣayā ārtā duḥkhitā vyagrā vā santaḥ, yady api tayā tatra ca
śrī-bhagavat sākṣāt teṣām ārtatā na sambhavet, tathāpi
odana-yācanādi-dvārā yajña-patny anugrahāya śrī-bhagavataiva
tathācaritam iti jñeyam \| tatvatas tu śrī-bhagavata eva kāle kṣudhām
anumāya tadbhogārthaṁ vyājena tair eva tathā kṛtam iti \| upa samīpe
āgatya, dūroktau lajjāpatteḥ \| kiṁ vā, vakṣyamānārthasya gauravāya idaṁ
vakṣyamāṇam \| atra madhye\'dhyāyāpāto vakṣyamāṇa-līlā-viśeṣa-smṛtyā
pūrvavat kṣaṇaṁ śrī-bādarāyaṇeḥ stabdhatayā tat-kathā-vicchedāt \| yad
vā, tasya sugpyatā-bodhanāya kṣaṇaṁ maunāt \| evam antyatrāpy uhyam \|
he nṛpeti, vakṣyamāṇāś carya-līlā-śravaṇābhyantāvadhānārtham \| yad vā,
sadyo vārambāraṁ sambodhanasya kāraṇam iti śloke pūrvaṁ vivṛtam eva
\|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upavane
prāyo'śokataru-maṇḍita iti jñeyam \| agre tathokteḥ ataḥ phalādy
abhāvo\'pi sūcitaḥ kāmaṁ paśūnām icchānusāreṇety arthaḥ \| kṣudhārtā iti
śrī-rāma-kṛṣṇayor api kṣudanumānena viśeṣārtir jñeyā nija-tad dullekhas
tu prema-paripāṭī yājñikān prati tu vakṣyate rāmācyutau vo laṣato
bubhūkṣitau iti dināntaravat tad dine dadhyodanādy anānayanaṁ ca kenacin
miṣeṇa yajña-patnīnām anugrahāya śrī-bhagavataiva ghaṭitaṁ yāsām
utkarṣārtham eva yājñikānāṁ nikarṣo darśayiṣyate teṣāṁ tad darśanārtham
eva vṛkṣāḥ ślāghitā iti jñeyam \| upa-samīpe āgatya vakṣyamāṇārthasya
gauravāya idaṁ vakṣyamāṇām atrānavasare dhyāyāpāto
vakṣmāṇa-līlā-viśeṣa-smṛtyā pūrvavat kṣaṇaṁ śrī-bādarāyaṇeḥ stabdhatayā
tat kathā-viccedāt evam anyatrāpy ūhyaṁ he nṛpeti !
vakṣyamāṇāścarya-līlā-śravaṇe'py āvadhānārtham \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṣadhārttā iti śrī-kṛṣṇa-rāmayor
api kṣud-anumānena viśeṣārtir jñeyā nija-tad-ullekhas tat-prema-ghaṭita
iti jñeyam \|\|38\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyā yamunāyā upavane
prāyo'śokataru-maṇḍita iti bodhyam agre tathaivokteḥ ataḥ phalādy
abhāvaḥ kṣudhārtā iti śrī-kṛṣṇa-rāmayor api kṣudanumānena
viśeṣārtirjñeyā nijataduktistu premaparipāṭī yājñikān prati tu vakṣyate
rāmācyutau vo laṣato bubhukṣitāv iti eṣāṁ hares tanmitrāṇāṁ ca
kṣudabhakta brāhmaṇīcchoditā tad annarucirūpaiva nānyā vijighat sopipāsa
iti pratiṣedhāt tad-dine gṛhāddadhyodanādyānayanaṁ kenacinmiṣeṇa
bhagavataiva ghaṭitaṁ tad icchayaiva vṛndāśrayi phalādinārpitaṁ tac ca
yajña-patnī-prasāda-phalakam iti bodhyam \|\|38\|\|

iti sārārtha-darśinyāṁ harṣiṇyāṁ bhakta-cetasām \|

dvāviṁśo daśame'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe pūrvārdhe śrī-gopī-

vastrāpahāro nāma dvādaśo'dhyāyaḥ \|

\|\| 10.22 \|\|

**\...**

(10.23)

# atha trayoviṁśo'dhyāyaḥ

## anna-yācñā-miṣeṇa yajñapatnīṣv anugrahaḥ \|

**\|\| 10.23.1 \|\|**

**gopā ūcuḥ---**

**rāma rāma mahāvīrya kṛṣṇa duṣṭa-nibarhaṇa \|**

**eṣā vai bādhate kṣun nas tac-chāntiṁ kartum arhathaḥ \|\|**

**śrīdhara-svāmī (bhāvārtha-dīpikā) :**

trayo-viṁśe tato gopair anna-yācñāpadeśataḥ \|

tat patny-anugrahāt kṛṣṇo dīkṣitān anvatāpayat \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ jala-pānottaram \|
*tat-patnīnāṁ* dīkṣita-bhāryāṇām *anugrahāt* \| *apadeśaḥ* chadma \|\*\|
**duṣṭān nibarhati** hatīti tathā barha-hiṁsāyām ato tulya-pratyayaḥ \|
**kṣut** bhoktum icchā \| tasyāḥ **kṣudhaḥ** **śāntiṁ** praśamaṁ, śāntiḥ
praśama-maṅgale iti yādavaḥ \| kṣut khalu vai manuṣyasya bhrātṛvyaḥ iti
śruter asmākaṁ mahā-śatrum \| adhunā kṣud rūpaṁ ced dhantuṁ śaknutha,
tadaiva yuvayor mahā-bala-duṣṭa-hantṛtve sārthake jñāsyete iti narma
vyañjitam \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ramayati sarvān eva
sukhayatīti **rāmaḥ**, tat-sambodhanam, asmān api sukhayeti bhāvaḥ \|
vīpsā kṣudhārtyā, he mahā-bāho ! iti sāmarthya-viśeṣaṁ tatra sūcayanti,
mahā-vīryeti pāṭhe\'pi sa evārthaḥ \| **kṛṣṇa** ! he
paramānanda-ghana-mūrte ! atas tvadīyāṇāṁ kṣud-dūḥkham ayuktam iti
bhāvaḥ \| viśeṣataś ca, he duṣṭa-nibarhaṇeti kṣut kahalu vai manuṣyasya
bhātṛvya-śatruḥ iti śruteḥ \| asmākaṁ duḥkha-pradaṁ kṣud arim api
nāśayeti bhāvaḥ \| eṣā adhunā sākṣāt \| kiṁ vā, mukha-śoṣādi-lakṣaṇaiḥ
pratyakṣaṁ, vai niścitam, arhatha iti vinayoktyā avaśya-kṛtyatā bodhyate
\|

yad vā, yogyau bhavathaḥ, yogyatā cānvartha-sambodhanair eva sūcitā \|
sneha-viśeṣeṇa tayor abhedād dvau praty eva prārthanam, tatra
loka-vyavahārādy apekṣayādau jeṣṭhasya sambodhanam,

yad vā, rāmasyānādareṇa kṛṣṇa-prīty asampatteḥ, ata eva taṁ prati
dvisambodhanaṁ ca \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha te kṣudhārtā
sakhya-svabhāvān narma-viśeṣam avalambya tena prastutāṁ vṛkṣāṇāṁ
sarvārthadatām amanyamānāḥ sarvārtha-dānārthaṁ manuṣyāṇāṁ pracāraṁ
parityajya yasmān ihānītam eva prārthayante---rāmeti \| asmān api
ramayeti bhāvaḥ \| vīpsā kṣudhārtyāṁ he mahā-bāho iti sāmarthyam uktaṁ
mahā-vīryeti pāṭhe\'pi sa evarthaḥ kṛṣṇa ! paramānanda-ghana-mūrte !
atas tvadīyānāṁ kṣud-duḥkham ayuktam iti bhāvaḥ \| viśeṣataś ca he
duṣṭa-nibarhaṇeti kṣut khalu vai manuṣyasya bhrātṛvyaḥ iti śruteḥ \| na
asmākaṁ duḥkha-pradam etaṁ kṣud arim api nāśayeti bhāvaḥ \|
sneha-viśeṣeṇa tayor abhedāt dvau praty eva tatrādau rāma-sambodhanaṁ
tatraivāmreḍitaṁ ca loka-maryādānurūpeṇa tad-gauraveṇaiva śrī-kṛṣṇasya
sukhāt svayaṁ ca vakṣyate kīrtayantaḥ ity-ādi eṣā
dussahatvenānubhūyamānā **arhathaḥ** yogyau ity āvaśyakatvam api sūcitaṁ
vastuta iyam apy ekā krīḍaiva \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
yañja-patnī-janānukampā-līlām avatārayituṁ kṣut-pīḍita-gopa-vāloktiṁ
prapañcayati---rāma rāmetity-ādi \| eṣeti duḥsahety arthaḥ \| yady api
bhrātarāv eva vijñāpitau gopārbhakaiḥ, tathāpi rāmas tat-samādhānaṁ
cintayituṁ nāśakan \| samartho'pi bhāgavataḥ samīpe sāmarthyaṁ na
prakaṭayatīti \| bhagavāṁs tu tat samādhatta ity āha---itīty ādi \| iti
gopair vijñāpito bhagavān idam abravīt \| jagadīśvaro'pi bhaktāyā
vipra-bhāryāyāḥ prasīdan, sarva-samo'pi bhakta-priya ity arthaḥ \|
bhaktāyā iti jātāv eka-vacanam \| athavā, tyakṣyamāṇa-dehāṁ prati \|
yadapi tad-anyāḥ sākṣād dadṛśuḥ, tathāpi tasyāḥ
prākṛta-deha-tyāgenāprākṛta-deham āsādya gopāṅganābhiḥ saha
tat-kālāṅga-saṅga-bhāganatvāt \| tāstu vilambenaiva prāpsyantīti
tābhyo'syāḥ saubhāgyātiśaya ity arthaḥ \|\|1.2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

trayoviṁśe 'nna-yācñā nādṛtair gopaiḥ punaś ca sā \|

patnīnāṁ prema viprāṇām anutāpaś ca varṇyate \|\|

**kṣun na** iti kṣut khalu vai manuṣyasya bhrātṛvyaḥ iti śruter asmākaṁ
kṣun mahā śatrum, adhunā hantuṁ cet śaknuthas tadaiva yuvayor
mahābala-duṣṭa-hantṛtve sārthake jñāsyete iti narma-vyañjitam \|\|1\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**

trayoviṁśe tv anna-yācñā gopair viprān prati prabhoḥ \|

tat-patnīnāṁ parāṁ bhaktis teṣāṁ tāpaś ca varṇyate \|\|

**eṣā kṣun no bādhata** iti asyā vināśe kṛte yuvayos tādṛśatvaṁ vidma
iti narma vyajyate \|\|1

**\...**

**\|\| 10.23.2 \|\|**

**śrī-śuka uvāca---**

**iti vijñāpito gopair bhagavān devakī-sutaḥ \|**

**bhaktāyā vipra-bhāryāyāḥ prasīdann idam abravīt \|\|**

**śrīdhara-svāmī (bhāvārtha-dīpikā) :** bhaktāyā ity eka-vacanaṁ sadyaḥ
sāyujyābhiprāyeṇa \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyāsāṁ kālāntare mokṣād
ekatvam \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yady api ubhāv eva
gopair vijñāpitau, tathāpi bhagavān śrī-kṛṣṇa evovāca \| kutaḥ ?
tatrāha---bhaktāyā ity-ādi \| **bhaktāyā vipra-bharyāyāḥ** **prasīdan**
\|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity anena prakāreṇedaṁ vā
pūrvoktaṁ viśeṣeṇa stuty-ādinā kṣudhārti-vyañjanena ca jñāpitaḥ san,
**jagadīśvaraḥ** sarva-śaktimān api idaṁ vakṣyamāṇam abravīt \| kutaḥ?
**vipra-bhāryāyā** iti jātav ekatvam, tāḥ prati **prasīdan** anugrahaṁ
kartum icchan \| tatra hetuḥ---**bhaktāyāś** ciraṁ bhagavati
śraddhādarādi-yuktāyāḥ kṛta-bhajanāyā vā \| tathāpy ādau vipreṣu yācanaṁ
tāsām eva māhātmya-pradarśanāya, tac cāgre vyaktaṁ bhāvi \| nanu tāsāṁ
bhaktatvaṁ kathatvaṁ kathaṁ jātam ? tatrāha---**bhagavan** tasya
bhagavattā-viśeṣa-prakaṭanenety arthaḥ \|

yad vā, **bhakta-vatsala** ity anuyācanādi-dvāreṇa prasāda-viśeṣe hetuḥ
\| ato dvau prati prārthane\'pi tenevottaritam, sarvārthā tatra tasyaiva
yogyatvāt \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān sarva-śaktimān api
idaṁ vakṣyamāṇam abravīt \| kutaḥ ? **vipra-bhāryāyā** iti \| jātāv
ekatvaṁ sarvāsāṁ tāsām aviśeṣeṇopādānārthaṁ tāḥ prati **prasīdan**
anugrahaṁ kartum \| tatra hetuḥ---**bhaktāyāḥ** ciraṁ bhagavati
jāta-rateḥ \| tathāpy ādau vipreṣu vaśanaṁ tāsām eva
māhātmya-pradarśanāya tac cāgre vyaktaṁ bhāvi \|

nanu, tāsāṁ bhaktatvaṁ kathaṁ jātam ? tatrāha---**jagadīśvaraḥ**,
tadānīṁ jagaty api madhuram aiśvaryaṁ prakāśayati tasmin tasmin
parama-sukomala-hṛdayānāṁ tāsāṁ bhaktiḥ kathaṁ na jāyatām iti bhāvaḥ \|
devakī-suta iti pāṭhe sa eva bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhaktāyā iti jātāv eka-vacane
svabhāvataḥ kṛṣṇa-pradhāna-cetastyen-āhuḥ \|\|2.5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vipra-bhāryāyā** iti jātāv
ekatvaṁ bhaktāyā iti tāsāṁ bhaktim anusmṛtya sadya eva **prasīdan** \|
kiṁ ca, tāsv ekasyāṁ tu bhaviṣyantīṁ daśamīṁ daśām anusmṛtya prakarṣeṇa
sīdan śocamānaś cety artha-dvaya-lābhārtham ekatvam iti kecit \|\|2\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : vipra-bhāryāyā** iti
jātyaikatvaṁ sarvāsu tat-prasādāt \|\|2\|\|

**\...**

**\|\| 10.23.3 \|\|**

**prayāta deva-yajanaṁ brāhmaṇā brahma-vādinaḥ \|**

**satram āngirasaṁ nāma hy āsate svarga-kāmyayā \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : āṅgirasam** aṅgirasā
bṛhaspatinoktaṁ bṛhaspatī-savam iti vā \| **āsate** kurvate, āsata iti
prathame (1.1.4) vyākhyātam \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : deva-yajanaṁ** yajña-vāṭam
\| **brahma-vādino** veda-ghoṣaṇa-śīlāḥ, na tu vedārtha-vida ity arthaḥ
\| yad vā, brahmaṇi vede te na vāda-śīlāḥ, na tu tat-sāraṁ vidantīty
arthaḥ \| ata eva **svarga-kāmyayā** **satraṁ** yajñam **āsate**
anutiṣṭhantīty arthaḥ \| **hi** niścitam \| kīrtayanta \[10.23.4\]
ity-ādy-uktir yady api sarva-sad-guṇa-nidhes tasya vinayādi-svabhāvata
eva, tathāpi teṣāṁ svarga-kāmyayātmany anādaram abhipretāḥ \| mama ceti
gauṇatayā nirdiṣṭam \| anyat tair vyākhyātam \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : deva-yajanaṁ** yajña-vāṭam \|
**brahma-vādinaḥ** veda-ghoṣaṇa-śīlāḥ, na tu vedārtha-vida iti
gūḍho'bhiprāyaḥ \| ata eva **svarga-kāmyayā** **satraṁ** yajñam
**āsate** anutiṣṭhantīty uktam \| **hi** niścitam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ tat ? ity
āha---prayātety-ādi dvābhyām \| bhagavata āryasyāgrajasya mama cābhidhāṁ
kīrtaya'nta iti dvayor abhidhānaṁ sa-tātparyakam \| tad yathā,
mamābhidhām ity ukte jyāyaso gaurava-hāniḥ, āryasyety ukteḥ kadācin na
prayaccha'ntīti yady api te na dāsyantīti svayam eva sārvajñajjānāti,
tathāpi karma-niṣṭhāḥ prāyo bahirmukhā iti lokān pratyāyayituṁ tathā \|
ata evoktaṁ svarga-kāmāyeti \|\|3.4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tapo-vidyā-dharmādimatsv
api vipreṣu bhakty-abhāvān na me prasādas tapa-ādi-rahitāsv api
tat-patnīṣu bhakti-sadbhāvān mat-prasāda ity artha-dvayam ekasyāṁ
brāhmaṇa-jātāv eva krameṇa jñāpayituṁ prathamaṁ gopān brāhmaṇa-sannidhau
prasthāpayann āha---prayāteti \|\|3\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** upavīta-saṁskārādyaiḥ
kevalair dharmaiḥ prasādo na bhavet kintu bhaktaivety ekasyām eva
brāhmaṇa-jātau kramād bodhanāyādau tad-viśiṣṭān viprān prati gopān
preṣayann āha---prayāteti \| **deva-yajanaṁ** yajña-sthānaṁ **brahma**
vedas tad-**vādinaḥ** \|\|3\|\|

**\...**

**\|\| 10.23.4 \|\|**

**tatra gatvaudanaṁ gopā yācatāsmad-visarjitāḥ \|**

**kīrtayanto bhagavata āryasya mama cābhidhām \|\|**

**śrīdhara-svāmī (bhāvārtha-dīpikā) :** asmad-visarjitā āvābhyāṁ
prahitāḥ santo yācadhvam \| yuṣmākaṁ kā tatra lajjā \| nanu tathāpy
apātratvād asmabhyaṁ kam iti dāsyāntīti cet tatrāha---kīrtayanta iti
\|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra yajñaśālāyām \|
yuṣmākaṁ gopānām \| tatra yācane \| āryasya śrī-rāmasya \| āryasya
baladevasya prathamām abhidhāṁ kīrtayanta iti matto vaiśya-jāteḥ
sakāśādāryaṁ kṣatriya-jātiṁ kiñcid arbhyahitatvena dāna-pātraṁ matvāpi
yadi te bahir darśito vaḥ kiñcid-dāsyanti tad api bhadram iti bhāvaḥ \|
abhidhāṁ nāma abhidhānaṁ ca nāma ca ity arthaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi vaiṣṇavānām
asmākaṁ tadodana-yācñyālam, tatrāha---asmad-visarjitā āvayoḥ prerakatvān
na tad-doṣo yuṣmāsu prasajjetety arthaḥ \| nanu anugeṣv api doṣa
prasaktaḥ syād eva, tatrāha---**kīrtayanta** iti \| asman-nāma-kīrtanena
tad-doṣo naṅkṣyatīti bhāvaḥ \| kutaḥ ? **bhagavataḥ** sarva-śaktimataḥ
\| evaṁ yācakān prati bhagavan-nāma-kīrtana-pūrvaka-yācana-prakāraś ca
śikṣitaḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadi tu saṅkocaṁ manyadhve,
tarhy yāvayor eva nideśa-kāritvenātmānaṁ rūpāpayata, na tu
pitrādi-nāmnety abhiprety āha---**asmad-visarjitā** iti \| tatra ca
viśeṣam āha---**kīrtayanta** iti \| bhagavato mahā-prabhāvasyeti tatra
yukti-śoktā mama ca tat-sambandhenety arthaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yācata** yācadhvam \|
**kīrtayanta** iti āvābhyām api sva-nāmnāpi prabodhayitum aśakyā īdṛśī
teṣāṁ viduṣāṁ nidreti jñāpayitum uktaṁ **āryasya** baladevasya prathamam
**abhidhāḥ** kīrtayanta iti matto vaiśya-jāteḥ sakāśād āryaṁ
kṣatriya-jātiṁ kiñcid abhyarhitatvena dāna-pātraṁ matvāpi yadi te
bahir-darśiṇo vaḥ kiñcid dāsyanti, tad api bhadram ity abhiprāyeṇa
\|\|4\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** āvābhyāṁ visarjitāḥ
preṣitāḥ santo yācadhvaṁ nanu, gopebhyaḥ kathaṁ brahmaṇā dadyurdattaṁ vā
kathaṁ grahīṣyāmaḥ pratigrahāpātratvāt tatrāha---āryasya baladevasya
mama cābhidhāṁ kīrtayanta ity āvayoḥ pātratvāt---

> ataḥ pātrataraḥ ko'nyas triṣu lokeṣu vidyate \|
>
> kṛṣṇāt kamala-patrākṣāt deva-devāj janārdanāt \|\| iti smṛteḥ
> \|\|4\|\|

**\...**

**\|\| 10.23.5 \|\|**

**ity ādiṣṭā bhagavatā gatvāyācanta te tathā \|**

**kṛtāñjali-puṭā viprān daṇḍavat patitā bhuvi \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : te** gopāḥ \| yathā
bhagavatoktaṁ, **tathā** tena prakāreṇa \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti bhagavatādiṣṭā iti
tad-ājñā-pālanasyāvaśyakatvād ity arthaḥ \| tatheti yathā tenādiṣṭaṁ,
tenaiva prakāreṇeti gopānāṁ teṣv anādaram ālakṣya brahmaṇān prati
bhaktyā praṇāmādikam api tenaivādiṣṭam iti bodhayati \| yad vā,
śrī-vaiṣṇava-pravarāṇāṁ teṣāṁ svabhāvato vipreṣu bhaktir asty eva, tataś
ca tathā tena nāma-kīrtanādi-prakāreṇa ayācanteti \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ity ādiṣṭā** iti
tad-ādeśa-gauraveṇaivety arthaḥ \| yājñikānāṁ dauḥśīlyaṁ viśeṣayituṁ
teṣāṁ sauśīlyam āha---kṛteti \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ viśvastāḥ santo
vraja-bālās tvaritam eva tatra jagmur ity āha---ity ādiṣṭā iti dvābhyām
\| kṛṣṇasyādeśa-kāriṇas tatrāpi rāma-preritān no'smān prāptān jānīta,
svato vayaṁ prāptā iti na jānīteti bhāvaḥ \|\|5.10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṛtāñjali-puṭā** iti svīyāṁ
sauśīlyam abhivyañjayitum \| tac ca tadānīṁ bhikṣā-prāpty-arthakam eva
\| **daṇḍavat patitā** iti svīya vraja-stha-viprebhyo'pi sakāśāt tān
atitejasvino matvā ity arthaḥ \|\|5\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** bhuvi daṇḍavat patitā iti
sauśīlyāt teṣu teṣāṁ bhakti-bharaḥ \|\|5\|\|

**\...**

**\|\| 10.23.6 \|\|**

**he bhūmi-devāḥ śṛṇuta kṛṣṇasyādeśa-kāriṇaḥ \|**

**prāptān jānīta bhadraṁ vo gopān no rāma-coditān \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhūmi-devo dvijottamaḥ iti
halāyudhaḥ \| **ādeśa** ājñā \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yady api āryasya mama
cābhidhām \[10.23.4\] iti dvayor nāmnā yācateti bhagavatoktam, tathāpi
**he bhūmidevāḥ ! śṛṇuta kṛṣṇasyādeśa-kāriṇaḥ** iti prādhānyena
kṛṣṇasyaiva nāmābhidadhuḥ \| **rāmeṇa coditān** preritān rāmeṇa ca
uditān iti vā rāmasya nāma paścād evābhidadhuḥ---teṣāṁ taṁ prati
siddha-saṅkalpatayā śataśo\'nubhavāt \|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evāha---he bhūmīti !
he bhūmi-devā iti bhaktyā viprāṇāṁ sambodhanam, yady api āryasyeti
śrī-kṛṣṇenādau nirdiṣṭaṁ tathāpi teṣāṁ svabhāvataḥ kṛṣṇe bhakti-viśeṣeṇa
kṛṣṇasyādeśakāriṇaḥ sevakān iti prāg uktiḥ, prāptān āgatān tac chravaṇe
ādaram anālakṣya teṣāṁ mahāparādhaṁ matvā kṛpayā kṣemam āśāsate---vo
bhadram astviti \| yad vā, bhakty uktisvabhāva eva yācakarīty anusārād
vā \|

nanu kṛṣṇa-sevakā yūyaṁ katham atrāgatāḥ ? tatrāhuḥ---rāmeti \|
kṛṣṇājñāyā rāmeṇa preṣaṇād ity arthaḥ \| evam ātmanāṁ
śrī-kṛṣṇa-rāmānugatvaṁ tathā kṛṣṇe bhaktyādhikyaṁ tathā kṛṣṇasya
māhātmyaṁ ca rāmato\'dhikaṁ bodhitam \|

yad vā, kṛṣṇasyādeśa-kāriṇa iti kṛṣṇādeśena rāmeṇa coditā iti
rāma-preraṇayā ca prāptān ity arthaḥ \| evaṁ dvābhyām eva preṣaṇaṁ
jñāpitam, tathāpi kṛṣṇād iṣṭa-kramātikramas teṣāṁ kṛṣṇe bhakti-svabhāvād
eva kṛṣṇa-rāma-nāmnor anvarthatayā \| kiṁ vā, tat tat-sañjñayaiva
māhātmya-bhareṇa sarvatra suprasiddhyā tayor aiśvaryaṁ sūcitam \| atas
tat-sevakā vayaṁ tad ājñayaivāgatāḥ smaḥ, na tu svayam ity arthaḥ
\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he bhūmi-devāḥ ! iti bhaktyā
sambodhanaṁ svabhāvataḥ kṛṣṇa-pradhāna-cetas tvenāhuḥ---kṛṣṇasyeti \|
śrī-kṛṣṇokti-krama-vismṛtim abhinīyāhuḥ---rāmeti \| tatra preṣaṇe tu
rāmādeśa eva mukhya ity arthaḥ \| ata eva tat-samvaraṇārthaṁ madhyaṁ
bhadraṁ va iti sa sambhramādaroktiḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇasyeti śrī-kṛṣṇoktiḥ
krama-vismṛtim abhinīya tat-sasmaraṇārthaṁ sādaraṁ kiñcid āhur bhadram
iti śrī-kṛṣṇādeśavad āhuḥ---rāmeti \|\|6.7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇasyādeśa-kāriṇa iti
tasya nanda-rāja-putratvena rāmataḥ sakāśād aiśvaryāt; rāma-coditān ity
asmad-dvārā rāma evānnaṁ prathamaṁ bhikṣate ity abhiprāyeṇa \|\|6\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** he bhūmidevā ! viprā !
rāmeṇa preṣitān kṛṣṇasyājñāvahān asmān jānīta \|\|6\|\|

**\...**

**\|\| 10.23.7 \|\|**

**gāś cārayantāv avidūra odanaṁ**

**rāmācyutau vo laṣato bubhukṣitau \|**

**tayor dvijā odanam arthinor yadi**

**śraddhā ca vo yacchata dharma-vittamāḥ \|\|**

**śrīdhara-svāmī (bhāvārtha-dīpikā) : avidūre** vartamānau santau **vo**
yad **annaṁ** tal-**laṣato**'bhilaṣataḥ \| **vaḥ odanaṁ śraddhā ca yady
asti,** tarhi **yacchata** iti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu, tau na brāhmaṇau
kathaṁ brahmaṇa-bhojanāt pūrvaṁ tābhyāṁ dāsyāmaḥ?
tatrāhuḥ---bubhukṣitau \| annasya kṣukṣitaḥ pātram iti smṛtiṁ
[jānīthaiveti]{.mark} bhāvaḥ \| mim apy avadatas tān punar āhuḥ---he
dvijās tayor arthinor vo yadi śraddhā, tarhi yacchata nī cen neti brūta,
vayaṁ parāvṛtya yāma iti bhāvaḥ \| dharma-vittamā atrānvaya-vyatirekayor
dharmādharmau vayaṁ punaḥ kiṁ brūma iti bhāvaḥ \| śleṣeṇa yayor nāmnaiva
sarva-jagad apy atidrutībhūyānurajyati tau rāma-kṛṣṇāv atikṣudhārtāv
ādināv api śrutvā yat tu tūṣṇīṁ bhavatha ato yūyaṁ dvijāḥ
pitṛ-dvaya-jātā evety ākṣepaś ca \| dharma-vittamā iti
viparīta-lakṣaṇayā \|

yad vā, dharmo dharma-viduttamāḥ iti sahasra-nāmasu dharma-vidvaristasya
tamo'jñānaṁ yeṣāṁ te tathā \| sāntānām [adantatvādāṣatvād]{.mark} vā
rūpa-siddhaiḥ hari-vimukhā ity arthaḥ \| śraddhāstikyābhilāṣayoḥ iti
yādavaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kim arthaṁ prāptāḥ sthaḥ
? tatrāhuḥ---gā iti \| nanu katham avidūre tau ? tatrāhuḥ---gāś
cārayantāv iti \| iti māna-rākṣāyai tatrānnārthāgamanaṁ parihṛtam, annam
ity atra odanam iti pāṭhaḥ \| kvacit \| tathāpi yad annam iti teṣāṁ
vyākhyāpi saṅgacchetaiva, anna-mātrānusārāt, odana-śabdena prāyo bhaktam
evocyate, tasyaiva sukha-bhojyatvāt \|

yad vā, kuto bubhukṣitau ? tatrāhuḥ---gāś cārayantau gocāraṇena tatra ca
dūrāgamanena śramād ity arthaḥ \| yady api ta eva bubhukṣitāḥ na ca tau
kṣudhārtau ity ukteḥ, tathāpi bubhukṣitāv iti tayor bubhukṣayaivānn
aprāpti-siddheḥ \| kiṁ vā, sneha-viśeṣeṇa nija-kṣudhayā tayor api
kṣud-anumānād eva,

yad vā, tau kuto\'tra nāyātau ? tatrāhuḥ---gā iti \| tau vinā gavāṁ
rakṣā na bhaved iti bhāvaḥ \|

nanu smprati kutra tau tiṣṭataḥ ? tatrāha---avidūre prāyo nikaṭa evety
arthaḥ \| rāmācyutāv iti dvandva-samāsato brahmaṇebhyo bhayena
jñeṣṭha-krameṇa nirdiṣṭaḥ, loka rakaṇād rāmaḥ, sarva-guṇāt
cyuti-rahito\'kyuta\'cyuta iti māhātmyamannalabdhaye dhvanitam \| bho
yuṣmākam evānnam iti tad itarānnaṁ rirastam \|

nanu tathāpi satraṁ parityajya gantuṁ na śakyate, tatrāhuḥ---yacchata
asmāsv eva samarpayateti \| cakārādonaś ca yady asti,
sato\'dhibhyo\'pradānam adharma iti bhāvaḥ \| ata evāhuḥ---he
dharma-vittamā iti \|

yad vā, nanu dānasya pātraṁ vipra eva, na tvanyaḥ ? tatrāhuḥ---annasya
kṣadhitaḥ pātram iti dharmo dharma-śastraṁ vā bhavadbhir nitarāṁ jñāyata
eva, anyathā tv adharma evety arthaḥ \| tama-pratyataḥ stuty artham eva,
na tu tattvataḥ, dharma-tattvājñānāt \| evam agre sattamā iti ca
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kim arthaṁ prāptāḥ stha
tatrāha---gā iti \| nanu, katham avidūre tau tadvāhuḥ gāś cārayantāv iti
\| māna-rakṣāyai tatrānnārthāgamanaṁ parihṛtaṁ annam iti svāmi-pāṭhaḥ
odanam iti pāṭho bahutra arthas tu samānaḥ bhis sāstrī bhaktam
andhonna-modano strī sa dīdiviḥ ity amaraḥ \| yad vā, kuto bubhukṣitau ?
tatrāhuḥ---**gāś cārayantau** gocāraṇena \| tatra ca dūrāgamanena
pariśramād ity arthaḥ \| bubhukṣitāv iti tayor eva
bubhukṣayānna-prāpti-siddheḥ \| yad vā, tau kuto'tra nāyātau ?
tatrāhuḥ---gā iti \| tau vinā gavāṁ rakṣā na bhaved iti bhāvaḥ \|

nanu, samprati kutra tau tiṣṭhataḥ ? tatrāhuḥ---**avidūre** prāyo nikaṭa
evety arthaḥ \| idaṁ nija-vacana-prāmāṇyāya teṣāṁ saṅkocanāya ca
rāmācyutāv iti brāhmaṇebhyo bhayena jyeṣṭha-krameṇa nirdiṣṭaṁ
loka-ramaṇāt rāmaḥ sarva-guṇāt cyuti-rahita iti māhātmyanna-labdhaye
dhvanitaṁ vo yuṣmākam evānnam iti tad itarānnaṁ nirastam \|

nanu, tathāpi satraṁ parityajya gantuṁ na śakyate tatrāhuḥ yacchata
asmāsv eva samarpayateti yady astīti vinayaḥ atha ca
sato'rthibhyo'pradānam adharma iti gūḍho bhāvaḥ ata evāhuḥ
dharma-vittamā iti tamappratyayaḥ stuty artham eva na tu tattvataḥ
dharmatatvājñānāt evam agre sattamā iti ca \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vo yuṣmān \| **laṣataḥ**
bhikṣate \| **odanaṁ** annaṁ ceti pāṭha-dvayaṁ tulyārtham \| nanu, tau
brāhmaṇau na bhavata iti brāhmaṇa-bhojanāt pūrvaṁ kathaṁ dāsyāmaḥ ?
tatrāhuḥ--- **bubhūkṣitau** \| "annasya kṣudhitaḥ pātram" iti pramāṇaṁ
jānīthaiveti bhāvaḥ \| kim apy aprativadatas tān ālakṣya punar āhuḥ---he
**dvijāḥ** ! tayor arthinor vo yadi śraddhā asti, tarhi **yacchata**, no
cen neti brūta, vayaṁ parāvṛtya yāma iti bhāvaḥ \| **dharma-vittamā**
iti atra khalv anvaya-vyatirekayor dharmādharmau vayaṁ punaḥ kiṁ bruma
iti bhāvaḥ \| śleṣeṇa yayor nāmnaiva sarva-jagad apy atidrutī
bhūyānurajyati, tau rāma-kṛṣṇāv atikṣudhārtāv arthināv api śrutvā yat
tuṣṇīṁ bhavatha, ato yūyaṁ dvijāḥ pitṛ-dvaya-jātā evetyākṣepaś ca \|
dharma-vittamā iti viparīta-lakṣaṇayā \|\|7\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vo yuṣmākam odanaṁ laṣato
vāñchataḥ bhikṣete ity arthaḥ \| yato bubhukṣitau brahmaṇa-bhojanāt
pūrvaṁ tābhyām odanaḥ kathaṁ deya iti na vācyam annasya kṣudhitaḥ pātram
iti vakyād iti bhāvaḥ \| śleṣeṇa he dvijāḥ nikhilānandakarau tau
kṣudhārtāvarthināv api niśamya tūṣṇīṁ bhavād bhavantī dvipitṛkāḥ
pratīyante iti vyañjate dharmavittamā iti jahatsvārthayā \|\|7\|\|

**\...**

**\|\| 10.23.8 \|\|**

**dīkṣāyāḥ paśu-saṁsthāyāḥ sautrāmaṇyāś ca sattamāḥ \|**

**anyatra dīkṣitasyāpi nānnam aśnan hi duṣyati \|\|**

**śrīdhara-svāmī (bhāvārtha-dīpikā) :** dīkṣitā vayam abhojyānnā iti
vadiṣyantīti svayam evāśaṅkyāhuḥ\--**dīkṣāyā** ārabhya
agnīṣomīya-**paśv**-ālambhanāt pūrvaṁ doṣaḥ, na tato'**nyatra** \| tathā
**sautrāmaṇyāś** ca **anyatra** anyadā \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dīkṣitānnaṁ na bhoktavyam
iti śāstrād abhojyānnāḥ \| *ārabhya* prārabhya \| tato\'**nyatra**
paśv-ālambhāt paratra karmāntare \| āgnīṣomīyaṁ paśum ālabheta iti
vihitā **paśu-saṁsthā**, sautrāmaṇyāṁ surāgrahān gṛhnāti iti vihitā
**sautrāmaṇiḥ,** tābhyām **anyatra** ity arthaḥ \| dīkṣānantaraṁ
**paśu-saṁsthāyāḥ** āgnīṣomīya-paśv-ālambhanāt pūrvam eva doṣaḥ, **na**
tato\'**nyatra,** karmāntare pravṛttasya **annam aśnan na duṣyati** iti
\| paśu-saṁsthā cedānīṁ jātaiveti bhāvaḥ \| **sautrāmaṇyāṁ** tu
sarvadaiva duṣyatīty arthaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dīkṣāyā** ity-ādy-uktiḥ,
teṣāṁ svataḥ-pāṇḍityād eva \| tatra **sautrāmaṇyāś** ceti
dṛṣṭāntatvenoktam \| **hi** iti śāstra-prasiddhayā niścinvanti sma
\|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dīkṣāyā** ity-ādy-uktiḥ teṣāṁ
svābhāvika-paṇḍityaṁ vyanakti \| ataḥ **paśu-saṁsthā** ca jāteti
anuṣṭhāna-viśeṣeṇa paricitaṁ \| **hi** iti śāstra-prasiddhyā niścinvanti
sma \| dīkṣām ārabhya paśu-saṁsthātaḥ pūrvaṁ duṣyati, tato'**nyatra**
tataḥ paraṁ **na duṣyati** \| **sautrāmaṇyāś** cānyatra **na duṣyati,**
sautrāmaṇyāṁ tu duṣyatīty arthaḥ \| tad evam aparam api
samayāsamayādi-vicāraṁ jānantaṁ eva yācāmaha iti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dīkṣām ārabhya paśu-saṁsthānataḥ
pūrvaṁ duṣyati sautrāmaṇyāś ca sarvadaiva duṣyati tato 'nyatra na
duṣyatīty arthaḥ \|\|8.10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** "dīkṣitānnaṁ na bhuñjīta"
iti vacanāt dīkṣitā vayam abhojyānnā iti \| vadiṣyantīti svayam
evāśaṅkyāhuḥ, dīkṣāyā dīksānantaraṁ paśu-saṁsthāyāḥ agnīyomīya
paśvālambhanāt pūrvaṁ doṣaḥ na tato **'nyatra**, tataḥ parantu **annam
aśnan na** **duṣyati** iti paśusaṁsthā cedānīṁ jātaiveti bhāvaḥ \| tathā
**sautrāmaṇyā** anyatra na duṣyati sautrāmaṇyāntu sarvadaiva duṣyatīty
arthaḥ \|\|8\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu, dīkṣitā vayam
abhojyānnā dīkṣitānnaṁ na bhuñjīta iti vākyād iti vadisyato
vibhāvyāhuḥ---**dīkṣāyā** iti \| dīkṣānārabhya **paśu-saṁsthāyā**
agnīṣomīyapaśvālambhāt pūrvaṁ doṣo **na** tato'**nyatra** tataḥ paraṁ tu
annam aśnan na dūṣyatīti paśu-saṁsthā tv abhūd eveti bhāvaḥ \| tathā
**sautrāmaṇyāś** ca **anyatra na dūṣyati** \| tasyāṁ tu sarvadaiva
dūṣyatīty arthaḥ \| atraiṣām anadhīta-śāstrāṇam api bhagavat-pārṣadatvāt
svayaṁ pramātaḥ śastratvaṁ sūcyate \|\|8\|\|

**\...**

**\|\| 10.23.9 \|\|**

**iti te bhagavad-yācñāṁ śṛṇvanto \'pi na śuśruvuḥ \|**

**kṣudrāśā bhūrikarmāṇo bāliśā vṛddhamāninaḥ \|\|**

**śrīdhara-svāmī (bhāvārtha-dīpikā) :** kṣudre svargādāv āśā-mātraṁ
yeṣām \| bhūrīṇi kleśādhikāni karmāṇi yeṣām \| ato'jñā vṛthā
jñāna-vṛddhā iti mānavantaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te viprāḥ \| iti
gopokti-prakāreṇa \| bāliśāḥ mūrkhāḥ bāliśo bāla-mūrkhayoḥ iti \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagataḥ
ṣaḍaiśvarya-pari-pūrṇasyāpi kṛpayā yācyāṁ tenaivānnārthaṁ preṣītatvāt,
na śuśruvuḥ---mahābhimānena taṁ nādṛtavanta ity arthaḥ \| śrī-bhagavaty
anādareṇa tān viprān sakrodhaṁ nindanti---kṣudreti sārdha-dvayena \|
kṣudrāśā api bhūri-karmāṇaḥ, tathā vāliśā alpa-buddhayaḥ, tathāpi
vṛddhamāninaḥ \|

yad vā, svalpa-prameṇāpi bhagavad bhaktyā mahārthaḥ sidhyet, tad
ajānād-bāliśā eveti \|

nanu svargādy arthaṁ bhāvāt karma śrutyā vidhīyata eva,
tatrāha---vṛddheti \| ātmānaṁ jāna-vṛddhaṁ manyante, na tu tādṛśā ity
arthaḥ, tattvārthājñānāt \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itīti śrī-śukoktiḥ bhagavataḥ
sarvaiśvarya-paripūrṇasyāpi kṛpayā yāñcāṁ tenaivānnārthaṁ preṣitatvāt na
śuśruvuḥ mahābhimānena tāṁ nādṛtavanta ity arthaḥ \| tatra śrī-bhagavaty
anādareṇa tān viprān sakrodhaṁ nindati, kṣudreti sārdha-dvayena \|
kṣudrāśā api bhūri-karmāṇaḥ yato bāliśāḥ alpa-buddhayaḥ tathāpi
vṛddhamāninaḥ yad vā, svalpa-śrameṇāpi bhagavad bhaktyā mahārthaḥ
siddhyet tad ajñānād bāliśā eveti \|

nanu, kathaṁ tattvaṁ nānviṣyanti tatrāha---vṛddheti ātmānaṁ
jñāna-vṛddhaṁ manyanta iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, te śāstrajñā api
kathaṁ **na śuśruvus** tatra na vastutaḥ śāstrajñāḥ, pratyuta śāstram
adhītyādhyāpya ca mūrkhā eveti sakrodhaṁ tān ākṣipati, sārdha-dvayena \|
**kṣudre** svargādāv **āśā**-mātraṁ yeṣāṁ te **vṛddhamānina** eva, na tu
te jñānavṛddhāḥ \|\|9\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu, te vedajñā api
bhagavad-yāñcāṁ kuto na śuśruvus tatrāha---adhītādhyāpitavedā api
mūrkhāste iti sakrodhaṁ tānākṣipati kṣudreti \| kṣudre svargādāvevāśā
yeṣāṁ te vṛddhamāninī na tu jñāna-vṛddhāḥ \|\|9\|\|

**\...**

**\|\| 10.23.10 \|\|**

**deśaḥ kālaḥ pṛthag dravyaṁ mantra-tantra-rtvijo\'gnayaḥ \|**

**devatā yajamānaś ca kratur dharmaś ca yan-mayaḥ \|\|**

**śrīdhara-svāmī (bhāvārtha-dīpikā) :** nanu karma-kramam ullaṅghya
ādeśa-kāle'nyārtham annam anyasmai kathaṁ deyam ? tatrāha---deśa iti \|
**pṛthak** caru-puroḍāśādi-dravyam \| **tantraṁ** prayogaḥ \|
**dharmo**'pūrvam \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : deśaḥ**
kṛṣṇa-sāra-sañcāra-viṣayaḥ \| kālo vasantādiḥ \| **mantro**
devatā-prasāda-janaka-praṇavādiḥ \| **ṛtvijaḥ** ṣoḍaśa \| tathā
hi---brahmā udgātā hotā adhvaryuḥ brāhmaṇācchaṁsī, prastotā,
maitrāvaruṇaḥ, pratiprasthātā, pratihartā, potā, acchāvākaḥ, neṣṭā,
āgnīdhraḥ, subrahmaṇyaḥ, grāvastotā, unnetā \| eteṣāṁ karmāṇi tu
yajña-vidyāto\'vaseyāni \| **agnayaḥ**
āhavanīya-gārhapatya-dākṣiṇātya-sabhyāvasathyādayaḥ \| **devatā**
indrādayaḥ \| **yajamānaḥ** yajña-kartā \| kratur yajñogī \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam. na
vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tattvārtham evopadiśann
iva tesām ajñatvaṁ pradarśayan tān śocann ivāha---deśa iti dvābhyām \|
**pṛthak** bahu-vidham \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tattva-dṛṣṭyā teṣām
ajñatvaṁ jñāpayann āha---**deśa** iti yugmakena \| **pṛthag**
bahu-vidham \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu,
śāstra-vidita-deśa-kāla-pātrādi-kramam ullaṅghya katham anyārtham annam
anyasmai deyam ? tatrāha---deśa iti \| **pṛthag** bahu-vidham
caru-puroḍaśādi-**dravyam** \| **tantraṁ** prayogaḥ \|
**dharmo**\'pūrvam \| **yan-mayaḥ** yad aṁśāṁśa-vibhūti-rūpaḥ \|\|10\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu,
veda-vihita-deśa-kāla-pātrādi-kramam ullaṅghya katham anyārtham annam
anyasmai dātavyam ? tatrāha---pṛthag bahu-vidhaṁ dravyaṁ caru
puroḍaśādiḥ, tantraṁ prayogaḥ, dharmo\'pūrvam, yan-mayo yad
vibhūty-aṁśāṁśaḥ \|\|10\|\|

**\...**

**\|\| 10.23.11 \|\|**

**taṁ brahma paramaṁ sākṣād bhagavantam adhokṣajam \|**

**manuṣya-dṛṣṭyā duṣprajñā martyātmāno na menire \|\|**

**śrīdhara-svāmī (bhāvārtha-dīpikā) : manuṣyo**'yam iti **dṛṣṭyā**
**martyātmāno** brāhmaṇā vayaṁ mahānta iti manyamānāḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam śrī-kṛṣṇam \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** taṁ brahma paramaṁ
sākṣād aparokṣam anupahitaṁ bhagavantaṁ sarvaiśvaryaśālinan adhokṣaja
adhaḥkṛtam akṣajam indriya-jñānaṁ yatra, sānukampāsyavad-rūpaṁ
martyātmāno martya-dharmāṇo manuṣya-dṛṣṭyā ajñānena na menire \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tattvārtham evopadiśann
iva teṣām ajñatvaṁ pradarśayan tān śocann ivāha---deśa iti dvābhyām \|
pṛthak bahuvidham \| \[11\] bhavato dveṣādimayatve hetuḥ---paramaṁ
brahmeti \| ato bhagavantaṁ sarvaiśvarya-pūrṇam, ato\'dhokṣajam
indriyā-gocaram ity arthaḥ \| tatrāpi kṛpayā sākṣād-bhutam,

yad vā, brahmety anenaiva dveṣādimayatā darśitā, tatra ca paramam iti
sac cid ānanda-ghana-mūrtiṁ śrī-nārāyaṇam, tatra ca sākṣāt svayam eva na
tv avatārādi-rūpeṇa, tatrāpi bhagavantaṁ
nijāśeṣa-bhagavattā-prakaṭanaparaṁ śrī-mathurānātham ity arthaḥ \|
tatrāpy adhokṣajaṁ śakaṭādhas tāt patana-śaṅkaṭāt punar jātam iva, etan
nirukti-vistarac caturdaśādhyāye tan nirūpaṇe---garbha-gatasya \[bhā.pu.
10.14.12\] ity atra prokta eva, śrī-gokula-mahotsavam ity arthaḥ \|

tam api manuṣya-dṛṣṭyā na menire nādṛtavantaḥ, kutaḥ duṣprajñā
vicāra-hīnāḥ, tad api kutaḥ ? martyātmanaḥ, tair vyākhyātam eva \|

yad vā, martyānubhaviṣyamāṇa-maraṇa-lakṣaṇa-saṁsāraka ātmā svarūpaṁ
yeṣāṁ te, anyathā saṁsāra-mahā-ghora-duḥkha-bhayāpattiḥ \| etair eva
viprair agre vakṣyamāṇasya padyasyaiva tathā prāyas tad agrāpadyārthasya
cātroktis teṣām evoktānuvādena pramāṇa-viśeṣa-siddheḥ \| yad vā,
yajñaika-parāṇāṁ teṣāṁ tat tad apekṣayaika-vākyatāpatteḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavato deśādimayatve hetuḥ
paramaṁ brahmeti ato bhagavantaṁ sarvaiśvarya-paripūrṇam ato'dhokṣajam
indriyāgocaram ity arthaḥ \| tathāpi kṛpayā sākṣād bhūtaṁ tam api
manuṣya-dṛṣṭyā manuṣya-buddhyā na menire nādṛtavanta ity arthaḥ \| kuto
duṣprajñāḥ ? vicāra-hīnāḥ tad api kutaḥ martyātmānaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prājñam ity eka-deśa-dṛṣṭāntaḥ
\|\|11.30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : taṁ paramaṁ brahma**
adhokṣajam indriyāgocaram api kṛpayā pratyakṣībhūtam ity arthaḥ \|
**manuṣyo** jīva-viśeṣyo\'yam iti **dṛṣṭyā** **martyātmāno**
dehābhimāninaḥ \|\|11\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** bhagavato deśādimayatve
hetuḥ paramaṁ brahmeti śaktimatas tasya tat-tad-rūpatvāt
tadāyattavṛttikatvatadvyāpysatvābhyāṁ vā deśādīnāṁ bhagavantaṁ
pūrṇaṣaḍaiśvaryaṁ adhokṣājam indriyāgamyam api kṛpayā pratyakṣam ity
arthaḥ \| manuṣya-dṛṣṭyā jīva-viśeṣa-buddhyā martyātmāno dehābhimāninaḥ
\|\|11\|\|

**\...**

**\|\| 10.23.12 \|\|**

na te yad om iti procur na neti ca parantapa \|

gopā nirāśāḥ pratyetya tathocuḥ kṛṣṇarāmayoḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te viprāḥ \| om iti
aṅgīkṛtam iti om ity aṅgīkāre brahmaṇi ca neti na dāsyāma iti ca \|
pratyetya pratyāgatya \| tathobhayam om iti neti cate na brūvantīty ūcuḥ
\| om iti na procur iti---samprati brāhmāṇa-bhojanāt pūrvam eva
gopālakebhyaḥ kathaṁ dāsyāma iti bhāvaḥ \| neti ca naprocur
iti---brahmaṇa-bhojanottaraṁ yady annānyurvaritāni bhaviṣyanti tarhi
dāsyāma iti bhāvaḥ \| kṣudādhāyā api prāṇa-prahārī kṣudhā ity ukteḥ
śatru-kārya-prāṇa-haraṇa-kartrītvena śatrutvam \| tvaṁ tu parantaposīti
kṣud-vyākulo na bhavasīti sambuddhy abhiprāyaḥ \|

yad vā, rājñaḥ krodhāvirbhām ālakṣya śrī-śukaḥ---he parantapeti \|
tadānīṁ yadi tvaṁ rājā bhaviṣyas tadā brahmaṇya-cūḍā-maṇir api tān
brāhmaṇān śatrū-nivāvaśyamadaṇḍayiṣya iti bhāvaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** om iti svīkāre, dāsyāma
iti na procuḥ, na pratyuttaraṁ daduḥ, na dāsyāma iti ca na procuḥ,
dumāna-grastatayātyantāvajñānāṁ \| he parantapeti paraṁ mad alakṣaṇaṁ
śatruṁ bhavad dṛg eva niyantuṁ śaknoti, na tv anya iti bhāvaḥ \| yad vā,
tadṛśam avaiṣṇava-rūpa-śatruṁ rājyān niḥsāraya daṇḍaya cety arthaḥ \|

yad vā, tān prati rājño\'ntaḥkrodham ālakṣya tad upaśamanārthaṁ
sambodhayati---param iti \| krodhaṁ saṁharety arthaḥ \| praty etya
nivṛttya, tatheti nijoktādikaṁ vipra-ceṣṭitaṁ cocuḥ \| kṛṣṇa-rāmayor iti
kṛṣṇena preṣitatvād ādau kṛṣṇaṁ prati paścād rāmaṁ prati \|

yad vā, kṛṣāṇādareṇa rāmasya krodha-śaṅkayā taṁ prati gauṇatvenoktyā
tasya paścān nirdeśaḥ \| yad vā, sarvathā śrī-kṛṣṇasyaiva prādhānyāt
\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** om iti svīkāre dāsyāma iti na
procuḥ na dāsyāma iti ca na procuḥ durabhimānagrastatayā atyantāvajñānāt
he parantapeti paraṁ mad alakṣaṇaṁ śatruṁ bhavād dṛg eva niyantuṁ
śaknoti na tv anya iti bhāvaḥ tatheti nijoktādikaṁ vipra-ceṣṭitaṁ cocuḥ
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha teṣāṁ niveditaṁ
śrutvāpi te na śuśruvur ititān nindann āha---taṁ brahmety-ādi \| taṁ
śrī-kṛṣṇaṁ sākṣād aparokṣaṁ paramaṁ brahma paramam iti sākāraparam,
anyathā sarvaṁ brahmeti na saṅgacchate \| te martyātmāno martyā viprā na
menire parama-brahmatvena na viduḥ \| kutaḥ ? manuṣya-dṛṣṭyā
manuṣyākāradṛṣṭyā, atra-eva duṣprajñā mūrkhāḥ, narākṛti paraṁ brahmety
vidvāṁsaḥ \| vastutas tu bhagavad anugrahābhāvān na
tat-tattvajñāḥ-tattattva-jñāne tad anugrahajanya-jñānasyaiva pramāṇatve
nirṇītatvāt tathāpi te deva padāmbujadvaya-prasāda-leśānugṛhīta eva
\[bhā.pu 10.14.29\] ity āder uktatvāt \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : om iti na procur** iti
samprati brāhmaṇa-bhojana-niṣpatteḥ pūrvam eva gopālakebhyaḥ kathaṁ
dāsyāma iti bhāvaḥ \| **neti ca naprocur** iti yadi
brāhmaṇādibhojana-niṣpatty anantaram annān yurvaritāni bhaviṣyanti, tadā
dāsyāmo 'pīti bhāvaḥ tadā rājño 'pi krodham udbhūtamā-lakṣya
sambodhayati, he **parantapa** iti \| tadānīṁ yadi tvaṁ rājābhaviṣyaḥ
tadā brahmaṇya-cuḍāmaṇir api tān brāhmaṇān śatrūniva avaśyam adaṇḍayiṣya
iti bhāvaḥ \|\|12\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** om iti svīkāre, om ity
anumatau proktam iti viśvaḥ \| dāsyāma iti na procuḥ na dāsyāma iti ca
na procuḥ durabhimāna-grastatayā atyantāvajñānāt tatheti nijokty-ādikaṁ
vipra-ceṣṭāṁ procuḥ \|\|12\|\|

**\...**

**\|\| 10.23.13 \|\|**

tad upākarṇya bhagavān prahasya jagadīśvara \|

vyājahāra punar gopān darśayal laukikīṁ gatim \|\|

**śrīdhara-svāmī (bhāvārtha-dīpikā) : laukikīṁ gatiṁ** nahi kāryārthino
nirvidyante ko vā yācako na parābhūyata ity-ādi loka-sthitiṁ darśayan
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat gopa-vacaḥ \|
nirvidyante virajyante \| parābhūyate tiraskriyate'pi tu sarva eveti
bhāvaḥ \| prahasyeti \| ajña-virpeṣu kopānaucityād iti bhāvaḥ \|
laukikīṁ gatim iti \| yatra puruṣeṣu yācitaṁ na sidhyet tatra tat-patnyo
yācñā iti śikṣayann iti bhāvaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yady api dvaveva
prati-gaupair uktam, tathāpi kṛṣṇa-jñānādareṇa rāmaḥ krodhān naivāvadat,
śrī-kṛṣṇa eva praty āhety āha---tad iti \| upasamīpa evākarṇya tad
anādara-duḥkhena gopaiḥ śanair evokteḥ \|

yad vā, sahacarāṇāṁ duḥkhānutpattaye upahāsatayā śrutvā prahasya uccair
hasitvā teṣāṁ duṣprajñatvaṁ-durabhimānatvādi-mahimnā gopānāṁ
duḥkha-nivṛttaye vā, jagadīśvaro\'pīti teṣāṁ viprāṇāṁ niyantāpi
nāparādham amanyatety arthaḥ, yato bhagavān sarvajñaḥ, mama māyayā
mohitānāṁ teṣāṁ ko nāma doṣa iti bhāvaḥ \|

yad vā, paramadayā-guṇa-yukta iti \| anyat tair vyākhyātam \|

yad vā, yatra puruṣeṣu yācitaṁ na sidhyet tatra tat-patnīṣu yācitavyam
iti yācakān śikṣayann ity arthaḥ,

yad vā, nija-bhakteṣṭa-siddhy arthaṁ kathañcid api na nirviṇṇena bhāvyam
avaśyaṁ ca yatitavyam iti lokān śikṣayann ity arthaḥ \| ata eva pūrvaṁ
gopānāṁ kṣudhārty ukti-śravaṇa-mātreṇaiva vyagratayā duṣprajñeṣu teṣu
teṣv api sarvajña-śiromaṇināpy anugānāṁ prasthāpanaṁ paścāc ca
vicārodayāgnija-bhakta-janeṣu \|

yad vā, kāmināṁ veda-pāṭha-yāgaikaparatvādikaṁ durabhimānādi-doṣāya
duḥkhāyaiva ca kalpate, na ca kṣemāya, atas tad-rahitā eva paramottamā
iti tad vipra-patnī-vyavahāreṇa loke darśayitvam ity arthaḥ \|

yad vā, prāyo mayi yoṣitāṁ tādṛśa-bhāvavatāṁ ca janānāṁ yathā bhāvo na
tathā puṁsām iti laukika-tattvaṁ darśatitum, ata eva pūrvaṁ teṣu
prastāpanam iti \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yady api dvāv eva prati
gopair uktaṁ tathāpi śrī-rāmaḥ śrī-kṛṣṇājñānādara-jāta-krodhāt
śrī-kṛṣṇābhiprāya-jñānād vā naivāvadat śrī-kṛṣṇa eva-pratyāhety āha tad
iti \| upa-samipa evākarṇya tad anādara-duḥkhena gopaiḥ śanakair evokteḥ
prahasya uccair hasitvā tatra hetuḥ jagadīśvaraḥ sarva-niyantā bhagavān
sarvaiśvarya-pūrṇaś ca ataḥ kautuka-mātrārthaṁ tathā yācanaṁ tan nirāśe
ca hāsa evocita iti bhāvaḥ \| anyat taiḥ \|

yad vā, yatra puruṣeṣu yācitaṁ na siddhyet tatra tat patnīṣu yācitavyam
iti yācakān śikṣayann ity arthaḥ seyam apy ekā kautukamayī līlaiva
vastutas tu pūrva-nijoktarītyā vakṣebhyo manuṣyāṇāṁ nikarṣe jñāpite
viśeṣo\'py atrāstīty abhipretya svasminn abhaktānāṁ
veda-pāṭhayā-gaukaparatvādikaṁ durabhimānādi-doṣāya duḥkhāyaiva ca
kalpate na ca kṣemāya atas tad rahitā api mad bhaktāḥ paramottamā iti
tad vipra-tat patnī-vyavahāreṇa loke darśayitum ity arthaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : prahasyeti** ajña-vipreṣu
kopānaucityād iti bhāvaḥ **laukikī gatim** iti na hi kāryārthino
nirvidyante, ko vā yācako na parābhūyate iti lokasthitiṁ darśayan
\|\|13\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** prahasyeti \| ajñeṣu
vipreṣu krodhāyogyād iti bhāvaḥ \| darśayann iti kāryārthināṁ nirvedo na
yuktaḥ yācakasya kvacit parābhavaḥ syād eveti loka-sthitiṁ śikṣayann ity
arthaḥ \|\|13\|\|

**\...**

**\|\| 10.23.14 \|\|**

māṁ jñāpyata patnībhyaḥ sasankarṣaṇam āgatam \|

dāsyanti kāmam annaṁ vaḥ snigdhā mayy uṣitā dhiyā \|\|

**śrīdhara-svāmī (bhāvārtha-dīpikā) :** kevalaṁ dehena gṛhe vasanti
dhiyā ca mayy evoṣitāḥ \| yato mayi snigdhā ato dāsyantīti \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uṣitāḥ kṛta-nivāsāḥ \| māṁ
cintayantyaḥ sadety arthaḥ \| mām āgatam eva jñāpayata na tu vivakṣitaṁ,
bubhūkṣā lakṣaṇa-mad duḥkha-śravaṇasya sadya eva tad atisantāpakatvāt \|

nanu, tvad-bubhukṣājñāpanaṁ vinā katham annaṁ tā dāsyanti, tatrāha---vo
yuṣmabhyaṁ mat-sambandhenaiva yuṣmad-bubhukṣādarśanenaiva dāsyanti
\|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** māṁ jñāpayatety atra
prādhānyenātmanaṁ nirdiśati---tāsāṁ tatraivānuraktatvāt \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mām āgatam eva
jāyapayata, na ca bubhukṣitam, nāpi anna-yācanādikam api kuruta, yato
mad āgamana-jñāpanād eva dāsyantīty arthaḥ \| patnībhyaḥ, teṣāṁ yajñasya
ceti ca na nirdiṣṭam, teṣāṁ tāsu tat sambandhāyogyatvā \| kim ca,
svasmin tāsāṁ bhāva-viśeṣeṇa tatra śrī-balarāmasya gauṇatayā
saṅkarṣaṇa-sahitam ity uktam, saṅkarṣaṇa-śabdena tāsāṁ tasmin bhakty
artham ātmanā saha tasyāpṛthagbhāvo\'pi sūcitaḥ \|

nanu, patīnām anujñāṁ vinā tā api daduḥ, kathañcid dadānā api patibhir
vārayitavyā eva, tatrāha---snigdhā iti \| mad apekṣayā tāsāṁ teṣū
nādaraḥ, viśeṣataś cādhanā teṣāṁ durvyavahārena tān upekṣya dehenāpi
mayi samāgamiṣyanty eveti bhāvaḥ \| snigdhā iti yajña-patnīnāṁ
madhura-rati-yuktatve\'pi sāmānyatayoktiḥ, śrī-rāmādi-lajjātas tāsāṁ
svasmis tādṛśa-bhāvāprakāśanāt \| kiṁ vā, svasya tāsu tādṛśabhāvābhāvāt
\|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mamāgatam eva jñāpayata na ca
bubhukṣitaṁ nāpi anna-yācanādikam api kuruta yato mad āgamana-jñāpanād
eva dāsyantīty arthaḥ \| patnībhyaḥ teṣāṁ yajña-sambandhinībhyo
bhāryābhyaḥ patyur no yajña-saṁyoga iti smaraṇāt anena dharma-sambandha
eva taiḥ saha tāsām avaśiṣṭosti na tu kāma-sambandhaḥ mayi
gādha-bhāvatvād iti matam kiṁ ca, svasmin tāsāṁ bhāva-viśeṣeṇa tatra
śrī-baladevasya gauṇatayā saṅkarṣaṇa-sahitam ity uktaṁ saṅka-karṣaṇeti
tasya mahimanāmatvāt sākṣāt grahaṇam \|

nanu, patīnām anujñāṁ vinā kathaṁ tā api dadyuḥ kathañcid dadānā api
patibhir vārayitavyā eva tatrāha---snigdhā iti \| mad-apekṣayā tāsāṁ
teṣū nādara iti bhāvaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** māmāgatam eva jñāpayata,
natu bubhukṣitam, bubhukṣā-lakṣaṇa-mad-duḥkha-śravaṇasya sadya eva
tad-atisantāpakatvāt \| nanu, tad-bubhukṣā-jñāpanaṁ vinā katham annaṁ tā
dāsyanti tatrāha---vo yuṣmabhyaṁ mat-sambandhenaiva
yuṣmad-bubhukṣā-darśanenaiva dāsyanti \| nanu, tat-patayo vārayiṣyanti?
tatrāha---mayi snigdhāḥ snehavatyaḥ pati-vāraṇaṁ na mānayiṣyanti, yato
mayy eva dhiyā uṣitāḥ kevalaṁ dehenaiva pati-gṛhe vasantīty arthaḥ
\|\|14\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** mām āgatam eva jñāpayata,
na tu kṣudhita tac-chravaṇe tāsām atisantāpa-prasaṅgāt \|

nanu, tad vinā kathaṁ dadyus tatrāha---mayi snigdhā mat-sambandhenaiva
vaḥ kāmaṁ yatheṣṭam annaṁ dāsyanti \| nanu, patayo nivārayeyuḥ ?
tatrāha---dhiyā mayy evoṣitāḥ kevalena dehenaiva pati-gṛheṣu nivasantīti
tan nivāraṇaṁ na manyerann iti bhāvaḥ \|\|14\|\|

**\...**

**\|\| 10.23.15 \|\|**

gatvātha patnīśālāyāṁ dṛṣṭvāsīnāḥ svalankṛtāḥ \|

natvā dvijasatīr gopāḥ praśritā idam abruvan \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha bhagavat
preṣaṇottaram \| dvijasatīḥ brāhmaṇa-patnīḥ praśitāḥ namrāḥ santaḥ idaṁ
vakṣyamāṇam \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha śrī-bhagavad
vacanānantaram eva, āsīnā iti na pativat karma-vyagrāḥ, kintu
śrī-bhagavad-bhakteḥ sukhena susthatayā vartamānā ity arthaḥ \|
svalaṅkṛtā iti tāsāṁ yajña-patnītva-lakṣaṇaṁ sūcitam,

yad vā, bhagavan mudrādi-sad alaṅkāra-bhūśitāḥ, dvijānāṁ viprāṇāṁ teṣāṁ
satīḥ patnīḥ, satī-śabdena teṣāṁ patnītve\'py āsāṁ svādhvītvam eva
sūcitam, bhagavad bhakteḥ \| kiṁ vā, dvijebhyo\'pi tebhyaḥ sarvathā
sādhvīr iti bhāvaḥ \| vinītāḥ svabhāvata eva \| kiṁ vā, tāsāṁ
śrī-kṛṣṇa-viṣaya-sneha-viśeṣa-śravaṇena, praśritā iti pāṭhe\'pi na
evārthaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha snigdhā ity-ādi
śrī-bhagavad vacanānantaram eva anyathā punar yācanārthaṁ yānam ayuktaṁ
syāt tāsāṁ sad avasara eva ca teṣāṁ gamanaṁ jātam ity āha---āsīnā iti \|
sambhāṣyatvaṁ khalu tridhā sukhāya syāt avyagracittatvena suveṣatvena
sad vyavahāravatvena ca tatrāsīnā iti patipāravaśyenāvaśyakaṁ
pākādi-vaiyagryam uttīrya snānādi-pūrvakaṁ parasparaṁ śrī-bhagavat
kathāveśena niścalatayā kṛtopaveśā ity arthaḥ \| svalaṅkṛtā iti
sadhavārha-vyavahārāt tāvad alakṛtā eva śrī-bhagavat
premāveśamaya-pulakādibhiṣ tu suṣṭhvevālaṅkṛtā ity arthaḥ \|
parama-sattamāyāṁ dvija-jātāv api satīr iti bhagavad bhaktyā jātena
sarva-guṇodayena parama-sad vyavahāra-guṇa-yuktāś cety arthaḥ \|
praśritās te svabhāva eva kiṁ vā tāsāṁ
śrī-kṛṣṇa-viṣayaka-sneha-viśeṣa-śravaṇena \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mām āgatam eva jñāpayata
na tu bubhūkṣitaṁ bubhukṣālakṣaṇamad-duḥkha-śravaṇasya sadya eva tad api
santāpakatvāt \|

nanu, tvad-bubhukṣājñāpanaṁ vinā katham annaṁ tā dāsyanti tatrāha-vo
yuṣmabhyaṁ mat sambandhenaiva yuṣmad-bubhukṣā darśanenaiva dāsyanti \|

nanu, tat patayo vārayiṣyanti tatrāha---mayi smigdhā snehavatyaḥ
pati-vāraṇaṁ na mānayiṣyanti yato mayy eva dhiyā uṣitāḥ kevalaṁ
dehenaiva pati-gṛhe vasantīty arthaḥ \|\|15.16\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** praśritā vinītāḥ
\|\|15\|\|

**\...**

**\|\| 10.23.16 \|\|**

namo vo viprapatnībhyo nibodhata vacāṁsi naḥ \|

ito \'vidūre caratā kṛṣṇeneheṣitā vayam \|\|

**śrīdhara-svāmī (bhāvārtha-dīpikā) :** īṣitāḥ preṣitāḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īṣa---preraṇe'pi
bhauvādika ātmanepadī \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** namo vo yūṣmabhyam iti
vācā praṇāmaḥ, tāsāṁ bhāva-parīkṣāṇārthaṁ
sva-vākya-śravaṇe\'bhimukhīkaraṇārthaṁ vā \| vipra-patnībhya iti
namaskāra-yogyatoktā, punar namaskāro bhakty atiśayena nivedanārthaṁ vā
vacāṁsīti bahutvaṁ gauraveṇa, nibodhata śṛṇuteti vinayabhara-svabhāvataḥ
\| kiṁ vā, sādara-śravaṇārthaṁ priyavārtāśravaṇa-harṣeṇa vā avidūre
nikaṭa eva-kṛṣṇena yuṣmac cittākarṣakeṇeti bhāvaḥ \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** snigdhā mayy uṣitā dhiyā iti
śrī-kṛṣṇa-vacanavad eva vīkṣya tāḥ samavadhāpayanti namo vo yuṣmabhyam
iti vipra-patnībhya iti namaskāra-yogyatoktā tathāpi pūrvavad eva
nāti-bahiścittāḥ praty āhuḥ nibodhateti vacāṁsīti bahutvam
artha-gauraveṇa avidūre nikaṭa eva kṛṣṇena yuṣmac cittākarṣakeṇeti
bhāvaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** imam evārthaṁ vyatirekeṇa
darśayituṁ nirāśatayā śuṣyan mukhān pratyāgatān bālān punarbhagavān āha
tad upākarṇyety-ādi dvābhyām \| prahasyeti teṣāṁ dvijānām ajñatvam
ājñāyā hāsa evocitaḥ, bhikṣukāṇām iyam eva rītiḥ---sakṛd-siddhe kāme na
hi niradhyavasāyair bhavitavyaṁ punar apy adhyavasāyaḥ kārya iti
laukika-rīti-śikṣā \|

nanu, te na dāsyanty eva, punaḥ kva gantavyam ity ājñāpayety āśaṅkyāha
māṁ jñāpayety-ādi \| patnībhyo dvija-patnībhyaḥ \| atra prādānyenātmānam
eva khyāpayāmāsa \| kadācit samucitam annaṁ na dadatīty āśaṅkyāha sa
saṅkarṣaṇam āgatam iti \| saṅkarṣaṇa-bhogyayogyaṁ ca yathānayantīty
arthaḥ \| atha vā, saṅkarṣaṇena saha mayāgatam, atrāgatya samucitam eva
vaktavyam iti va tātparya-dvayam eva \|

nanu, tā eva dāsyatīti kiṁ pramāṇam ? tatrāha snigdhā mayīti \| tathaiva
kutaḥ ? dhiyā uṣitā mayīti kākākṣi-nyāyena \|\|16.22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī)**, **baladeva-vidyābhūṣaṇaḥ
(vaiṣṇavānandinī) : uṣitāḥ** preṣitāḥ \|\|16\|\|

**\...**

**\|\| 10.23.17 \|\|**

gāś cārayan sa gopālaiḥ sarāmo dūram āgataḥ \|

bubhukṣitasya tasyānnaṁ sānugasya pradīyatām \|\|

**śrīdhara-svāmī (bhāvārtha-dīpikā) :** sa kṛṣṇo gopālaiḥ saha
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya śrī-kṛṣṇasya
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sadā kṛṣṇaṁ ramayatīti
rāma iti tasmāt saṅkoco nirastaḥ, dūraṁ gṛhād iti tato\'nnamānetuṁ na
śakyata iti bhāvaḥ \|

yad vā, adūram iti punar uktir atinaikaṭyena tāsām āgamanārtham,
sānugasya śrī-rāma-gopa-varga-sahitasya prakarṣeṇa sarasam iṣṇānn apān
abhūtagatrādi-dvārā dīyatām, pūrvaṁ kevalaṁ dvayor evānn aprārthanam
adhunā ca sānugasya, tatrāpi prakarṣeṇeti tāsāṁ śrī-bhagavati
bhakti-viśeṣa-śravaṇāt, śrī-bhagavad anādiṣṭam apy anna-yācanaṁ
nijakṣadhārtyā anugānām api bhakṣya-prāpty arthaṁ vā, anna-labdhyartham
eva vā, anyathā tad āgamana-śravaṇa-mātreṇa tvarayān na parityāgenāpy
āgamana-sambhavāt \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sadā śrī-kṛṣṇaṁ ramayatīti
tasmāt saṅkoco niorastaḥ svayaṁ bhagavatā māhātmya-khyāpanāya pūrvaṁ
saṅkarṣaṇa-nāmnoktam ebhistve-tan nāmnā tad abhirucitatvakhyāpanāyeti
yat tad uktam eva pūrvatra gauravādhikyasyaivocityāt uttaratra tu
tathaiva patnīnām abhiruceḥ dūraṁ gṛhād iti tato'nnamāśvānayituṁ na
śakur iti bhāvaḥ \|

yad vā, adūram itaḥ punar uktiḥ ati-naikaṭyena tāsām āgamanārthaṁ
sānugasya śrī-rāma-gopa-vargaṁ-sahitasya prakarṣeṇa
sarasa-miṣṭānna-pānabhṛta-pātrādi-dvārā dīyatāṁ pūrvaṁ tad ādeśena
kevalaṁ dvayor evānna-prārthanam adhunā tu tad ādeśaṁ vināpi tatrāpi
sānugasyeti \| tatrāpi prakarṣeṇeti tāsāṁ bhagavati
bhakti-viśeṣa-śravaṇādiḥ sanarmaiva tvayā anna-tyāgenāpy
āgamana-sambhāvana-pūrvakaṁ ca \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho hantaitāḥ
kṛṣṇa-nāmnaivānanda murcchitā abhūvaṁs tad imāḥ prabodhayituṁ
tad-vṛttāntam uktam eva, taṁ kiñcid viśiṣya punar uccair uccārayāma ity
ābhipretyāhuḥ---go iti \| adūraṁ nikaṭam evāyātaḥ tad api samyak
prabuddhā ālakṣya tasyānnākāṅkhāṁ śrāvayitvā ati snehavatis tā
vihvalayāmāsur ity āha---bubhukṣitasyeti \|\|17\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** śrī-kṛṣṇa-nāmaiva
śrutvānanda-mūrcchitās tāḥ prabodhayituṁ viśiṣyāha---gā iti \| adūraṁ
yuṣman-nikaṭam \|\|17\|\|

**\...**

**\|\| 10.23.18 \|\|**

śrutvācyutam upāyātaṁ nityaṁ tad-darśanotsukāḥ \|

tat-kathākṣipta-manaso babhūvur jāta-sambhramāḥ[^73] \|\|

**śrīdhara-svāmī (bhāvārtha-dīpikā) :** **tat-kathākṣipta-manastvāt**
**tad-darśanotsukāḥ** \| ata eva **tam upāgataṁ śrutvā**
**jāta-saṁśramā** babhūvur iti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tac**-chabdo'tra
kṛṣṇa-parāmarśī \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hṛdayāt kadācid api na
cyuto bhavatīty **acyutaḥ,** tam **upāyātaṁ** samīpa eva sākṣād āgatam
\| anyat tair vyañjitam \| yad vā, viśeṣataś ca tat-kathayā
tad-bubhukṣā-vārtayā **ākṣipta-manasaḥ** \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hṛdayāt kadācid api na cyuto
bhavatīty **acyutaḥ,** tam **upāyātaṁ** samīpa eva sākṣād āgatam \|
anyat taiḥ \| yad vā, viśeṣataś ca tat-kathayā tasya bubhukṣā-vārtayā
**ākṣipta-manasaḥ** \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tasya kathayā**
bubhukṣā-vārtayā **ākṣiptāni** \| \"are pāmara manaḥ ! kathaṁ
priyatamasya bubhukṣā-śravaṇenāpi na mūrcchitaṁ jāgarṣi ? dhik tvām!\"
ity evaṁ tiraskṛtāni sva-sva-**manāṁsi** yābhis tāḥ \| yatas
**tad-darśanotsukāḥ** \| ata eva hetos **taṁ** kṛṣṇaṁ **jāta-sambhramā**
jātādarāḥ \| sambhramaḥ sādhvase'pi syāt saṁvedādarayor api iti medinī
\|\|18\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : tat-kathayā**
tat-kṣud-vārtayā kṣiptuṁ prabhoḥ kṣudhaṁ śrutvāpi kathaṁ mūrcchāto na
jāgarṣi ? iti tiraskṛtaṁ **mano** yābhis tāḥ \|\|18\|\|

**\...**

**\|\| 10.23.19 \|\|**

catur-vidhaṁ bahu-guṇam annam ādāya bhājanaiḥ \|

abhisasruḥ priyaṁ sarvāḥ samudram iva nimnagāḥ \|\|

**śrīdhara-svāmī (bhāvārtha-dīpikā) :**
bhakṣya-bhojya-lehya-coṣya-medaiś **catur-vidham** \| **bahuguṇaṁ**
saṁskāra-viśeṣair bahavo guṇā rasa-saurabhy-ādayo yasmiṁs tat \|
**bhājanair** amatrair bhāṇḍair vā \| paty-ādibhir vāryamāṇā api
**priyaṁ** śrī-kṛṣṇam **abhisasrur** abhijagmuḥ \| apratibandhe
dṛṣṭāntaḥ---**samudraṁ nimnagā** nadya **iva** iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *amatraiḥ* pātraiḥ,
bhājanaṁ yogya-pātrayoḥ iti medinī \| *bhāṇḍais*
tūdādi-śākhā-vaṁśatvagādi-nirmitair vā \| bhakṣyādayaḥ pūrvaṁ vyākhyātāḥ
\| saṁskāro jīraka-tailādibhir ghṛtādinā kriyata iti \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhājanaiḥ** bhojana-pātraiḥ
pāka-pātrair vā kṛtvā, sahitam iti vā, **abhisasrur** ity-ādinā tāsāṁ
śrī-kṛṣṇe bhāva-viśeṣaḥ śleṣeṇoktaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : catur** iti yugmakaṁ \|
**bhājanaiḥ** bhojana-pātraiḥ pāka-pātrair vā kṛtvā
annoṣṇatādi-sthity-arthaṁ sambhramād eva vā \| **abhisasrur** ity-ādinā
tad-ekābhimukhyaṁ sūcitaṁ ṭīkāyāṁ bhakṣyaṁ carvyaṁ coṣyaṁ cūṣyam iti \|
patibhir ity-ādikaṁ yathā nikaṭaṁ jñeyaṁ niṣidhyamānā iti, \"tasmai
deyaṁ ced annaṁ prasthāpyatāṁ, svayaṁ tu mā yāta\" iti tāsāṁ gamanam eva
varjyate smety arthaḥ \| śrī-bhagavatā tad-anna-svīkārāt \|\|19-20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
bhakṣya-carvya-cūṣya-lehya-bhedaiś **catur-vidhaṁ**, saṁskāra-viśeṣair
**bahavo guṇā** rasa-saurabhy-ādayo yasmiṁs tat \| **abhisasrur** iti
tāsāṁ tadānīṁ kṛṣṇaṁ prati sarvāsāṁ nāyikātvābhimānam ālakṣyoktam tatra
pratibandhakā-gaṇane dṛṣṭāntaḥ---**samudraṁ nimnagā** nadya **iva** \|
tatra hetuḥ \|\|19\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : caturvidhaṁ**
bhakṣya-carvya-cūṣya-lehya-rūpaṁ rasamayaṁ **bahavo guṇāḥ**
uṣṇya-śaitya-mārdava-saurabhyādayo yatra tat**-priyam abhisasrur** iti
kānta-bhāvodayāt pratibandhakā-gaṇane dṛṣṭāntaḥ---**samudraṁ nimnagā**
nadya **iva** iti \|\|19\|\|

**\...**

**\|\| 10.23.20 \|\|**

niṣiddhyamānāḥ patibhir bhrātṛbhir bandhubhiḥ sutaiḥ \|

bhagavaty uttama-śloke dīrgha-śruta-dhṛtāśayāḥ \|\|

**śrīdhara-svāmī (bhāvārtha-dīpikā) :** atra hetuḥ---**bhagavati** iti
\| **dīrghaṁ** bahu-kālaṁ **śrutena** śravaṇena **dhṛta āśayo** yābhis
tāḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : āśayaḥ** kadā śrī-kṛṣṇaṁ
drakṣyāma ity abhiprāyaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prāk patibhis tāsāṁ
tad-vaśyatvāt, paścāt teṣāṁ vaco\'nādareṇa tyājyatva-śaṅkayā pitṛbhiḥ,
tato\'py adhika-snigdhatvād **bhrātṛbhiḥ**, tato\'pi
snehādinādhikāpekṣakaiḥ **sutair** iti vivekaḥ \| mātṝṇām anirdeśaḥ
sāhacaryeṇa pitṛṣv evāntarbhāvāt \| kiṁ vā, śrī-bhagavati
tādṛśa-bhāvenāniṣedhanāt \| anyat tair vyākhyātam \|

yad vā, **dīrghaṁ** bahu-kālaṁ **śrutaṁ** śravaṇaṁ śāstraṁ vā yasyeti
śrī-parīkṣit-sambodhanam, dīrgha-śrutatvasyāyam eva vyavahāro yukta iti
bhāvaḥ \|

yad vā, **dīrgha-śrutena** api bhavatā īdṛśī bhaktiḥ kuto\'pi kiṁ
śrutāsti ? api tu naiveti bhāvaḥ \| **dhṛtāśayā** nyasta-cittāḥ \| kiṁ
vā, bhāva-viśeṣeṇa sadā kṛta-dṛḍha-manorathāḥ \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *pūrva-ślokasya ṭīkā
draṣṭavyā.*

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhagavati** **dīrghaṁ**
bahu-kālaṁ **śrutena** śravaṇena **dhṛta** āśayo yābhis tāḥ \|\|20\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : bhagavati dīrghaṁ**
bahu-kālaṁ **śrutena** śravaṇena **dhṛta** **āśayo** yābhis tāḥ
\|\|20\|\|

**\...**

**\|\| 10.23.21 \|\|**

yamunopavane\'śoka-nava-pallava-maṇḍite \|

vicarantaṁ vṛtaṁ gopaiḥ sāgrajaṁ dadṛśuḥ striyaḥ \|\|

**śrīdhara-svāmī (bhāvārtha-dīpikā) :** tathāgatāḥ satyo **dadṛśuḥ**
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : aśoko** vṛkṣa-viśeṣaḥ
\|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca **dadṛśuḥ**,
kṛṣṇam iti śeṣaḥ \| na tiṣṭhati **śoko** yasmād iti, śleṣeṇa
tat-taru-darśaṇād api tāsāṁ tad-viraha-śoko\'pagata ity arthaḥ \|
**vicarantaṁ** paribhramantaṁ krīḍantaṁ vā **gopair** iti teṣām
ānantyena keṣām ānantyena keśāñcit prathamatas tat-saṅga eva sambhavāt
\|

yad vā, tāsām āgamana-vijñāpanāya pūrvaṁ vegena tair eva tatra gatair
eva vṛtam iti śobhā-viśeṣaḥ sūcita \| kiṁ vā, **vṛtam** api **dadṛśuḥ**,
tasyaiva sva-śobhā-viśeṣeṇa sarvato\'dhikaṁ prakāśamānatvāt, yathā
nakṣatra-gaṇair vṛtaṁ candram iti \| **sāgrajam** iti tat-sāhityena
śobhā-bharodayāt \| kiṁ vā, tāsām āgamanena tasya saṅkocāvasthityā tāsām
eva tasmin bhāva-viśeṣābhāvena vā gauṇatvāt \| **striya** iti
svabhāva-darśanaṁ sūcitam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yamunā** iti yugmakam \|
**dadṛśuḥ** kṛṣṇam iti śeṣaḥ \| na tiṣṭhati **śoko** yasmāt iti śleṣeṇa,
tasya vanasya tāsāṁ tad-aprāpti-śoka-hāritvaṁ ca dhvanitaṁ
**vicarantaṁ** krīḍantaṁ **gopais** tatraiva sthitair anyaiḥ **vṛtam**
iti śobhā-viśeṣaḥ sūcitaḥ \| kiṁ vā, vṛtam api dadṛśuḥ, tasyaivādhikaṁ
prakāśamānatvāt \| **sāgrajam** iti sarva-sundarāt \| tato\'pi tasya
saundarya-viśeṣaṁ jñāpayati, agrajena saheti \| vigrahe sahārtha-yoge
tṛtīyāyā apradhāne vihitatvāt striya iti tat-patīnām abhāgyaṁ sūcitam
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** āgatās tāḥ kṛṣṇaṁ sadyo
**dadṛśuḥ** \|\|21\|\|

**\...**

**\|\| 10.23.22 \|\|**

śyāmaṁ hiraṇya-paridhiṁ vana-mālya-barha-

dhātu-pravāla-naṭa-veṣam anuvratāṁse \|

vinyasta-hastam itareṇa dhunānam abjaṁ

karṇotpalālaka-kapola-mukhābja-hāsam \|\|

**śrīdhara-svāmī (bhāvārtha-dīpikā) : hiraṇyavat paridhiḥ** paridhānaṁ
yasya, taṁ pītāmbaram ity arthaḥ \| **vana-mālyair** **barhair**
**dhātubhiḥ** **pravālaiś** ca **naṭavad veṣo** yasya tam \|
**anuvratasya** sakhyur **aṁse** vinyasto **nihito hasto** yena tam \|
**itareṇa** hastena līlayā **abjaṁ dhunānaṁ** bhrāmayantam \| **karṇayor
utpale** yasya, **alakāḥ kapolayor** yasya, **mukhābje hāso** yasya, taṁ
ca taṁ ca taṁ ca \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** \[vaiṣṇava-toṣaṇī\] **:
hiraṇya-paridhiṁ** **naṭa-veśam** iti vakṣyamāṇatvāt
suvarṇa-rasa-rañjita-bhakti-ccheda-kuñcita-kaṭi-veṣṭana-vastraṁ
naṭocitam eva \| **vana-mālyaṁ** vanya-vividha-puṣpai racitaṁ
dakṣiṇa-vāma-skandhād ārabhya vaikakṣika-dvayam \| **barhāṇi pravālaś**
ca mauli-bhūṣaṇāni \| **dhātavaḥ** saugandhika-nāmnaḥ
kāmyaka-vana-parvata-viśeṣāl labdhāś citrāṅgatayā racitāḥ, tair
naṭa-veśa-dharaṁ **kamalaṁ dhunānaṁ** līlā-kamala-ghūrṇana-miṣeṇa
sva-hṛda-ghūrṇīm eva darśayāmīti niścinuta iti bhāvaḥ\|

> paridhiḥ paridhāne syāt kāñcī-parikhayos tathā \|
>
> maṇḍale druma-śākhāyāṁ bhūṣāyāṁ vāhane'pi ca \|\| iti dharaṇiḥ
> \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : hiraṇya**-śabdena
īṣad-rakta-pīta-paṭṭāmbaraṁ lakṣyate, tatra cācchādana-vācakena
**paridhi**-śabdena paridhānottarīya-saṁvaraṇāt, paridhām evaikaṁ
**vana-mālyādīnāṁ** sanniveśo yathā-śobham ūhyaḥ \| tatra vana-mālyaṁ
vana-mālā vakṣasi, **barhaṁ** keśa-pāśe
ratna-khacita-sauvarṇa-mukuṭopari vā, tanmayaṁ vā mukuṭaṁ śirasi,
gairikādi-**dhātus** tilakādau, **pravālaḥ** keśa-pāśāgre mukuṭāgre ca,
yad vā---

> ekenāmala-patreṇa kaṇṭha-sūtrāvalambinā \|
>
> rarāja barhi-patreṇa manda-māruta-kampinā \|\| \[ha.vaṁ. 2.11.10\]

iti śrī-hari-vaṁśoktānuṣāreṇa **barhaṁ** kaṇṭhādho jñeyam, mukuṭaṁ ca
tanmayaṁ sadāstyeva \| kiṁ vā, paṭṭa-pīta-vastroṣṇīṣopari pravāla ity
evaṁ **naṭavad** **veṣam**, **anuvratāṁse** vinyasta-hastam iti
līlā-viśeṣeṇa svato\'vasthānāt,

yad vā, gopaiḥ sahātmano\'tyanta-sneha-bharatāt, **itareṇa**
dakṣiṇa-**hastena** **abjaṁ** līlā-kamalaṁ bhramayantam iti
vaidagdhī-viśeṣa-svabhāvāt \| kiṁ vā, tāsām aśeṣa-tāpāpanoda-bodhanam,
viśeṣaṇānām eṣāṁ saundarye yathottaram ādhikyam ūhyam \| veṇoḥ
parama-mohanatvena brahmaṇīṣu tad-ayogyāt tad-agrahaṇam ūhyam \| anyat
tair vyākhyātam \|

**tatrālaka-kapola-** iti kenacid abhiprāyeṇa, kayāpi līlayā
krīḍā-śrameṇa vā, alakānāṁ lalāṭopari vartamānānām api kapolayoḥ pātād
iti \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : hiraṇya-paridhiṁ naṭa-veṣam**
iti vakṣyamāṇāt
suvarṇa-rasa-rañjita-bhakti-ccheda-kuñcita-kaṭi-veṣṭana-vastraṁ
naṭocitam eva **vana-mālyaṁ** vana-sambandhi-mālyaṁ vanya-vividha-puṣpai
racitaṁ dakṣiṇa-vāma-skandhāv ārabhya vaikakṣika-dvayaṁ \| **barhāṇi
pravālāś** ca mauli-bhūṣaṇāni **dhātavaḥ** saugandhika-nāmnaḥ
kāmyaka-vana-parvata-viśeṣāl labdhāś citrāṅga-rāgatayā racitāḥ, tair
naṭa-veṣa-dharam anuvratasya
nirantara-pārśvastha-snigdha-sakhi-viśeṣasya **skandhe vinyasta-hastam**
\| **itareṇa** dakṣiṇa-hastena līlā-kamalaṁ bhrāmayantaṁ \|
**karṇotpalayor** alakānāṁ kapolayor **mukhābjasya** ca **hāsaḥ**
prakāśo yatra tam iti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : hiraṇyaṁ** hiraṇya-rasāktaṁ
vastraṁ **paridhiḥ** paridhānaṁ yasya tam \| **vana-mālyena**
patra-puṣpa-mayena caraṇa-paryanta-lambitena **barheṇa** cūḍoparisthena
**dhātubhir** aṅga-rāgatvena kalpitaiḥ **pravālaiḥ** śravaṇa-cūḍā
tunda-bandhāntarasthair **naṭasya** iva **veśo** yasya \| kiṁ ca,
svābhiyogam api tā anubhāvayāmāsety āha---**anuvratasya** priya-sakhasya
**aṁse** skandhe **vinyasta** āśleṣa-paripāṭyā arpito vāma-**hasto**
yena tam \| **itareṇa** dakṣiṇa-hastena **abjaṁ** līlā-kamalaṁ
**dhunānaṁ** ghūrṇayantam etādṛśa-darśana-pradānena bhāvavatīnāṁ
bhavatīnāṁ hṛdaya-kamalaṁ sva-hasta-gataṁ kṛtvā autsukyena ghūrṇayāmīti
jāniteti dyotayantam \|

yad vā, bhavatīr bhāvavatīḥ paśyato mama hṛdaya-kamalam autsukyena
ghūrṇyate iti līlā-kamala-ghūrṇana-miṣeṇa sva-hṛdaya-ghūrṇām eva
niścinuteti vyañjayantam \| **karṇotpalayoś** cañcalā **alakā** yasya
**kapolayoḥ** prasṛto **mukhābjasya hāso** yasya taṁ ca taṁ ca taṁ ca
tam \|\|22\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : hiraṇya**-rasāktaḥ
**paridhiḥ** paridhānaṁ yasya tat **vana-mālyena** patra-puṣpa-mayena
pādalambinā **barheṇa** cūḍordhva-gate **dhātubhir** atisugandhibhir
aṅga-rāgatvena kalpitaiḥ **pravālaiś** ca śravaṇa-gatair nava-pallavair
**naṭasya** iva **veṣo** yasya taṁ \| **anuvratasya** priya-saravasya
**aṁśe** skandhe **vinyastaḥ** parirambha-paripāṭyārpito vāma-**hasto**
yena tam ity anubhāva-viśeṣaṁ tāḥ pratyavabodhayantam ity arthaḥ \|
**itareṇa** dakṣiṇa-hastena **abjaṁ** līlā-kamalaṁ **dhunānaṁ**
bhavad-bhāvena me'pi ghūrṇata iti tāḥ prati jñāpayantam ity arthaḥ \|
**karṇotpalayāś** capalā **alakā** yasya **kapolayoḥ** prasṛto
**mukhābjasya hāso** yasya taṁ ca tam \|\|22\|\|

**\...**

**\|\| 10.23.23 \|\|**

prāyaḥ śruta-priyatamodaya-karṇa-pūrair

yasmin nimagna-manasas tam athākṣi-randhraiḥ \|

antaḥ praveśya suciraṁ parirabhya tāpaṁ

prājñaṁ yathābhimatayo vijahur narendra \|\|

**śrīdhara-svāmī (bhāvārtha-dīpikā) :** vṛtter api layena sāma-rasyam
āha---**prāya** iti \| bahuśaḥ **śrutā** ye **priyatamasya udayā**
utkarṣāsta eva **karṇa-pūrāḥ** karṇau pūrayanti kṛtārthau kurvantīti
tathā taiḥ, karṇa-bharaṇair iti vā \| **yasmin** kṛṣṇe
**nimagna-manasa** āviṣṭa-cetasas taṁ locana-dvārair **antaḥ praveśya**
**suciram** upaguhya **tāpaṁ jahuḥ** \| **abhimatayo**'haṁ-vṛttayaḥ
**prājñaṁ** suṣupti-sākṣiṇaṁ **parirabhya** tasmin layaṁ prāpya yatheti
\|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vṛttiś ceto-vṛtis
[tasatve]{.mark} samakṣa-darśane yathā tāpa-hānis tathā \| tal-laye'pi
dhyānāvasthāyām api tāpa-hānir iti \| sama-rasasya bhāvaḥ sāmarasyaṁ
sādṛśyam \| utkarṣā duṣṭa-dalanādi-rūpa-yaśaḥ-puñjāḥ \| yad vā,
**prāyaḥ** **śruta-priyatamodayāś** ca **karṇa-pūrāḥ** karṇa-bhūṣāḥ tāś
ca taiḥ \| yad vā, abhito matir yeṣāṁ te'bhimatayo nipuṇāḥ \|
**prājñam** vidvāṁsam \|

> riktam āpūrṇatām eti mṛtyur atyamṛtāyate \|
>
> [āt]{.mark} sampad ivābhāti vidvaj-jana-samāgamāt \|\| ity ukteḥ
> \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tam athākṣi-randhrair**
ity-ādi \| yathā bhiyam atikramya abhītā eva satyo **matayo**
manana-śilā **akṣi-randhrair** **antaḥ praveśya** suciraṁ **parirabhya
tāpaṁ jahuḥ** \| taṁ kīdṛśam ? **prājñaṁ** sarvajñam āliṅgito\'ham
amūbhir manaseti tadā tad-āliṅgana-sukhajñam iti yāvat \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atha** anantaraṁ sadya
evety arthaḥ \| asya pareṇānvayaḥ, **vi**-śabdena punas tāpodayo
nirastaḥ \| dṛṣṭāntaś caika-deśe **akṣi-randhrair** **antaḥ praveśya**
āsaktyā sākṣān nirīkṣya **suciraṁ** **parirabhya** premṇā tasmin
nilīyety arthaḥ, **manasaiva** vā sākṣād iva āliṅgya **tāpaṁ**
sāṁsārikaṁ tad-virahajaṁ vā, **vi**śeṣeṇa samyaktayā **jahuḥ** \| anyat
tair vyākhyātam \|

yad vā, **abhimatayo** mūrtimad abhimānāḥ, vidyādinā mahā-garvavanta ity
arthaḥ \| te **yathā prājñaṁ** parama-bhāgavataṁ tat-kṛpayā
**parirabhya** eva **tāpaṁ** vijahati \| he **narendra** ! iti
nara-śreṣṭhatvāt tvayā tad vijñāyata eveti bhāvaḥ \|

yad vā, tad-vārtayā prema-kṣubhita-cittam ālakṣya tam avadhāpayati \|
yad vā, tāsāṁ tādṛśa-bhāvena vismayāt sambodhanam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha** anantaraṁ sadya eva
**akṣi-randhraiḥ** rūpa-grahaṇe sādhakatama-netra-randhrendriyair
dvāra-bhūtair **antar** manasi **praveśya** tenaiva manasā **suciraṁ
parirabhya** lajjayā netrāṇi tāni dvārāṇi ivāvṛṇvānāḥ svācchandyena
tasmin niliyety arthaḥ \| **tāpaṁ** tad- asparśajaṁ kleśaṁ **vijahuḥ**
vi-śabdena punas tad-āpāto nirastaḥ \| hā na spaṣṭo'sāv ity aṁśasya
dhvaṁsāt \| anyat taiḥ \| tatra sāmarasyaṁ yathā-pūrva-rasatvam ity
arthaḥ \| vṛtter apīti bahir-vṛtter apīty arthaḥ \|

yad vā, abhimānābhimukhī **matir** yeṣāṁ te **yathā prājñaṁ**
parama-bhāgavataṁ **parirabhya** netrādibhir āśliṣya **tāpaṁ** sarvaṁ
jahati, tadvat \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : prājñam** ity eka-deśa-dṛṣṭāntaḥ
\|\|23\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : atha** tathaiva tais tatra
gatvā nivedite sati tāsāṁ kṛtim āha---**prāya** ity-ādi \| **prāyo**
nirantaraṁ **śrutvā** ye **priyatayā** **udayā** vihārās ta eva
**karṇa-pūrāḥ** karṇālaṅkāravat karṇa-saṁyuktatvāt \| tair yasmin
śrī-kṛṣṇe **nimagna-manasa** āsan \|

atha tam eva śrī-kṛṣṇam **akṣi-randrair antaḥ praveśya** praviṣṭaṁ
kārayitvā **parirabhya** āliṅgya **tāpaṁ vijahuḥ** \| punaḥ punaḥ
śravaṇena karṇayoḥ saubhāgyam ālokya tāsām akṣiṇī duḥkhinī eva sthite
tayor dukham apanetuṁ tābhyām eva taṁ praveśayāmāsur eva \| bhagavān api
eko'pi sarvāsāṁ nayana-randhrair eva praviśya citteṣv api bahir iva
prakaṭa āsīt \| ato'**ntaḥ** sphurantam āntareṇaivātmanā parirebhire,
bahiḥ sphurantaṁ nayanair evety antar bahir eka-rūpam āsīd iti bhāvaḥ
\|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : prāyo** bahuśaḥ **śrutā**
ye **priyatamasya** **udayā** utkarṣā eva **karṇa-pūrāḥ** karṇālaṅkārāḥ
karṇau pūrayanti kṛtārthayantīti \| tathā tair yasmin śrī-kṛṣṇe
**nimagna-manasa** eva etāvad-dina-paryantaṁ āsan, taṁ samprati
netra-dvārair **antaḥ** antaḥkaraṇa-kamala-talpe praveśya suciraṁ
svacchandenaiva dṛḍhaṁ **parirabhya**
parirambha-dārḍhyenaivānanda-mūrchitās tās tena sahaikye sati **tāpaṁ**
tad-aṅga-sparśābhāva-janitaṁ kleśaṁ **vijahuḥ** \| tatra
dṛṣṭāntaḥ---**abhimatayo**'haṁ-vṛttayaḥ **prājñaṁ** suṣupti-sākṣiṇaṁ
parirabhya tasmin layaṁ prāpya yathā \|\|23\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : prāyo** bahudhā **śrutā**
ye **priyatamasya** nanda-sūnor **udayā** mahotkarṣās ta eva
**karṇa-pūrāḥ** śrotra-bhūṣāḥ, tair yasmin **nimagna-manaso**'bhūvan tam
atha sampraty **akṣi-randhrair** antar hṛt-kamale **praveśya**
**suciraṁ** gāḍhatayā **parirabhya tāpaṁ** tad-viraha-jātaṁ **jahuḥ** \|
tatra dṛṣṭāntaḥ---**prājñam** iti **yathābhimatayo** deha-gehādiṣv
ahaṁ-mamety abhimānāḥ suṣuptau **prājñaṁ** paramātmanaṁ prāpya
[jāgata]{.mark}-tāpaṁ jahati tadvat \|\|23\|\|

**\...**

**\|\| 10.23.24 \|\|**

tās tathā tyakta-sarvāśāḥ prāptā ātma-didṛkṣayā \|

vijñāyākhila-dṛg-draṣṭā prāha prahasitānanaḥ \|\|

**śrīdhara-svāmī (bhāvārtha-dīpikā) : akhila-dṛg-draṣṭā**
sarva-buddhi-sākṣī \| **tās tathā prāptā** vijñāyāpi \| tathety etad
vivṛṇoti---**tyakta-sarvāśās** tyaktāḥ sarvā āśā yābhis tāḥ \| kevalam
**ātmanaḥ** svasyaiva **didṛkṣayā** iti \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tā** vipra-patnīḥ \|
**tathā** katham ? ity ākāṅkṣāyāṁ---**tathā** iti \| tathā-bhūtāḥ
puro\'nna-sthālīḥ sthāpayitvaiva mūrchitā dṛṣṭvā \| **āśā** abhilāṣāḥ
āśā dig-abhilāṣayoḥ iti yāvadaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** etam evārtham
uttara-ślokena prapañcayati---**tās tathā** ity-ādi \| **akhila-dṛk**
tat tan-mānasāliṅganādi-vettā, yato **draṣṭā** udāsīnaś ca, ataḥ
**prahasitānanaḥ** **prāha** \|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : akhila-dṛśāṁ**
sarva-buddhīnāṁ **draṣṭā** sākṣīti **vijñāya** ity atra hetuḥ \| yad vā,
vijñāyāpi prakarṣeṇa yukti-pradarśanādinā **prāha** ity atra
sarva-jñānābhijñaḥ, brāhmaṇīnām āsāṁ dāsyādi-svīkāro na me yukta iti \|

yad vā, vraje vasato mamānya-parigraho naiva yukta iti vicārayann ity
arthaḥ \| atas tāsāṁ parityāgenāntas tāsāṁ duḥkha-cintayā kevalaṁ mukha
eva hāsāt **prahasitānanaḥ** \|

yad vā, vakṣyamāṇa-prakāreṇaivāsām etat-patīnāṁ ca kṣemaṁ syād iti
vicārayan ity arthaḥ \| tataś ca prahasitānanatvaṁ
śrī-mukha-prasakti-svābhāvikam eveti \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ātmā-didṛkṣayā** iti prathamaṁ
tan-mātrābhilāṣāt **akhila-dṛśāṁ** sarva-baddhānāṁ **draṣṭā** sākṣīti
vijñāyety atra hetuḥ \| yad vā, **akhila-dṛśāṁ** buddhy-ādi-draṣṭṛṇāṁ
jīvānām api **draṣṭā** prahasitānana iti mādhurya-maya-vañcana-cāturyam
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad-anantaraṁ bhagavān āha
yat tad avadhārayati---**tās tathā** ity-ādi \| **akhila-dṛk**
sarva-sākṣī sa śrī-kṛṣṇas **tās tathā vijñāya** antar gataṁ svaṁ
parirabhamāṇā **vijñāya** **prahasitānanaḥ** san **prāha** \| kīdṛśīḥ ?
**ātma-didṛkṣayā** **prāptā** api hṛdaye tathā ātmānaṁ parirabhantya iti
hāsa ucita eva \| punaḥ kīdṛśīḥ ? kṛṣṇātirikteṣu tyaktāśā ity arthaḥ
\|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tās tathā** bhūtā
anna-sthālīḥ purā sthāpayitvaiva mūrchitā bhavantīr dṛṣṭvā **akhilānām**
api **dṛśāṁ** buddhīnāṁ dṛṣṭā \|\|24\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : tās tathā**-bhūtāḥ
puro'nna-sthālīr nidhāya mūrcchantīr **vijñāya akhilānāṁ dṛśāṁ** dhiyāṁ
**draṣṭā** sākṣī prahasitā iti mādhurya-maya-vañcana-cāturī \|\|24\|\|

**\...**

**\|\| 10.23.25 \|\|**

svāgataṁ vo mahā-bhāgā āsyatāṁ karavāma kim \|

yan no didṛkṣayā prāptā upapannam idaṁ hi vaḥ \|\|

**śrīdhara-svāmī (bhāvārtha-dīpikā) :** he **mahā-bhāgāḥ**, **vaḥ
svāgataṁ** śubham āgamanam \| tad evāha---**yad** yasmāt
pratibandha-tiraskāreṇāsmākaṁ **didṛkṣayāprāptā** iti \| **idaṁ va
upapannaṁ** saṁpannaṁ yuktam iti vā \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *sampannaṁ* śobhanam \|
sva-rucy-anurodhād aśobhanam api kāmukasya vyabhicāravac chobhanaṁ
pratīyate'ta āha---*yuktaṁ vā* iti \| **yad** yataḥ pratibandha-koṭīr
api tiraskṛtya mad-darśanārtham āgatāḥ \| ato he **mahā-bhāgāḥ !** etad
va **upapannaṁ**, mama tu pratyupakārāsamarthatvān na kim apy
**upapannam** \| **kiṁ karavāma** ṛṇī bhavāma iti bhāvaḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : svāgataṁ** suṣṭhu
āgatam, āgataṁ yat tat sādhu, **āsyatām** upaviśyatām ity arthaḥ \| āsa
upaveśane iti praṇayoktiḥ \| **kiṁ karavāma** ? yuṣmākam abhīṣṭaṁ \| kim
api kartuṁ na śaknuma ity arthaḥ \| **yad** yasmāt **no**\'smān ātmānaṁ
prati parama-durlabhatvena bahu-vacanaṁ **prāptāḥ**, **didṛkṣayā**
darśanecchayaiva hetu-bhūtayā, na tu sādhanāntaraiḥ \| tyakta-sarvāśāḥ
iti pūrva-śloka-śrutatvāt sarva-tyāgenaiva māṁ prāptā ity arthaḥ\|
**kiṁ karavāma** iti yad uktam, tasyāyaṁ bhāvaḥ---samucita-karaṇāya
śaknumaḥ, yad idānīṁ kartum ucitaṁ, tan nābhūd iti yuṣmākam eva **idam
upapannaṁ** viditam \| yad vā, **vo** yuṣmākam idam upapannam idaṁ
śarīraṁ brahmaṇa-vaṁśe upapannam utpannam, upapannam upapattir iti vā
bhāve ktaḥ \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : āsyatāṁ** mad-antike
viśramyatām \| tataś ca **kiṁ karavāma** iti ādiśyatām ity arthaḥ \|
etac ca kṛpālutayaiveti jñeyam, tathā karavāmeti **no**\'smākam iti ca
bahutva-nirdeśaḥ, svasya sādhāraṇyāpādanena lajjayā
svaika-niṣṭhatācchādanārtham audāsīnyārthaṁ vā \| yady api tā dāsyārtham
evāgatāḥ, tac cāgre vyaktam eva \| tathāpi **didṛkṣayā** iti brāhmaṇīnāṁ
bhāva-viśeṣasya sadasi lajjayā saṁvaraṇārtham \|

yad vā, sadā tasyaiva darśanecchayeti sa eva sūcitaḥ \| **didṛkṣayā**
iti icchāntaraṁ nirasyati, brahmaṇītvena upekṣyatvāt \| yad vā,
didṛkṣayāpi, kiṁ punaḥ sarva-parityāgena mad-ekāpekṣayā \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaiva sādaram
āha---**svāgatam** iti \| **āsyatāṁ** viśrāmyataṁ \| tataś ca **kiṁ
karavāma** ity ādiśyatām ity arthaḥ \| tathā ca karavāmeti **no**'smākam
iti ca bahutva-nirdeśaḥ sādhāraṇyāpādanena svaika-niṣṭhatācchādanārtham
audāsīnyārthaṁ ca didṛkṣayeti darśanāj jātam icchāntaraṁ nirasyati
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ tad ? ity
āha---**svāgatam** ity-ādi bahubhiḥ \| sukhenāgatam \| yad vā, suṣṭhu
āgataṁ yat, tat sādhu \| mamāpi didṛkṣāsīt, sānyathā na ghaṭata iti
su-śabdasyārthaḥ \| **āsyatām** upaviśyatāṁ bhavatībhir ity arthaḥ \|
**kiṁ karavāma**, karavāṇity arthe ātmānaṁ prati gauravād ekatve'pi
bahu-vacanam \| bhavatīnām anurāgānurūpaṁ kartuṁ na śakyata ity arthaḥ
\| **yad** yasmāt **no** mama, pūrvavat bahu-vacanam, bahir-avahitthayā
sāmānyavan nirdeśaḥ \| **upapannam** **idaṁ hi vaḥ**, yuṣmākaṁ tad
upapannam eva, samyag dṛṣṭa evāham \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rāsābhisāriṇīr gopīr iva
mahā-premavatīs tā apy āha---**svāgatam** iti **vaḥ** śubham evāgamanam
yat yasmāt pratibandha-koṭīr api tiraskṛtavatyo **didṛkṣayā naḥ prāptā
idaṁ va upapannaṁ** upapadyate smaivety arthaḥ \| mama tu etat
pratyuprakaraṇāsāmarthyāt na kim api upapannam iti bhāvaḥ \| ato **vaḥ
kiṁ karavāma** ? kevalaṁ ṛṇībhavāmety arthaḥ \| ata eva **mahābhāgāḥ** !
matto 'pi mahā-bhāgyavatyaḥ **āsyatāṁ** kṣaṇam ihopaviśyatāṁ
mad-darśanārtham evety arthaḥ \|\|25\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** gopīr iva mahā-premavatīs
tā apy āha---**svāgatam** iti \| he **mahā-bhāgāḥ** ! **vaḥ svāgataṁ**
śubham āgamanaṁ yat sudustyaja-patyādi-tiraskāreṇa **no didṛkṣayā** atra
**prāptās** tad **idaṁ va upapannaṁ** yuktaṁ \| iha **āsyatām**
asmad-darśanārthaṁ kṣaṇam upaviśyatām \| vayaṁ **kiṁ karavāma** ? tad
ādiśyatām \| iha karavāmeti na iti ca bahutvena nirdeśaḥ
svaika-niṣṭhācchādanārtham audāsīnyārthaṁ ca \| didṛkṣayeti darśanajām
anyecchāṁ nivārayitum \|\|25\|\|

**\...**

**\|\| 10.23.26 \|\|**

nanv addhā mayi kurvanti kuśalāḥ svārtha-darśanāḥ \|

ahaituky-avyavahitāṁ bhaktim ātma-priye yathā \|\|

**śrīdhara-svāmī (bhāvārtha-dīpikā) :** yuktatvam āha---**nanv** iti \|
**ātma-priye** ātmā ca priyaś ca tasmin mayi **kuśalā** vivekino'ta eva
**svasya** ātmano'**rthaṁ** puruṣārthaṁ paśyanti ye, te **yathā**
yathāvad **bhaktiṁ kurvanti** \| yathāvattvam āha---**addhā** sākṣāt \|
atra hetuḥ---**ahaituky-avyavahitāṁ** phalābhisandhi-rahitām \| ata
evāvyavahitāṁ nirantarām \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nanu** niścaye \| **arthaṁ**
para-loka-hitam \| atra sākṣād bhaktau \| ata eva
phalābhisandhi-rahitatvād eva \| phalābhisandhau tu yāvat phalaṁ kriyate
na nirantaram iti bhāvaḥ \| aham ātmā guḍākeśa \[gītā 10.20\] iti
smṛteḥ, ātmā tad etat preyaḥ[^74] ity-ādi-śruteḥ priyaś cāham eveti
\|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhavatībhir yathā
sarvāśāṁ parityajya ahaṁ prāptaḥ, tathā vayaṁ vaḥ prāptuṁ na śaknumaḥ,
ato manasā yan māṁ parirabdhavatyas tad eva karaṇīyam ity
āśayenāha---**nanv** **addhā** ity-ādi \| **nanu** bhoḥ **kuśalāḥ**
striyaḥ ! **ātma-priye** prāṇa-nāthe **mayi bhaktiṁ** ratiṁ
**kurvanti**, **addhā** sākṣāt, aparokṣe\'pi **mayi** yathā
**svārtha-darśino** janāḥ paramārthino bhāgavatāḥ \| bhaktiṁ
viśinaṣṭi---**ahaitukya-** ity-ādi \| **haitukye** sopādhikatve
**vyavahitā**, sā na tatheti ahaitukya-vyavahitā, tām \| etena bhavatyaḥ
kuśalā abhijñā mayi bhaktim eva kuruta, aṅga-saṅgas tu manasaiva kārya
ity arthaḥ \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nanu** bhū-devyaḥ !
niścitam iti vā, **addhā** sākṣād eva viśuddhām ity arthaḥ, yataḥ
**ahaitukī** \| yad vā, sākṣān **mayi** na ca guṇāvatārādiṣu \| bhakter
yathāvattvam evāha---**ahaitukī** ātmanaḥ sakāśād api priye
paramātmatvāt \|

yad vā, svārthaṁ darśayituṁ śīlam asyeti **svārtha-darśī** guruḥ, tasmāt
tad-upadeśād dhetor ity arthaḥ \| ata eva **ahaitukī** iti \| yad vā,
**svārtha-darśino** janā **yathā kuśalāḥ** pativratāḥ striya
**ātma-priye** \| anyat samānam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tāsāṁ
nija-saṅgati-prāptīcchāṁ samprati vañcayann āha---**nanv addhā** iti \|
**addhā** sākṣād eva viśuddhām ity arthaḥ \| yataḥ **ahaitukī**
ity-ādinā \| tatra bhakter yathāvattvam evāha---**ahaitukī** iti \|
**ātmanaḥ** sakāśād api **priye** paramātmatvāt paramātmatvena ca mama
nirantaraṁ yuṣmat-saṅgitvān na sarva-pratyakṣa-saṅgāyāgrahaḥ kartavya
iti bhāvaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yad darśanaṁ tu bhavatīnām
ucitam evety āha---**nanv** ity-ādi \| **nanu**, bho vipra-bhāryāḥ !
**kuśalāḥ** sādhvyaḥ striyaḥ **svātma-darśanāḥ** puruṣāś ca **mayy
ahaituky-avyavahitāṁ** **bhaktiṁ kurvanti** \| kīdṛśe ? **ātma-priye
yathā** yathāvat \| **ahaitukī** ca sā **avyavahitā** ceti karmadhārayaḥ
puṁvad bhāvābhāva ārṣaḥ \| athavā, haitukyāṁ hetu-bhāvaḥ, na tathā tat
tatra vyavahitā viśeṣaṇāvahitā, tad ucitaiveyaṁ **mayi vo bhaktir** iti
bhāvaḥ \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parama-premavatīnām api
tāsāṁ tadānīm eva manoratha-pūrtir na rasa-pūṣṭiṁ vahati \| rasa-puṣṭyā
ca vinā līlā camatkaroty ato bhagavatas tat-prema-vaśyasyāpi
tad-darśanotthayā ratyā svābhiyogaṁ kṛtavato'pi manasy akasmād eva
līlā-śaktyaiva sphāritam aiśvaryaṁ tāsāṁ sva-gṛhaṁ prati parāvartane
kāraṇam abhūt \| yadyapi prāyaḥ premavaj-jana-sannidhāv aiśvaryaṁ
nāvirbhaviṣṇu bhavet, tad api līlā-sauṣṭhavārthaṁ
virahautkaṇṭhya-vardhanayā tāsāṁ prema-vardhanārthaṁ cāvirbhaved eva,
tad bhagavato raty-ākhyaṁ bhāvaṁ śamayitvā vivekam utpādayāmāsety ato
bhagavāṁs tad anukūlam evāha---**nanv** iti dvābhyām \| na kevalaṁ
**mayi** bhavatya evāsajjante kintu bahavo'nye'pi mayi parameśvare
**bhaktiṁ** prītiṁ **kurvanti** \| ke te? **kuśalāś** caturāḥ \|
cāturyam evāha---**svārtha-darśinaḥ** loke hi svārtha-sādhakā eva caturā
ucyanta iti bhāvaḥ \| **ahaitukī** svīya-phalābhisandhi-rahitā ca
**avyavahitā** prīti-vyavadhāyaka-jñāna-karmādi-vastv-antara-śūnyā ca
tām atra dṛṣṭāntaḥ **ātma-priye** dehāpaty-ādau yathā \|\|26\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** yuktatvaṁ
sphuṭayati---**nanv** iti \| **kuśalā** vivekino'ta eva svārthajñā
**mayy** eva **addhā** sākṣād **bhaktiṁ kurvanti ahaitukīṁ**
phalānusandhi-rahitām ata eva **avyavahitāṁ** nirantarāṁ yathā rāgiṇa
**ātma-priye** svātivallabhe viṣayānande prītiṁ kurvanti, tadvat
\|\|26\|\|

**\...**

**\|\| 10.23.27 \|\|**

prāṇa-buddhi-manaḥ-svātma-dārāpatya-dhanādayaḥ \|

yat-samparkāt priyā āsaṁs tataḥ ko nv aparaḥ priyaḥ \|\|

**śrīdhara-svāmī (bhāvārtha-dīpikā) :** ātmanaḥ sarvataḥ preṣṭhatvam
upapādayati---**prāṇa-** iti \| **svā** jñātayaḥ \| **ātmā** dehaḥ \|
ete sarve **yat-saṁparkād** yasya adhyāsenopakaraṇatvena vā \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *yasya* ātmanaḥ \|
anātmany ātmatvāropa *ātmādhyāsaḥ* \| vicāreṇa adhyāsa-nivṛttāv apy
upakaraṇatva-nivṛttiḥ, na dehāpatya-kalatrādiṣv ātma-sainyeṣu \[bhā.pu.
2.1.5\] ity-ukter dehāder upakaraṇatvam \| ātmanas tu kāmāya sarvaṁ
priyaṁ bhavati \[bṛ.ā.u. 2.4.5\] iti śrutir atrānusandheyā \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ātmana ātma-priyatvaṁ
darśayati---**prāṇa-buddhi-** ity ādi \| ato matto priyo nāsty eva,
yuṣmābhiḥ sādhu kṛtam āyātam, dṛṣṭaś cāhaṁ manasā parirabdhaḥ, ataḥ
paraṁ kṛtārthā eva yūyam \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paramātmatvena
parama-priyatvaṁ sādhayituṁ prathamam ātmana eva priyatvam
āha---**prāṇa-** iti \| anyat tair vyākhyātam \| yad vā, paramātmana
evātmanaḥ sakāśāt priyatvaṁ sādhayati---**prāṇa-** iti \| **yasya** mama
**samparkāt** samarpaṇādi-sambandhenaiva āsan bhavantīty arthaḥ \| yad
vā, pūrveṣāṁ babhūvuḥ, ādi-śabdāt jñāti-bāndhavādayo
gṛha-kṣetra-paśv-ādayaś ca gṛhītā eva \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** paramātmana evātmanaḥ sakāśāt
priyatvaṁ sādhayati--- **prāṇa-** iti \| ātmātra jīvaḥ **yasya** mama
paramātmanaḥ **samparkāt** ātmano\'pi mad-aṁśatvenaiva tathātvād iti
bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** imam evārthaṁ
viśadayati---prāṇa-buddhity-ādi \| **yasya** mama **samparkād** dhetoḥ
**prāṇādayaḥ priyā āsan**, bhavantīty arthaḥ \| mat-sevārtham eva
**prāṇāḥ** priyā bacante \| evaṁ **buddhyā**, evaṁ **manāṁsi**, evaṁ
**svātmāno** dehāḥ, iti puṁsayor eva **dārāpatyādayaḥ** \| puṁsāṁ
mat-sevārtham amī dārā yadi bacante, tadaiva priyāḥ \| ato bhavantīr
bhartāro nābhyasūcayantīti bhāvaḥ \| evam **apatyāni dhanāni** ca \|
tato **mattaḥ ko'paraḥ** strīṇāṁ vā puṁsāṁ vā **priyo'sti** ? na ko'pi
\| prāṇādayo ye'mī santīti vaktavyam, te mat-samparkād evety uktam eva,
tad yad āgataṁ tac chobhanam eveti pūrvānuvādaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** buddhi-praveśārtham eva
dṛṣṭānto darśitaḥ \| vastutas tu dṛṣṭāntād dehādeḥ sakāśād api
dārṣṭāntikaḥ paramātmāham atipriya eveti yuktyā prabodhayati---**prāṇa**
iti \| **svaṁ** dehaḥ **ātmā** jīvaḥ yasya paramātmanaḥ **samparkāt**
sambandhāt, tataḥ paramātmanaḥ \|\|27\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** dhī-praveśāya dṛṣṭāntaḥ
sthūlo darśitaḥ, vastutas tu tato\'pi viśuddhatvād amitatvāc
cānandamayo'ham atipriya iti bodhayati---**prāṇa-** iti \| **svaḥ** deha
**ātmā** jīvaḥ yasya me **samparkād** ānukūlyenopasthāpanāt sambandhād
ity arthaḥ \| **prāṇādiṣu** priyatva-hetv-ānukūlya-sampādako'ham
evāti**priya** iti bhāvaḥ \|\|27\|\|

**\...**

**\|\| 10.23.28 \|\|**

tad yāta deva-yajanaṁ[^75] patayo vo dvijātayaḥ \|

sva-satraṁ pārayiṣyanti yuṣmābhir gṛha-medhinaḥ \|\|

**śrīdhara-svāmī (bhāvārtha-dīpikā) : tat** tasmāt kṛtārthā yūyaṁ
**deva-yajanaṁ** yajña-vāṭaṁ **yāta** gacchata \| nanu kṛtārthāḥ kim iti
yāsyāma iti ced ata āha---**pataya** iti \| **pārayiṣyanti**
samāpayiṣyanti \| patīnām anugrahāyety arthaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato mad-bhaktās **tat**
*tasmād* dhetoḥ \| vipra-patnyaḥ śaṅkante---**nanv** iti \| *ity artha*
iti \| agni-sādhye karmaṇi sapatnīkasyaivāvādhikārād anyathā kṛtam apy
akṛtaṁ syād iti bhāvaḥ \| **satrādi**-karmāpi veda-rūpeṇa mayaivoktam
ato mat-kāryānurodhād eva **yāta**, tatraiva sphurantaṁ māṁ drakṣyatheti
bhāvaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ataḥ param atra
sthitvā prayojanābhāva ity āha---**tad yāta** ity-ādi \| **vo** yuṣmākaṁ
**patayaḥ**, na tu priyāḥ priyas tv aham eveti bhāvaḥ \| **sva-satraṁ
pārayiṣyanti** samāpayiṣyanti, pāra-tīra samāptau, idam api
mayaivāmnātam, svājñā-bhaṅgo mayā na kāryate \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : svakīyaṁ satraṁ** yajñaṁ
**pārayiṣyanti**, ārabdhaṁ samāpayiṣyanti \| sva-śabdena kathañcit
parakīyam eva kārayitum arhanti, na tv ātmana ity arthaḥ \| yato
**gṛha-medhinaḥ**, **yuṣmābhir vinā** gārhasthyābhāvena yajñānupapatteḥ
\| ata eva tad-apekṣayā **deva-yajanaṁ** **yāta** ity uktam, na ca gṛham
iti \| \"tad yāta deva-yajanam\" iti pāṭhas teṣāṁ sammato lakṣyate,
tathaiva pāṭha-dhāraṇāt \| nanu te tvad-anādarād upekṣyā eva,
tatrāha---**dvijātayo** brāhmaṇā mad-bhaktyā te\'vaśyaṁ-mānyā ity arthaḥ
\| ata eva nṛgopākhyāne svayam eva vakṣyati---

> vipraṁ kṛtāgasam api maiva duhyata māmakāḥ \|
>
> ghnantaṁ bahu śapantaṁ vā namaskuruta nityaśaḥ \|\|
> \[bhā.pu.10.64.41\] ity-ādi \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tad yāta deva-yajanam** iti
pāṭhaḥ, teṣāṁ sammato lakṣyate \| tathaiva pāṭha-dhāraṇāt \"tad yāta
sādhvyo yajanam\" iti tu pāṭhaḥ prāyaḥ sarvatra \| **sva-satraṁ**
svīyatvāt avaśya-samāpanīyaṁ svīyaṁ satraṁ yajñaṁ **pārayiṣyati**
ārabdhaṁ samāpayiṣyanti \| sva-śabdena anyathā kathañcit parakīyam eva
kārayitum arhanti, na tv ātmana ity arthaḥ \| yato **gṛha-medhinaḥ**
**yuṣmābhir** vinā gārhasthyābhāvena yajñānupapatteḥ \| ata eva
tad-apekṣayā **deva-yajanaṁ yāta** ity uktaṁ, na ca gṛhān iti \| ataḥ
śrī-bhagavad-ājñayaiva tāsāṁ bahir-mukha-pati-pārśve gamanaṁ \| tathā ca
tad-ājñā ca sarva-suhṛttvāt go-brāhmaṇa-hitatvāt tāsāṁ
sambandhenānujighṛkṣutvāc ceti jñeyam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tasmād** yad āgataṁ tat sādhv
eva yad ahaṁ ca dṛṣṭas tad atisādhutaram, yo'yaṁ mayy anurāgaḥ sa ca
sādhutamam eva \| ataḥ paraṁ yātety āha---**tad eva yajanam** ity-ādi \|
he **dvijātayaḥ** ! dvijāti-strītvāt puṁ-yoge'pi prakṛtir eva, brāhmaṇya
iti svābhiprāyaṁ sambodhanam \| **vo** yuṣmākaṁ **patayaḥ** **sva-satraṁ
yuṣmābhir** eva **pārayiṣyanti** samāpayiṣyanti, yato **gṛha-medhinaḥ**
\|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmāt sa ca paramātmā
tad aham eva yuṣmābhir gargādi-mukhāt śruta eva yuṣmad-aṅgāny āśliṣya
sadā [vartu]{.mark} eva **tat** tasmāt **deva-yajanaṁ** yajña-vāṭaṁ
**yāta** \| nanu, tad api sākṣān [maṁrtū]{.mark} paramātmānaṁ tvāṁ hitvā
kathaṁ gṛhaṁ yāmaḥ ? tatrāha---**pataya** iti **pārayiṣyanti**
**yuṣmābhiḥ** sahaiva samāpayiṣyanti satrādi-karmāpi veda-rūpeṇa
mayaivoktam iti mat-kāryānurodhād eva yāta tatraiva sphūrantaṁ mūrtaṁ
māṁ drakṣatheti bhāvaḥ \|\|28\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : tat** tasmān mad-anurāgāt
kṛtārthā yūyaṁ **deva-yajanaṁ** yajña-sthānaṁ **yāta** \| nanu,
kṛtārthāḥ kim iti yāmaḥ ? tatrāha---**vaḥ patayo gṛha-medhino**
**yuṣmābhir** gārhasthya-hetubhiḥ sahaiva **satraṁ pārayiṣyanti**
samāpayiṣyantīti patīn upakuruta satrādīnāṁ karmaṇāṁ veda-vapuṣā
mayaivāmnātatvān mat-kāryānurodhāt yāta tatraiva sphurantaṁ māṁ
drakṣysatheti bhāvaḥ \|\|28\|\|

**\...**

**\|\| 10.23.29 \|\|**

maivaṁ vibho\'rhati gadituṁ nṛśaṁsaṁ

satyaṁ kuruṣva nigamaṁ tava pāda-mūlam \|

prāptā vayaṁ tulasi-dāma padāvasṛṣṭaṁ

keśair nivoḍhum atilaṅghya samasta-bandhūn \|\|

**śrīdhara-svāmī (bhāvārtha-dīpikā) : nṛśaṁsaṁ** paruṣam \| **nigamaṁ**
pratijñāṁ, na me bhaktaḥ praṇaśyati \[gītā 9.34\] iti \| vedaṁ vā, na sa
punar āvartate \[chā.u. 8.15.1\] iti \| **padāvasṛṣṭam** avajñayāpi
dattam \| bahu-mānena **keśair nivoḍhuṁ** dāsī-bhavitum \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛśaṁsaḥ kaṭhine krūre
hiṁsake nara-śaṁsake iti nirukti-kāraḥ \| nigamo veda-vaiśyayoḥ \|
pratijñāne nāgare ca iti dharaṇi-devaḥ \| *na praṇaśyati* adṛśyo na
bhavatīty arthaḥ \| yaḥ parameśaṁ prāptaḥ sa punaḥ saṁsāre nāyātīty
arthaḥ \| dāsyo hi yathā-kathañcid dattam apy ādareṇa gṛhnantīti bhāvaḥ
\|

nanu, bhavatībhir vipra-jāty-abhimāno dustyajaḥ ? tatrāhuḥ---tava
gopa-rūpasyāpi pādam alaṁ vayaṁ prāptāḥ, na hi vipra-jāty-abhimāne saty
evaṁ vaktuṁ śakyate \| asmad-vākyenaiva niścinu, satyaṁ tad api gopasya
mama gopya eva dāsyo yogyāḥ \| yūyaṁ brāhmaṇyo vandyā eva ?
tatrāhuḥ---yadi brāhmaṇī-dāsīkartuṁ jihreṣi kathaṁ tarhi tvāṁ hrepayāmas
tvat-puro naiva yāvaḥ, vṛndāvana eva vanadevatā iva vartiṣyāmahe
tvat-sambandha-gandhenaiva kṛtārthī-bhaviṣyāma ity āhuḥ---**vayaṁ** tu
dūre sthitās tvat-**padāvasṛṣṭaṁ** tvat-preyasī-pada-saṁsargāt truṭitaṁ
śayyādhaḥ-sthitaṁ tvad-dāsī-dattaṁ **tulasī-dāma** **keśair** dhartuṁ
prāptāḥ, nāsmākaṁ durlabha-dāsye\'pīccheti bhāvaḥ \| **nivoḍhuṁ**
dhartum \| **atilaṅghya** tyaktvā \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : maivam** ity-ādi \| tad
deva-yajanaṁ yāteti **nṛśaṁsaṁ** kruraṁ **gadituṁ** **bhavān mārhati**,
idaṁ noktvā kiṁ vaktavyam ? tatrāha---**satyaṁ kuruṣva nigamaṁ**
pratijñāṁ satyaṁ kuruṣva \| sva-nigamaṁ sva-pratijñām iti vā \| tarhi na
satyābhāvaḥ---

> sakṛd eva prapanno yas tavāsmīti ca yācate \|
>
> abhayaṁ sarvadā tasmai dadāmy etad vrataṁ mama \|\| iti \|

yā te pratijñā tāṁ satyāṁ sarva-bhūta-bhaya-rūpe gṛhe gantuṁ katham
upadiśasi ? gṛhe na gatvā kiṁ kartavyam ? tatrāha---**padāvasṛṣṭaṁ
tulasī-dāma keśair nivoḍhuṁ** **samasta-bandhun ativilaṅghya tava
pāda-mūlaṁ prāptāḥ**, tava pāda-mūla eva sthāsyāma ity arthaḥ \|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mā**-śabdasyādau nirdeśaḥ,
parama-vyagratayā niṣedhanāt \| **evam** īdṛśaṁ patīnāṁ
yajña-samāpanārthaṁ yajña-sthānaṁ yāteti lakṣaṇam, **vibho** he
bahir-antar-vyāpaka ! iti \| asmākaṁ bāhyam āntaraṁ ca sarvaṁ tvayā
vijñāyata eveti bhāvaḥ \| \"vaca\" iti pāṭhaḥ sugama eva \| bhavān iti
anyo vadatu nāma, kṛpā-komala-citto bhavāṁs tu vaktum api yogyo na
bhavatīty arthaḥ \| yato **nṛśaṁsaṁ** krūram \|

yad vā, bhavān rasārṇava-candraḥ kaṭhinaṁ nīrasaṁ vaktuṁ **nārhaty**
evety arthaḥ \| na ca kevalam eva tava vacaso nṛśaṁsatā, mithyātvam api
syād ity āśayenāhuḥ---**satyam** iti \| prāk bhavān iti bhaktyā
anunayārthaṁ paścāt **kuruṣva** tvam iti premṇeti jñeyam \| yady api
tāsāṁ svī-kāreṇa maryādollaṅghanāt veda-satyatā na sidhyet, tathāpi na
sa punar āvartate \[chā.u. 8.15.1\] ity-ādi
śruteḥ---devarṣi-bhūtāpta-nṛṇām \[bhā.pu. 11.5.41\] ity-ādi-smṛteś ca,
bhaktānāṁ vidhi-niṣedhātītatvāt tasya ca sākṣād-bhagavattvāt sā
sampadyetaiva \|

nanu yuṣmākaṁ gokulāntar-nayanād gopyo mām avajñāsyanti, yuṣmāsu ca
sāpatnyam iva dhāsyanti, tatrāhuḥ---bhaveti \| **tulasi-** iti
hrasvatvam armas, tūlasyā **dāma-** iti priyatvena sadā
tvac-caraṇābjayoḥ saṁlagnatvāt sāpatnyena lakṣmy-ādīnām apekṣyatvāc ca
\| tad eva nitarāṁ bhakti-viśeṣeṇa nityaṁ **voḍhuṁ**
tad-eka-nivahana-mātra-dāsyena tās tvāṁ nāvajñāsyanti, na cāsmāsu
sāpatnyaṁ dhāsyantīti bhāvaḥ \| yad vā, tvad-dāsyena tāsām api dāsyaṁ
kariṣyāma iti bhāvaḥ \| **samasta-bandhūn** pati-putrādīn **atilaṅghya**
iti vāntāśitvam, teṣāṁ punaḥ svīkāro na yuktam iti bhāvaḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evam** īdṛśaṁ **vibho** ! he
bahir-antar-vyāpaka ! iti asmākaṁ bāhyam āntaraṁ ca sarvaṁ tvam eva
vetsīti bhāvaḥ \| bhavān iti anyo vadatu nāma kṛpā-komala-citto bhavāṁs
tu vaktum api yogyo na bhavatīty arthaḥ \| yato **nṛśaṁsaṁ** krūram \|

yad vā, rasārṇava-candro bhavān **nṛśaṁsaṁ** kaṭhinaṁ nīrasaṁ **vaktuṁ
nārhaty** evety arthaḥ \| na ca kevalam evaṁ tava vacaso
nṛṇāṁsatā-mithyātvam api syād ity āśayenāhuḥ---**satyam** iti \|
karavāma kim ity eva vā nigamo jñeyaḥ \| prāg bhavān iti
bhaktyānunayārthaṁ paścāt **kuruṣva** tvam iti premṇeti jñeyam \| atra
tābhir bhagavato brāhmaṇān atikrama-rūpā **nigama**-maryādā tūtkaṇṭhayā
nāvahiteti jñeyam \|

nanu, mad-arthaṁ katham iva kuṭumbāni tyakṣyante ?
tatrāhuḥ---**atilaṅghya** iti \| tat tu jātam eveti bhāvaḥ \|

nanu, brāhmaṇīnāṁ yuṣmākaṁ paty-ādi-parityāgo na yukta ity ata
āhuḥ---**prāptā** iti \| atyanta-tiraskṛta-vācya-dhvanir ayaṁ vācyārthaṁ
parityajya vyaṅgyārtham eva bodhayati \| tataś ca sarvaṁ tyaktvā dāsyam
evāṅgīkṛtavatya ity arthaḥ \| tatras tulasī-dāmnaḥ padāvasṛṣṭatvaṁ
tasminn aiśvaryaṁ niścitya sarva-dharmān parityajya ity etad
[vidhata]{.mark}-vyākhya-rītyā sva-doṣaḥ pratyākhyātaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatas tad ākarṇya
dvija-patnyo yad ūcus tad āha---**maivaṁ vibho'rhati** ity-ādi \| he
**vibho** ! īśvara ! bhavān satya-pratijña evaṁ **gadituṁ nārhati**, na
yogyo bhavati \| yataḥ,

> ye dārāgāra-putrāpta-prāṇān vittam imaṁ param \|
>
> hitvā māṁ śaraṇaṁ yātāḥ kathaṁ tāṁs tyaktum utsahe \|\| \[bhā.pu.
> 9.4.65\]

śrī-rāmayaṇe---

> sakṛd eva prapanno yas tavāsmīti ca yācate \|
>
> abhayaṁ sarvadā tasmai dadāmy etad vrataṁ mama \|\|

iti **tava** pratijñā \| **vayaṁ** sarvaṁ tyaktvaiva tvāṁ śaraṇaṁ gatāḥ,
tat katham evaṁ vadasi ? evam iti kiṁ **nṛśaṁsaṁ** krūraṁ kaṭhinam ity
arthaḥ \| athavā, nṛvat śaṁsaḥ kathaṁ manuṣyavat kathanam ? bhavān
īśvara eva, ataḥ sva-**nigamaṁ** sva-pratijñāṁ **satyaṁ** kuru,
**nigamaṁ satyaṁ** **kuruṣva** iti vā \| **vayaṁ** **tava pāda-mūlaṁ
prāptāḥ** \| kiṁ kṛtvā ? **samasta-bandhūn ullaṅghya** \| kiṁ-arthaṁ ?
pādāvasṛṣṭaṁ **tulasi-dāma keśair nivoḍhum**, dāsī-bhavitum ity arthaḥ
\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rāsārambhe
mahā-premavatyo gopya ivāhuḥ---**maivam** iti \| **nṛśaṁsaṁ** paruṣam \|
**nigamaṁ** na sa punar āvartate \[chā.u. 8.15.1\] iti veda vākyam\| ye
yathā māṁ prāpadyate tāṁs tathaiva bhajāmy aham \[gītā 4.11\] iti
nigama-rūpaṁ sva-vākyaṁ ca **satyaṁ kuruṣva** \| nanu, bhavatībhir
vipra-jāty-abhimāno dustyajaḥ, tatrāhuḥ---**tava** gopasyāpi
**pāda-mūlaṁ** **vayaṁ** dāsyārthaṁ **prāptāḥ** \| na hi
vipra-jāty-abhimāne saty evaṁ ko'pi jano vaktuṁ śaknoti,
ato'smad-vākyenaiva niścīyatāṁ nāsty asmākaṁ jāty-abhimāna iti bhāvaḥ \|

nanu, gopasya mama gopya eva dāsyaḥ preyasyaś ca samucitya bacante, tāś
ca bahvyo vartantetamām \| satyaṁ, vartantāṁ virājantāṁ nāma \| yadi
tvaṁ brāhmaṇīr dāsīḥ kartuṁ bandhubhyo [jihreṣi]{.mark}, tarhi kathaṁ
tāṁ hrepayāmas tvat-puraṁ naiva yāmo, vṛndāvana eva vana-devatā iva
vartiṣyāmahe, tvat-sambandha-gandhenaiva kṛtārthī-bhaviṣṇavo vayam ity
āhuḥ, vayaṁ tu dūre sthitvā **padāvasṛṣṭaṁ** tvat-padāt
tvad-āśliṣṭa-preyasīnāṁ pada-saṁsargād vā kraṭitībhūya avasṛṣṭaṁ
paryaṅkādho visṛṣṭaṁ **tulasī-dāma** tvad-dāsībhir eva kṛpayā dattaṁ
**keśair** **nivoḍhuṁ** prāptāḥ, na tu tava preyasī-bhāvāya dāsī-bhāvāya
vā durlabhāyāsmākam ākāṅkṣeti bhāvaḥ \|

nanu, tarhi bhavad-bandhavaḥ kiṁ vadiṣyanti? tatrāhuḥ---**atilaṅghya**
iti \|\|29\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** gopya ivāhur---**maivam**
iti \| he **vibho** ! bhavān evaṁ **nṛśaṁsaṁ** kaṭhoraṁ vaco **gadituṁ
nārhati** sva-nigamaṁ ye yathā māṁ prapadyante tāṁs tathaiva bhajāmy
aham \[gītā 4.11\] iti sva-vākyaṁ **satyaṁ** pramāṇaṁ **kuru** \|

nanu, bhavatyo brāhmaṇyaḥ kathaṁ mayi sthāsyanti ? tatrāhuḥ---**vayaṁ
samasta-bandhūn** **atilaṅghya** **tava pāda-mūlaṁ prāptāḥ,** na hi
asmākaṁ kulābhimāno'stīti bhāvaḥ \|

nanu, vaḥ kvopayogaḥ ? tatrāha---**padāvasṛṣṭaṁ** tvat-padā
tvad-āśliṣṭa-kāntā-pada-saṁsargād vā truṭitaṁ mad-avasṛṣṭaṁ
tvat-paryaṅka-tale nikṣiptaṁ **tulasi-dāma** tābhiḥ kṛpayā dattaṁ
**keśair** **nivoḍhum** iti tad-dhāraṇam evāsmākaṁ sevā iti \| tathā ca
mābhūt tavāṅga-saṅgo vana-devatābhiḥ saha vṛnḍaraṇye nivasantīnāṁ nas
tāvan-mātram astu pulindīnām iva śrī-kuṅkuma-dhāraṇam iti bhāvaḥ \| iha
padāvasṛṣṭaṁ tulasi-dāmeti tasmin pāramaiśvaryaṁ vyajya tvad-dāsyam eva
no'bhīpsitam iti sūcyate \| jīva-svarūpaṁ ca tvad-dāsyavad eva
dāsa-bhūto harer eva \[pa.pu. 6.226.37\][^76] iti pādme tal-lakṣaṇāt, na
ca gārhasthya-dharma-tyāgo nocitaḥ, sarva-dharmān parityajya \[bhā.pu.
18.66\] ity-āditvad ukter eva \|\|29\|\|

**\...**

**\|\| 10.23.30 \|\|**

gṛhṇanti no na patayaḥ pitarau sutā vā

na bhrātṛ-bandhu-suhṛdaḥ kuta eva cānye \|

tasmād bhavat-prapadayoḥ patitātmanāṁ no

nānyā bhaved gatir arindama tad vidhehi \|\|

**śrīdhara-svāmī (bhāvārtha-dīpikā) :** kiṁ ca, **na gṛhṇanti no'smān**
\| he **arindama** ! kāma-lobha-pāpādi-damana ! **bhavataḥ prapadayoḥ**
pādāgrayoḥ **patita-dehānām** **anyā** svargādi-**gatir** api **na
bhavet,** mā bhūt \| **tat** tasmād dāsyam eva **vidhehi** iti
\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tān anādṛtyehāgatās te
punar na svīkurvantīty āhuḥ---*kiṁ ca* iti \| *anye* sambandhītare \|
sambandhi-tyaktam itare svata eva tyajantīti tātparyam \| yato'smākam
**anyā gatir** nākṣāṅkṣitā, tasmāt \| tad dāsyam \| kiṁ ca,
tvan-narastha-mālikatvāmbūlikādi-vanitā-janā syāc chrutatvād
rūpa-guṇa-mādhuryā yad-avadhi vayaṁ vayaḥ-sandhim ārabhyaivābhūma,
tad-dinata eva tvat-premavatīr gṛha-karmasv apy udāsīnā asmān
vyabhicāriṇīr iva dṛṣṭvā sandihānāḥ **paty-ādayo** naiva prāyo
vyavaharantīty āhuḥ---**gṛhnanti** iti \| **sutāḥ** sapatnī-putrāḥ \|
**anye** prativeśy-ādayaḥ \|

tataś cātivaiyagryeṇa rudatyaḥ padāgre mūrdhnā praṇamatyas sagadgadam
āhuḥ---**tasmād** iti \| asmākaṁ yathā **anyā gatir na bhavet** tathā
**vidhehi** \| he **arindama** ! tvat-prāpti-pratibandhakī-bhūtā
duritādaya evārayas [tān]{.mark} ānandamaya-kṛpayā tvam eveti bhāvaḥ
\|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** adhunā ced bhavatībhir
deva-yajanaṁ na gamyate, tadā vilambe sati patayo nāṅgīkariṣyanti, evaṁ
ced bhavatv evam evety āhuḥ---**gṛhnanti no na pataya** ity-ādi \|
no\'smān patayo na gṛhnantv ity arthaḥ, pañcamyāṁ vartamānā \|

yad vā, **patayo no na gṛhnanti**, api tu gṛhnanty eva, bhaviṣyati
vartamānaḥ \| tvad-anuraktatvād adhikam evāsmāsu ādaraṁ kariṣyanti,
tathāpi tasmāt pati-putrāder bahirbhūya bhavat-**prapadayoḥ
patitātmanāṁ** no\'smākaṁ **nānyā gatir bhavet**, bhavatv ity arthaḥ \|
no na gṛhnantīti dvau nañau prakṛtārthaṁ gamayataḥ \| evaṁ na
**bhrātṛ-bandhu-suhṛd** ity ādāv api no ity anuvartanīyam \| atas teṣāṁ
grahaṇāgrahaṇayoḥ kāpekṣā ? \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu sādhavo
dīna-vatsalāḥ \[bhā.pu. 10.4.23\] iti teṣāṁ hitārthaṁ yāta \| yad vā,
mad-ājñayā akṛtām api kartum upayujyate, tatrāhuḥ---**gṛhnanti** iti\|
tatra gatā apy asmān ta eva na svīkariṣyantīty arthaḥ \|

yad vā, tvayy asmākaṁ bhāva-darśanāt prathamata eva na te svīkurvanty
evety arthaḥ \| **pitarāv** iti kāsāñcin mātur vṛddhatvena gamanāśaktyā
gṛhe\'vasthānāṁ śrī-bhagavati bhāva-viśeṣeṇa saṅge\'gatāyā api tathā
pūrvam akṛta-niṣedhāyā apy atra mātur uktiḥ, pitrā agṛhyamāṇānāṁ
tad-bhayena mātrāpy agrāhyatvāt \|

yad vā, nijānanya-gatikatā-bodhanāya tatra dharmādy-apekṣayā patibhir
asvīkṛtāḥ, snehena pitror gṛhaṁ yātāḥ, tāv api na gṛhnītaḥ,
lokādi-bhayāt \| tato\'pi snehādhikyena putrān prati gatās te\'pi na
gṛhnanty eva, loka-lajjādinā, ato na **bhrātrādayo**\'pi gṛhṇanty eva \|
**anye ca** prativeṣy-ādayaḥ kuto gṛhnantu ? iti vivecanīyam \|
**tasmāt** paty-ādibhir agrahaṇāt prapadayoḥ śrī-caraṇābjayor
agrato\'dūrata ity arthaḥ \| iti parama-dainyāt patitātmanām
ananya-gatikatvena tad-ekāśritānām ity arthaḥ \| anyat tair vyākhyātam
eva \|

yad vā, tasmād iti tad-vidhāne hetur uktaḥ---tasya
dīnanāthaika-śaraṇatayā sarva-tyaktānāṁ tad-eka-śaraṇatvāt \| kiṁ ca,
patita-dehānāṁ daṇḍavat praṇamya patitvā prārthayamānānām ity arthaḥ,

yad vā, patitānām iva ātmā svabhāvo yāsāṁ tāsām apīti dainyoktiḥ \|
**bhavat-prapadayos** tat-pūrvoktaṁ **keśais tulasīdāma**-nivahanam,
tasya ca durlabhatvāt, sugopyatvāc ca vyaktam anirdeśaḥ \| yad vā, tat
tathā, yat-tador nitya-sambandhāt \| yathānyā tvad-dāsyetarā **gatiḥ**
phalaṁ na bhavet, tathā **vidhehi** \|

nanu tathāpi śrī-gopikānāṁ sāpatnyād ahaṁ śaṅke, tatrāhuḥ---he
**arindama** ! tāsām īrṣyādi-lakṣaṇaṁ śatruṁ tvam eva nāśayiṣyasīty
arthaḥ \|

yad vā, kaṁsādy-**arim** eva **damayasi**, bhaktānāṁ tu damanaṁ kartuṁ
nārhasīti parityāgena māsmān mārayety arthaḥ \| yad vā, **patitātmanāṁ**
mṛtānāṁ satīnām, tayor agre mriyāmahe, **gatiś** **cānyā** **na bhaved**
iti **vidhehi** ity arthaḥ \|

nanu kāmaḥ saṁvāritum eva yujyate, tatrāhuḥ---he **arindama** iti,
kāma-lakṣaṇa-śatrum imaṁ tvam eva niyantuṁ śakto\'si, na tu vayaṁ
tvat-kāma-mohitā ity arthaḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, sādhavo dīna-vatsalāḥ
\[bhā.pu. 10.4.23\] iti teṣāṁ hitārthaṁ yāta \| yad vā,
mad-ājñāto'kṛtyam api kartum upayujyate, tatrāhuḥ---**gṛhnanti** iti \|
nija-niṣedhollaṅghanāt tatra gatā apy asmān ta eva na svīkariṣyantīty
arthaḥ \| **anye** tu prativeśy-ādayaḥ sambhāṣām api na kariṣyantīty
arthaḥ \| tasmāt paty-ādibhir gṛhaṇāt **prapadayoḥ** padāgra-samīpe
**patitātmanām** ananya-gatitvena tvad-ekāśritānām ity arthaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ cet tadā yuṣmākaṁ
patyādayo yuṣmān na grahīṣyantīti cet na tāvad-gṛhnantu ity
āhuḥ---**gṛhnanti no na pataya** ity-ādi \| patayo no'smān na gṛhnanti,
na gṛhnantv ity arthaḥ \| eruḥ \[pā 3.4.86\] iti utvābhāva ārṣaḥ,
vibhakti-vyatyayo vā loḍ-arthe laḍ eva \| evaṁ pitarau sutā vā, evaṁ
**bhrātṛ-bandhu-suhṛdaś** ca, asmābhir eva sarve tyaktās te, kathaṁ
teṣāṁ grahaṇopekṣā asmākam ? tataḥ kiṁ kartavyam ity āha---**tasmād**
ity-ādi\| tasmād **bhavat-prapadayoḥ patitātmanāṁ** **no nānyā gatir**
bhavet, he **arindama** ! vipakṣa-kṣaya-kārin ! tad **vidhehi**, tad iti
tulasi-dāma padāvasṛṣṭaṁ keśair nivoḍhuṁ \[bhā.pu. 10.23.29\] iti yad
uktaṁ, tad eva **vidhehi** ity arthaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
tan-nagarastha-mālika-tāmbulikādi-vanitā-jana-mukhād [ākarṇitatvad
rūpaṇḍaṇa]{.mark}-mādhuryā yad-avadhi vayaṁ vayaḥ-sandhim
ārabhyaivābhūma tad-dinata eva tvayi bhāvavatīr gṛha-karmaṇy apy udāsīnā
asmān vyabhicāriṇīr iva dṛṣṭvā sandihānāḥ **paty-ādayo** naiva
vyavaharantīty āhuḥ---**gṛhnanti** iti \| **sutāḥ** sapatnī-putrāḥ
**anye** prativeśy-ādayaḥ \| tataś cātivaiyagryeṇa rudatyaḥ padāgre
mūrdhnā praṇamantyaḥ sa-gadgadam āhuḥ---**tasmād** iti asmākaṁ **anyā
gatir** yathā **na bhavet** tathā **vidhehi** \| he **arindama** !
tvat-prāpti-pratibandhakī-bhūtā duritādaya evārayaḥ, tān tvam eva kṛpayā
damaya \|\|30\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** kiṁ ca, vayaḥ-sandhitas
tvad-atiramya-guṇa-śravaṇena tvan-manaskā vayam abhūma tvattād eva
**patayo**'smān upabhogāya **na gṛhnanti** iti vayaṁ yajña-siddhy-arthās
tat-patnyaḥ \| āha yathā pāṇiniḥ patyur no yajña-saṁyoge \[pā. 4.1.33\]
iti tat-kartṛkasya yajñasya phalasya phalaṁ tu na bhokṣyāmahe
tatrānabhilāṣāt pitrādayo'pi sambhāsāṇe'pi na gṛhnanti \| vātūlā imā ity
ākṣipanti **sutāḥ** sapatnī-putrāḥ, **anye** taṭasthāḥ kutaḥ tad yāta
deva-yajanam \[bhā.pu. 10.23.28\] ity anusmṛtya vyagrā prāhuḥ \|
**tasmāt** paty-ādi-parityāgāt taṁ vidhāya **bhavataḥ prapadayoś**
caraṇāgrayoḥ **patitātmanāṁ** sāṣṭāṅga-praṇamantīnāṁ **no** yathā
tvatto'**nyā gatiḥ** śravaṇaṁ na bhavet, tathā **vidhehi arindama** ! he
sva-prāpti-pratikūla-nivāsin ! kāruṇika ! \|\|30\|\|*.*

**\...**

**\|\| 10.23.31 \|\|**

**śrī-śuka uvāca---**

patayo nābhyasūyeran pitṛ-bhrātṛ-sutādayaḥ \|

lokāś ca vo mayopetā devā apy anumanvate \|\|

**śrīdhara-svāmī (bhāvārtha-dīpikā) : mayopetā** anujñātāḥ \| pratyakṣaṁ
devān pradarśyāha---**devā** **api** iti \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : lokāḥ** sambandhi-bhinnāḥ \|
nija-yogena *pradarśya* darśayitvā \| **anumanvate** ādaraṁ kurvantīti
\|\|31\|\| \[atra viśvanāthaḥ\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nābhyasūyeran** doṣa-dṛṣṭim
api kariṣyanti, kim uta na grahīṣyantīty arthaḥ \| anye sarve **lokāś**
ca nābhyasūyeran, mad-bhakti-prabhāvāt, **mayā upetā** anujñātā
antaryāmi-rūpeṇa sākṣād vādhunādiṣṭā iti sāttvikānāṁ mad-bhaktimatāṁ
**devānāṁ** mad-bhaktāsu yuṣmāsv asūyā na bhaved eva \| viśeṣataś ca
mad-bhaktim eva ime sākṣād abhiślāghante, tatrāpi mayādiṣṭā ity arthaḥ
\| anyat tair vyākhyātam \|

yad vā, aho kiṁ vaktavyaṁ **paty-ādaya** iti, **devā** api puṇya-dehāḥ
puṇyāpekṣakā yajña-bhāga-bhujaḥ, pati-yajñādi-tyāgenāpi
**nābhyasūyeran** \| aho bata kiṁ vācyaṁ ? paty-ādayo nābhyasūyerann
iti, atha ca **anumanvate**, viśeṣato\'dhunā ādaraṁ kariṣyantīty arthaḥ
\| yad vā, **mayā upetāḥ** saṅgatā yuṣmān devā apy anumanvate, kiṁ punaḥ
paty-ādayo\'bhyasūyerann ? iti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bho ! yuṣmān iti yuṣmabhyam
ity arthaḥ \| **nābhyasūyeran** doṣa-dṛṣṭim api na kuryuḥ kathaṁ na
gṛhnīyur ity arthaḥ \| anye sarve **lokāś** ca nābhyasūyeran kim uta
snigdhās te\'pīty arthaḥ \| kīdṛśīḥ ? **mayā upetā** anujñātāḥ
mamānujñā-prabhāvenaiveti bhāvaḥ \| anyat taiḥ \|

tatrānujñātā iti saṅge doṣasyaiva bhagavatā svīkārāt tādṛśasyaiva
cārthasya yukteḥ pratyakṣam api sambhāvanāmaya-prakṛti-liṅ-parityāgena
vartamānamaya-laṭ-prayogāt pratyakṣam ivety arthaḥ \|

yad vā, mayā saha upetāḥ samīpaṁ saṅgatā vo yuṣmān patyādayo
nābhyasūyeran aham īśvara iti tair api jñāsyamānatvād iti bhāvaḥ \| yato
yajña-karmaṇi taiḥ pratyakṣīkṛtā devā api anumanvate pṛṣṭāḥ santo mām
īśvaratvena manyanta ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : mayopetā** anujñātāḥ saṅgatā vā \|
**vo** yuṣmān \| aham īśvara iti tair api jñātatvād iti bhāvaḥ \| yato
yajña-karmaṇi taiḥ pratyakṣīkṛt;a **devā** apy **anumanvate**---pṛṣṭāḥ
santo mām īśvaratvena manyanta ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** satyaṁ kuruṣva nigamam
\[29\] iti yad uktaṁ bhavatībhis tad eva kartavyam, kintu mad-vaca eva
nigamas tasmāt tad yāta deva-yajanam \[28\] iti yad uktaṁ tad api
mad-vaca eva, tac cāpi satyaṁ kartum arham \| tasmān
mamājñā-pratipālanam api bhavatu \| mama vacaḥ satyaṁ bhavatu \|
bhavatyo'dhunā deva-yajanam eva yāta \| patayo'pi nāsūyāṁ kariṣyantīty
āha---**patayo nābhyasūyeran**, **na ca pitṛ-bhrātṛ-sutādayaḥ** \| kutaḥ
? ity āha---**lokāś** cety-ādi \| **mayopetā** mayā saha kṛta-sambhāṣā
bhavatīr **lokā devāś** ca **anumanvate**'numodayiṣyanti ślāghiṣyanta
eva, kiṁ punaḥ paty-ādayaḥ \| ato gṛhaṁ tyaktvā svātantryeṇa samāgatāḥ,
punar gṛhaṁ gatāḥ satīr asmān avamaṁsyante, ity āśaṅkā na kāryeti
sāmprataṁ gṛham eva yāteti vākyārthaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mayi premavatyo yūyaṁ
mat-sukha-parā evāto mad-anabhipretaṁ ceṣṭitaṁ nārhatha, sva-haṭhaṁ mā
kṛḍhvaṁ, gṛhān gacchatety ukte \| bho abhijña-śiromaṇe! asūryaṁ-paśyāḥ
kulavatyo vayaṁ vacanollaṅghanāt yāṁs tṛṇīkṛtya purād bahirbhūya etāvad
dūre sthitasya sampaṭatvena vraje khyātasya bhavataḥ samīpam āgacchāmaḥ
sma \| punas tatraiva gacchantīr asmāṁs te paty-ādayaḥ pureṣu praveṣṭum
apy adadānāḥ kopād adya vadhiṣyanty eveti jānīmaḥ, tatrāha---**pataya**
iti \| **vo** yuṣmabhyaṁ **nābhyasūyeran** doṣa-dṛṣṭim api na kuryuḥ,
kim ity aniṣṭaṁ śaṅkadhve iti bhāvaḥ \| kim uta **pitr-ādayaḥ** anye ca
**lokāḥ** \| kīdṛśīḥ ? **mayā** saha **upetāḥ** saṅgatā api, kim uta
sampraty asaṅgatā evety arthaḥ \| aham īśvara iti tair api jñātatvād iti
bhāvaḥ \| yato **devā api** yajña-karmaṇi taiḥ pratyakṣīkṛtāḥ \|
atrārthe pṛṣṭā bhavatīr **anumanvate** anumaṁsyanta eva māṁ sarveśvaraṁ
viduṣāṁ devānām apy atrārthe anumatir eva, na tv ananumatir ity arthaḥ
\|\|31\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** atha paty-ādīn avajñāya
tvām āgatā nas te na svīkuryuḥ, api tu kruddhās tiraskuryur eveti
vadiṣyantīr ālakṣyāha---**pataya** iti \| **paty-ādayas** te
**nābhyasūyeran** mad-darśana-sambhāṣaṇa-bhojanārpaṇeṣu guṇeṣu doṣāropaṁ
na kurvīran \| **mayopetā** anujñātā yuṣmān **devāś** ca yajñe taiḥ
pratyakṣīkṛtā **anumanvate** sādhu kṛtam ābhir ity anumodiṣyanta ity
arthaḥ \| mad-uktā va indrādayo'pi sat kariṣyanti kā kathānyeṣām ity
arthaḥ \|\|31\|\|

**\...**

**\|\| 10.23.32 \|\|**

na prītaye\'nurāgāya hy anga-sango nṛṇām iha \|

tan mano mayi yuñjānā acirān mām avāpsyatha \|\|

**śrīdhara-svāmī (bhāvārtha-dīpikā) :** tathāpi tvāṁ tyaktuṁ na śaknuma
iti cet, tatrāha---**na** iti \| **prītaye** sukhāya **anurāgāya**
sneha-vṛddhaye \| **aṅga-saṅgo'**ṅgābhyāṁ saṅgaḥ \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi tasmān
aṅgīkariṣyanti tathāpīti \| **aṅgābhyāṁ** śarīrābhyām \| me **prītaye**
neti me iti śeṣaḥ \| bhaktyaivāhaṁ tuṣyāmi, na tv anyopāyeneti bhāvaḥ \|
nanv **aṅga-saṅgo**'py astu, tatrāhuḥ---aho brāhmaṇa-janmani bhavatīnāṁ
mayā **aṅga-saṅgo** nṛṇāṁ **prītaye** **sukhāya** na bhavati\|
**anurāgādayas** tu sutarāṁ nety arthaḥ \| dharma-saṁsthāpanārthāya
sambhavāmi yuge yuge \[gītā 4.6\] iti-ukter bhavatīnāṁ mayi yaśodādivad
anurāga evocita iti \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu bhavatībhir uktam
gṛhnanti no na patayaḥ \[30śa-ślo\] ity-ādinā mayaiva samādhā kṛtā,
tathāpi bhavatyo na gacchanti cet tac chrūyatām ity āha---**na prītaye**
ity-ādi \| tatra sthitānāṁ vo mad-aṅga-saṅga evābhilaṣitaḥ, sa tu nocita
eveti vadati---**iha** dehe vipra-bhāryā-rūpe iti bhāvaḥ, **aṅga-saṅgo
nṛṇāṁ** śroṣyatāṁ paśyatāṁ ca **na prītaye** nānurāgāya ca \| athavā,
nṛṇām iha dehe nara-bhūtānāṁ bhavatīnāṁ dehe\'ṅga-saṅgo\'ṅgaiḥ saṅgaḥ,
manasā saṅgas tu prītaye\'nurāgāya ca \| sa ca bhavatībhiḥ kṛtaḥ
kariṣyate ca \| yac chrūyate gopī-saṅgas tās tu nara-bhūtā na bacante,
mayā saha tā hy avatīrṇā iti **iha**-śabda-dyotyaṁ vastu kintu dehāntare
bhavatyo\'pi **mām avāpsyatha** ity āha---**acirād** ity-ādi \|\|32\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : hi** yataḥ \|
**aṅga-saṅgo** maithuna-lakṣaṇaḥ sadaikatrāvasthitir vā \| **nṛṇām** iti
śleṣeṇa martya-dehasya jarā-maraṇādi-bādhayā samyak prīty-anurāgāsiddheḥ
\| tathāpi **iha** karma-kṣetre bhārata-varṣe karmādhīnatvād alpāyuṣkāc
ca tad-asaṁsiddheḥ, śrī-vaikuṇṭha-loke sac-cid-ānanda-vigrahatas
tat-susiddhes tatraiva yuṣmān manorathaḥ sampatsyata ity arthaḥ\| etaṁ
ca tāsāṁ vañcanārtham uktam, na ca tattvataḥ, yathā kathañcid api tena
saha sambandhato\'pi kṛtārthatā-siddheḥ \|

yad vā, **iha** gokule **nṛṇāṁ** gokula-vāsītara-manuṣyāṇāṁ
yuṣmad-ādīnāṁ **prītaye** ānandānubhavāya yo\'nurāgo mayi premā tasmai
na bhavati, gopa-gopy-ādiṣv eva mamāsakteḥ \|

yad vā, **iha** eṣu brahmaṇī-deheṣu yuṣmābhiḥ saha mama **aṅga-saṅgo
nṛṇāṁ** gopa-gopy-ādīnāṁ **prītaye** sukhāya, mayi yuṣmāsu vā
**anurāgāya** ca **na** bhaviṣyati \| idam api vañcanam eva \| **tat**
tasmāt **mano yuñjānā** manasaiva mayā saha saṅgaṁ kurvāṇā ity arthaḥ \|
**avāpsyatha** dehāntara iti śeṣaḥ \|

yad vā, **ava** avasāne dehānte **prāpsyatha** ity arthaḥ \| spaṣṭatayā
tathānuktis tāsāṁ duḥkhānutpattaye \| ata evācirād iti tac
cāśvāsanārtham eva, vastutaḥ kālasya mahā-dīrghatvāt
taj-janma-mātrānantara-prāpty-avilambatā-siddheḥ \| evaṁ śrī-gopīnām iva
deha-bhāvayoḥ sampattyā tāsv ivānugraha-viśeṣa-siddhy-artham āsāṁ gr̥heṣu
prasthāpanam, na tu brahmaṇītvenopekṣaṇam iti tattvārthaḥ \| anyathā
loka-dharmopekṣayā premṇā prapanneṣu tasya kevalaṁ loka-dharmāpekṣayā
upekṣaṇāyogāt \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv asmat-prarthitasya kā
vārtā ? ity āśaṅkya samādhatte---**iha** brāhmaṇa-janmani yuṣmābhir mama
**aṅga-saṅgo** yuṣmad-uddiṣṭād dāsya-maya-sānnidhyaṁ **nṛṇāṁ**
jīva-mātrāṇāṁ **prītaye** sukha-mātrāya na bhavet, natarām **anurāgāya**
ity arthaḥ \| **tat** tasmāt loka-vidviṣṭatvāt mayi nija-bhāvena
**mana** eva **yuñjānāḥ** **acirād** dehānta eveti \|

atredaṁ tu vivektavyaṁ śrī-kṛṣṇasya bhaktāḥ khalu dvividhāḥ---taṭasthāḥ
lilāntaḥ-pātinaś ca \| tatra taṭasthāḥ parokṣasyāpi tasya pāramaiśvaryam
ālambya aṣṭa-vidhāsu tat-pratimāsv ekatarāṁ sevamānā jānanto vā jānanto
vā ca te brāhmaṇādyās te caraṇa-sevā-caraṇodaka-grahaṇādi-nija-bhaktiṣu
parokṣam anumodyante \| līlāntaḥ-pātinaś ca dvividhāḥ---tatra prathamās
tasya pāramaiśvaryam ālambamānā devādyāḥ, tena pāramaiśvaryeṇaiva
vyavahriyante \| atha pāramaiśvaryānubhave'pi tasya nara-līlām
avalambamānā brāhmaṇādyā narāḥ pitrādyāś ca nara-līlā yathā
sva-sva-maryādāṁ vyavaharantas tena ca tad vyavahriyante \| tasmāt
nara-līlākṛṣṭa-cittānāṁ brāhmaṇīnām āsāṁ sva-yogyam eva tat-paricaraṇaṁ
kartuṁ tat-saṅgaṁ prāptum icchūnāṁ sampraty upekṣā yuktaiveti \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu tarhy **aṅga-saṅgo**'pi
bhavatu ? tatrāha---**iha** brāhmaṇa-janmani bhavatīnāṁ mayā
**aṅga-saṅgo** **nṛṇāṁ prītaye** sukhāya na bhavati \| **anurāgāya** tu
sutarāṁ nety arthaḥ \|\|32.33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tathāpi na gacchantīḥ prati
punar āha na prataya ity-ādi \| yadi vā yad **aṅga-saṅg**ārthaṁ
kāmayadhve, sa tu iha janmani na bhavati, **prītaye** ca **anurāgāya**
nety arthaḥ \| **nṛṇāṁ** mānuṣīṇāṁ bhavatīnāṁ hi jānīta \| nṛṇām iti
sāmanyatvāj jāti-para-nirdeśaḥ, nṛ-jātīnām iti bhāvaḥ \| tarhi kim
asmākaṁ bhavatu ? tatrāha---**tad** iti \| tasmān **mayi mano yuñjānāḥ**
satyo'**cirād** eva **mām avāpsyatha** \| nṛ-śarīraṁ tyaktvā
aprākṛta-śarīram āsādya māṁ prāpsyathety arthaḥ \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asman-mano-vāñchitaṁ
kadāpi setsyati na veti sāsrair apāṅgair yat pṛcchatha tatrottaraṁ
śṛṇutety āha---neti, **prītaye** prītiṁ sampādayituṁ **anurāgaṁ** ca
samvardhayitum ity arthaḥ, kintu mad-virahautkaṇṭhyam
evānurāgātiśaya-vardhakam iti bhāvaḥ \| **tat** tasmāt \|\|32\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu, tvāṁ vihātuṁ na
śaknuma iti cet tatrāha---**iha** asmin brāhmaṇī-janmani bhavatīnāṁ mama
**aṅga-saṅgo** **nṛṇāṁ prītaye** sukhāya **anurāgāya** ca na bhavet \|
**tat** tasmān **mayi mano yuñjānā** gṛhān yāta **acirād** eva
dehāntarair **mām** **avāpsyatha** iti maryādā-setur ahaṁ maryādāṁ
nātivarte \| yūyaṁ ca mad-uktā mat-pratīpaṁ nācarata mat-prāptis tu
śīghram eva gopī-rūpeṇa bhāvinīti \|\|32\|\|

**\...**

**\|\| 10.23.33 \|\|**

ity uktā nija-patnyas tā yajña-vāṭaṁ punar gatāḥ \|

te cānusūyavaḥ svābhiḥ strībhiḥ satram apārayan \|\|

**śrīdhara-svāmī (bhāvārtha-dīpikā) : anasūyavaḥ** adoṣa-dṛṣṭayaḥ
\|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yā samāgatās **tāḥ** \|
**iti** ittham \| **apārayan** samāpayāmāsuḥ \| **pār** karma-samāptau
cur-ādi \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tābhiḥ**
śrī-bhagavad-anugṛhītābhiḥ \| **iti** satrasya
sādguṇya-viśeṣo\'bhipretaḥ \| \"svābhir\" iti pāṭhe nijābhiḥ, anyathā
yajña-samāpanāsiddheḥ \| **anasūyava** iti nābhyasūyerann iti
śrī-bhagavad-ukti-prasādena \| kiṁ vā, śrī-bhagavad-anugṛhītānāṁ tāsāṁ
samāgama-prabhāvā eva jñeyam \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tābhiḥ**
śrī-bhagavad-anugṛhītābhiḥ iti satrasya śrī-bhagavad-upekṣayā doṣaḥ
parihṛtaḥ, sādguṇya-viśeṣaś cābhipretaḥ \| \"svābhir\" iti pāṭhe
nija-nijābhiḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ity uktās tāḥ**
kṛṣṇasyābhiprāyaṁ jñātvaiva **gatāḥ** \| rāsārambhe gopyas tu
tad-abhiprāyaṁ jñātvaiva sthitā iti premṇi na kvāpi kāpi hānir iti
jñeyam \|\|33\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : ity uktās tā**
bhagavad-bhāvaṁ jñātvaiva **yajña-vāṭaṁ** yāga-sthalaṁ **gatāḥ** \| vāṭo
mārga-vṛddhi-sthāne iti medinī \| gopyas tu tad-bhāvaṁ jñātvaiva
sthāsyantīti priya-cittānuvṛttir eva premṇaḥ paddhatiḥ \|\|33\|\|

**\...**

**\|\| 10.23.34 \|\|**

tatraikā vidhṛtā bhartrā bhagavantaṁ yathā-śrutam \|

hṛdopaguhya vijahau dehaṁ karmānubandhanam \|\|

**śrīdhara-svāmī (bhāvārtha-dīpikā) : deham** iti \| tadīyaṁ **dehaṁ**
**tatra** **vihāya** caitanyena **bhagavantaṁ** prāpa ity arthaḥ
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** tāsu **vidhṛtā**
rajjvādinā ābadhya sthāpitā \| *tadīyam* **bhartā** mamatvena svīkṛtam
\| **tatra** tat-pārśve \| *ity artha* iti \| dehe eva tasya svatvaṁ, na
tv ātmanīti tasya gocaratvena svatvāviṣayatvāt \| atas
tat-svatvādhikaraṇaṁ tatraiva tyaktvā tīvrābhilāṣeṇa bhagavantaṁ
prāpteti \| bhagavad-dhyānādinā **karmaṇāṁ** kṣīṇatvād iti bhāvaḥ
\|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : dehaṁ karmānubandhanam**
iti \| tasya dhyāna-labdhāliṅganenaiva sarva-karma-nāśo jāta iti bhāvaḥ
\| nanv evaṁ cet sākṣād-bhūtānāṁ manasā kṛtāliṅganānāṁ kathaṁ karma-nāśo
nājani ? iti nāśaṅkanīyam---acirān mām avāpsyatha \[bhā.pu. 10.23.32\]
iti svayam evoktatvāt \| karma-nāśe kathaṁ tat-prāptiḥ ? kintu
dagdha-paṭavat tāsāṁ dehaḥ kiyantam eva kālaṁ sthitaḥ ? iti bhāvaḥ
\|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pūrvam eva tāsāṁ
śrī-bhagavati bhakti-viśeṣa-darśanena teṣāṁ tāsu bhaktir eva jātāstīty
āśayena tāsāṁ tām upalakṣaṇena darśayati \| yad vā, acirān mām
avāpsyatha \[bhā.pu. 10.23.32\] ity uktam \| tac ca kevalaṁ
nāśvāsanāyaiva, kintu tattvato\'pi sākṣād ekasyās tathā-siddher ity
āha---**tatra** iti yajña-vāṭe, tāsu madhye iti vā \| **vi**śeṣeṇa balād
hasta-grahaṇa-pāda-vandanādy-āgraheṇa **dhṛtā** satī **dehaṁ**
**vi**śeṣeṇa punas tādṛśa-janmābhāva-prakāreṇa **jahau**\| kutaḥ ?
**karmabhir anubadhyata** iti tathā tat, karmādhīna-dehena
bhagavad-aprāpteḥ \| ato guṇātītaṁ sarvātma-dehaṁ tadānīm eva gokule
prāpety arthaḥ \| etad-abhiprāyeṇaiva tair vyākhyātam \| bhaktāyā ity
eka-vacanaṁ sadyaḥ sāyujyābhiprāyeṇeti, sāyujyaṁ ca śrī-bhagavatā saha
sarvātma-dehena nitya-saṁyogaḥ, atrāpi tadīyam ity-ādi, tatra tadīyam
iti bhartṛ-sambandhinam \| caitanyeneti cid-rūpeṇety arthaḥ \| itthaṁ
tāsāṁ bhakti-viśeṣo\'bhivyañjitaḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** acirān mām avāpsyatha
\[bhā.pu. 10.23.32\] ity uktaṁ tac ca kevalaṁ nāśvāsanāyaiva kintu
bāḍham aṅgīkārāyeti dṛṣṭāntenāha---**tatra** iti \| **tatra** yajña-vāṭe
ekā sarvāsām iti paścāt sthitā \| **vi**śeṣeṇa bālād **dhṛtā** \|
**bhagavantam** iti sarvātiśaya-guṇa-rūpādikaṁ sūcitaṁ **yathā-śrutam**
iti \| tatrāpi śrī-kṛṣṇa-rūpatvaṁ **hṛdā** prema-maya-saṅkalpa-siddhena
dehāntareṇa **upaguhya** bhayārtatayā saṅkoca-parityāgena śaraṇāgatāṁ
\"māṁ rakṣa rakṣa\" iti gṛhītvety arthaḥ \| tasya ca dehasya
bhagavat-prema-mayatvena bhagavat-sambandhi-siddhes tad-anuyāyitvāt
siddhatvam api \| tataḥ **karmānubandhanam** evemaṁ **dehaṁ vijahāv**
iti sa-viśeṣaṇokter na tu tad-āliṅgana-sādhanaṁ premānubandhanam apīty
arthaḥ \| **vi**-śabdaḥ punar-āvṛttiṁ niṣedhayati---ataḥ
pati-sambandhinaṁ dehaṁ patya eva dattvā śrī-bhagavat-prema-siddhena
dehena na prāpteti vivakṣitam \| yaṁ yaṁ vāpi smaran bhāvam \[gītā 8.6\]
ity-ādeḥ, ye yathā māṁ prapadyante \[gītā 4.11\] ity-ādeś ca śrī-gītātaḥ
\| prāptiś ceyaṁ golokākhye gokulasyaiva prakāśa-viśeṣe jñeyā
pūtanā-mokṣe nirūpitatvāt, agre ca nirūpayitavyatvāc ceti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : yathā-śrutaṁ** tādṛśam eva taṁ prāpa
ity arthaḥ \| tac cāprakaṭa-līlāyām eveti jñeyam \|\|34.36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evam āsāṁ sākṣād āgatyaṁ
paśyantīnāṁ kathām upasaṁhṛtya patyā dhṛtāyāḥ kasyācit kathāṁ
prathayati---**tatraikā** ity-ādi \| **tatra** deva-yajane **bhartrā**
patyā **vidhṛtā** avaruddhā nirgantum asamarthā **yathā-śrutam**
loka-mukhena yathākarṇitaṁ **bhagavantaṁ hṛdopaguhya karmānubandhanaṁ
dehaṁ jahau** \| karma śubhāśubhaṁ karma prārabdhaṁ, tad evānubandhanaṁ
yasya tathā-bhūtaṁ dehaṁ jahau \| atathā-bhūtaṁ deham āsādya
tad-aṅga-saṅga-maṅgala-yogyā babhūva \| sadya eva
śubhāśubha-karma-kṣayād avilambābhāvaḥ \| gopāṅganānāṁ madhye kācid
bhūtvā tad-aṅga-saṅginī babhūvety arthaḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tatra** yajña-vāṭe ekā
sarvāsām api paścāt sthitā, ata eva **vi**śeṣeṇa balāt **dhṛtā**
**karmānubandhanam** eva **dehaṁ jahau**, na tu premānubandhanaṁ dehaṁ
tadānīm eva mahā-virahautkaṇṭhya-pravṛddha-manorathenodbhāvita bhagavatā
sphūrti-prāptenopagṛhītaṁ ca tasmāt tena dehena cinmayena
sarva-janālakṣitena yuktā satī sā śīghram eva tataḥ sthānād abhisṛtya
śrī-**bhagavantaṁ** prāpeti **karmānubandhanam** iti padasya vaiyarthyād
evaṁ \| yad vā, tam \| kiṁ ca, mamatāspadān paty-ādīṁs tyaktveti kiṁ
citram ? ahantāspadaṁ deham api tyaktvā kācit svaṁ priyaṁ kṛṣṇam
abhisasāreti premṇaḥ prabhāva-jñāpanārthaṁ \| bhagavat-kṛpā tām ekām
abhisāra-samaye karmānubandhaṁ dehaṁ tyājayitvaiva premānubandhaṁ
cinmaya-dehaṁ grāhayāmāsa \| tad anyāsāṁ sarvāsāṁ tu karmānubandhān eva
dehān sparśa-maṇi-nyāyena premānubandhāṁc cinmayān eva cakāreti
tad-dinatas tāsāṁ na sva-sva-paty-āśleṣa iti kim aśakyaṁ
bhagavat-kṛpāyāḥ tasyām ekāṁśenotkarṣas tad-anyāsv apy anyenāṁśenotkarṣa
iti tāsāṁ tāratamyaṁ tu bhakti-śāstreṣv anirṇītatvān na śakyate vaktuṁ
\| sarvāsām eva tāsāṁ bhagavat-kṛpā-siddham eva yad uktaṁ kṛpā-siddhā
yajñapatnī-vairocani-śukādayaḥ iti \|\|34\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tac cāśvāsana-mātraṁ
[hariṇāṁ]{.mark} tāsāṁ kṛtam adhi tu svo\'rpayiṣya tu ity atra
dṛṣṭāntatvenāha---**tatra** iti \| **tatra** yajña-vāṭe **ekā** sarvāsāṁ
paścān nirgatā, tata eva **bhartrā** **vidhṛtā** **yathā-śrutaṁ
bhagavantaṁ** nanda-sūnuṁ **hṛdopaguhya** āliṅgya tad-viraha-vahninā
dagdhaṁ **karmānubandhanaṁ** prārabdha-hetukaṁ **dehaṁ jahau** sadya eva
gopa-kiśorī bhūtvā taṁ prāpa, ye yathā mām \[gītā 4.11\] iti tad-ukteḥ
\|\|34\|\|

**\...**

**\|\| 10.23.35 \|\|**

bhagavān api govindas tenaivānnena gopakān \|

catur-vidhenāśayitvā svayaṁ ca bubhuje prabhuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tenaiva** viprābhir ānītena
\| **āśayitvā** bhojayitvā \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāsu ca
śrī-bhagavad-anugraha-viśeṣam āha---**bhagavān** iti \|
prakaṭa-sarvaiśvarya-sampūrṇo\'pi iti tasyānnābhāvas tathā tasya
tadīyānāṁ ca kṣud-bādho nirastaḥ \| tathāpi tena yajña-patnyānītenaiva,
evaṁ tasya cāturyam apy uktam \| **gopakān** iti ka-pratyayaḥ,
snehābhiprāyeṇa \| **āśayitvā** svayam eva pariveṣaṇa-pūrvakaṁ
bhojayitvā, paścād **bubhuje** tat yato **govindo** gopa-cūḍāmaṇir
gopeṣu parama-vatsala ity arthaḥ \| **ca**-kārāt śrī-balarāmo\'pi,
śrī-kṛṣṇekṣayā tasyādāv abhojanāt \| yad vā, gopeṣv iva
śrī-baladevasyāntar-bhāvaḥ \| tataḥ śrī-kṛṣṇa-prītyā pūrvavat
padma-patrālivan [maṇḍalikayā]{.mark} upaviṣṭānāṁ madhye karṇikāvan
niviṣṭasya tasyādau taiḥ saha bhojanaṁ jñeyam \| apy-arthe **ca**-kāraḥ
\| **prabhuḥ** sarvathā paripūrṇo\'pi svayam api **bubhuje**, tāsv
anugraha-viśeṣāt \|

yad vā, nanu bahūnāṁ bhojanam ekenaiva yugapad acirāt kathaṁ sidhyet ?
tatrāha---**prabhuḥ** sarva-śaktimān ity arthaḥ \| atas tāsu kṛpayā
bahulam apy abhuṅkteti jñeyam \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ tāsāṁ bhakti-viśeṣo
vyañjitaḥ, tāsu śrī-bhagavad-anugraha-viśeṣaṁ cāha---**bhagavān** iti \|
tatraivaṁ vṛttaṁ jātaṁ śrī-bhagavān apy evam akarod ity api śabdārthaḥ
\| **govindaḥ** śrī-gokulendra iti gopa-pālane yuktatā tenaiveti
gopāpekṣayā annasyālpatvaṁ bodhyate, tathāpi pūrtau hetur **bhagavān**
sarva-sampatty-āśrayaḥ **gopakān** iti tad-anukampitatvaṁ bodhayati \|
teṣu śrī-rāmo\'pi gṛhītaḥ \| teṣv iva tasminn api tad-āgraha-sambhavāt
yataḥ **prabhur** alaṅghyeccha ity arthaḥ \| **svayaṁ** **ca** tān prati
pariveṣya svayam apīti tāsu tādṛśa-prasāde śrī-munīndrasya camatkāraḥ \|
atra apy-arthe hetuḥ **prabhuḥ** nirargalānugraha ity arthaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhagavān api** iti \|
**api**-kārāt sā dehaṁ jahau \| **bhagavān api govindaḥ** tasyā gāḥ
sarvendriyāṇi ramaṇārtham alakṣitaṁ tadaiva vindati sma ity artho
vyākhyeyaḥ \| tataś ca **tenaiva** ity **eva**-kāreṇa gopāpekṣayā
anyasyālpatvaṁ bodhitaṁ \| **prabhur** iti tad api tenaiva sarveṣām
udarāṇi pūrayāmāsety arthaḥ \| **gopakān** ity anukampāyāṁ [kan]{.mark}
**ca**-kāreṇa svayaṁ bhoktum anicchann api **bubhuje** iti labhyate \|
anicchā ca premavatīnāṁ tāsāṁ sva-kṛtena saṅkalpa-bhaṅgena paścāt
tāpodayāt \|\|35\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : bhagavān api svayaṁ**
**bubhuje** iti aho bhāgyaṁ tāsām \|\|35\|\|

**\...**

**\|\| 10.23.36 \|\|**

evaṁ līlā-nara[^77]-vapur nṛ-lokam anuśīlayan \|

reme go-gopa-gopīnāṁ ramayan rūpa-vāk-kṛtaiḥ \|\|

**śrīdhara-svāmī (bhāvārtha-dīpikā) : anuśīlayann** anukurvan \|
**go-gopa-gopīnām** iti karmaṇi ṣaṣṭhī \| **rūpa-vāk-kṛtaiḥ** rūpeṇa
vācā kṛtaiś caritraiś ca **ramayan** \| tān ramayituṁ **rema** ity
arthaḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ukta-prakāreṇa \|
**līlā-nara-vapur** iti brāhmaṇī-gamane tu līlā-vaiguṇyaṁ syād iti
bhāvaḥ \| *tān* gopādīn \| **ramayann** iti tum-arthe śatṛ-pratyayaḥ \|
*ity artha* iti---tad-artham eva bhagavato ramaṇaṁ na svārtham
āpta-kāmatvād iti dhvanitam \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : evaṁ**
**līlā-nara-vapuḥ**---līlānām ānanam ānaḥ prāṇanam ity arthaḥ, tam
rātīti ā-naraḥ prāṇa-pradas tathā-vidhaṁ vapur yasya \|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etac ca
yajña-patny-anugrahādikaṁ tasyākhila-ceṣṭitaṁ saundaryādikaṁ ca
śrī-vraja-jana-pramodāyaivety upasaṁharati---**evam** iti \| anenedṛśaṁ
bahulaṁ līlāntaram apy astīti sūcitam \|
**līlā**-maya-**narā**kāra-**vapur** **anuśīlayan** anuśikṣayan
manuṣya-loke nija-bhaktiṁ pravartayann ity arthaḥ \| yad vā,
**nṛ-loka**-vyavahāram **anu** nirantaraṁ **śīlayan**
svābhāvikatvenācarann ity arthaḥ, laukika-līlayaiva prāyo
nija-prema-sampatteḥ \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** etac ca
yajña-patny-anugrahādikaṁ tasyākhila-ceṣṭitaṁ saundaryādikaṁ ca
śrī-vraja-jana-pramodanāyaivety upasaṁharati---**evam** iti \|
anenedṛśa-bahula-līlāntaram apy astīti sūcitaṁ
**līlā**-maya-**narā**kāra-**vapuḥ** **anuśīlayan** anuśikṣayan
manuṣya-loke nija-bhaktiṁ pravartayan ity arthaḥ \| yad vā, nṛ-loke tad
vyavahāram **anuśīlayan** sadācarann ity arthaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upasaṁharati---**evam**
ity-ādi \| evam anena prakāreṇa sarva-premāspadena vilāsena **nṛ-lokam**
**anuśīlayann** anukurvan **reme** \| go-gopa-gopīnāṁ rūpa-vāk-kṛtai
**ramayann** ātmānam iti śeṣaḥ \| **gavāṁ** rūpair **gopānāṁ** vācā
**gopīnāṁ** **kṛtaiś** caritair līlā-nara-vapur **līlā**-pradhānaṁ
**naravad vapur** yasya, līlāyā ānanam ānaḥ prāṇa iti yāvat \| ana
prāṇane ity ato līlā-naraṁ rātīti līlā-naraṁ vapur yasyeti vā \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ yājñika-patnīr na
ramayāmāsa gopa-patnīs tu ramayāmāsety āha---**evam** iti
**līlāmaya-nara-vapur** iti sarvābhyo\'pi satya-saṅkalpatādi-śaktibhyo
līlā-śakter abhyarhitatvād brāhmaṇī-jana-ramaṇe līlā-sauṣṭhavābhāva eva
hetur iti bhāvaḥ \| **anuśīlayan** anusaran **go-gopa-gopīnām** iti
karmaṇi ṣaṣṭhī vatsalā-gopīnām aprāsaṅgikatvād asāmayikatvāc ca
gopyo\'tra yuvataya eva labhyante \| **rūpeṇa vācā kṛtaiś** ceṣṭitaiś ca
**ramayan reme** iti rāsāt pūrvaṁ vraja-devībhiḥ saha na ramaṇam iti
mataṁ parāstam iti \| evaṁ-vidhā bahvyo\'nyā api vraja-līlā-mayānuktā
vartante iti bhāvaḥ \|\|36\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : līlā**-pradhāno
**narā**kāra-**vapur** bhagavān **go-gopa-gopīnām** iti karmaṇi ṣaṣṭhī
gopyo\'tra taruṇyaḥ tā eva **ramayan reme**, na tu brāhmaṇīḥ tad-ramaṇe
līlā-sauṣṭhavābhāvād iti bhāvaḥ \| **rūpeṇa** naṭa-vara-veṣeṇa **vācā**
madhurayā **kṛtaiś** ca laukikaiś caritaiḥ **nṛ-lokam anuśīlayann**
anusārayan [tadar]{.mark} ity evety arthaḥ \|\|36\|\|

**\...**

**\|\| 10.23.37 \|\|**

athānusmṛtya viprās te anvatapyan kṛtāgasaḥ \|

yad viśveśvarayor yācñām ahanma nṛ-viḍambayoḥ \|\|

**śrīdhara-svāmī (bhāvārtha-dīpikā) :** anusmṛti-prakāram
āha---**narānukaraṇavator** **viśveśvarayor** **yācñāṁ** **yad ahanma**
hatavantas tat **kṛtāgaso** vayam ity **anusmṛtya** iti \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanv ete viprāḥ samīcīnā
na vā \| anubhavāsattvān nādyaḥ, hari-bhakta-strī-sambandhān na dvitīya
iti rājño mānasākṣepaṁ pariharann āha---**atha** iti \| **te viprāḥ** \|
atha ko'rtho maṅgalāḥ \| kutaḥ ? yato'**nvatapyan** \| tad api kutaḥ ?
yataḥ **kṛtāgasaḥ** \| tatra kiṁ mānam iti ced āha---**anusmṛtya** iti
\| [tira]{.mark} smṛtavanta ity arthaḥ \| svāmi-vyākhyāne
anukaraṇa-śabdārthaḥ tad-bhinnatve sati tat-tulyatvam iti \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** patnīnāṁ saṅga-prabhāveṇa
tat-patīnām api sad-buddhir jāteti tāsāṁ māhātmyam eva darśayitum
āha---athety-ādinā yāvat-samāpti \| atha tad anantaraṁ
tat-praghaṭtakānantaram eva, patnīnāṁ saṅgato durvāsanākṣayāt,

yad vā, yajña-samāpanānantaraṁ śrī-bhagavad-bhukta-śeṣeṇa
yajña-samāpanato yajñasya sat-pralotpattyā citta-śuddhi-sampatteḥ \|

yad vā, śrī-bhagavato bhojanānantaraṁ tena tad anna-svīkāratas tad
bhakty utapatteḥ \| kiṁ vā, tāsāṁ yajña-sthāna-gamanānantaram eva tāsāṁ
sandarśana-prabhāvād iti dik \| anusmṛtya anusandhāya, te
durabhimānagrastāḥ, anvatapyan aśocan, viśveśvarayor iti na kevalaṁ
bhagavad avatārasya śrī-saṅkarṣaṇasya, avatāriṇaḥ śrī-kṛṣṇasyāpīty
arthaḥ \|

nanu tarhi tayor yācñā kathaṁ bhavet ? tatrāhuḥ---nṛ-viḍambayor
laukika-līlāṁ vistārayator ity arthaḥ \| yad vā, nṝn tad-bhakti-hīnān
asmān viḍambayata upahasata iti tathā tayoḥ, asmāc chabdāprayogas
tadānīm api durabhimāna-gandhānuvṛtteḥ, lajjāto vā \| kiṁ vā,
brāhmaṇābhimānatyāgena kevalam ātmano nṛtva-mātra-dṛṣṭitaḥ \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** patayo nābhyasūyerann
ity-ādinā labdha-tādṛśa-bhagavat prasādānāṁ patnīnāṁ saṅga-prabhāvena
tat patīnām api sad-buddhir jāteti tāsāṁ māhātmyam eva darśayitum
āha---athety-ādinā yāvat saprāpti \| atha tat pravaṭṭakānantaraṁ te
durabhimāna-grastā api anvatapyan \|

nanu, viśveśvarayor yācñā kathaṁ sambhavet ? tatrāhuḥ---nṛ-viḍambayor
laukika-līlāṁ vistārayator ity arthaḥ \| yad vā, nṝn asmān tad
bhakti-hīnān viḍambayata upahasata iti tathāyoḥ asmad
vācya-prayogaratadānīm api durabhimāna-gandhānuvṛtter lajjāto vā
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ tasya sarvam api
śrī-gokula-saukhyayivety āha---evam iti \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upasaṁharati---evam ity-ādi
\| evam anena prakāreṇa sarva-premāspadena vilāsena nṛlokam
anuśīlayannanukurvan reme \| go-gopa-gopīnāṁ rūpavākkṛtai ramayann
ātmānam iti śeṣaḥ \| gavāṁ rūpair gopānāṁ vācā gopīnāṁ kṛtaiścaritair
līlā-nara-vapur līlā-pradhānaṁ naravad-vapur yasya, līlāyā ānanaṁ ānaḥ
prāṇa iti yāvat \| ana prāṇane ity ato līlānaraṁ rātīti līlānaraṁ vapur
yasyeti vā \|\|37.40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** athānusmṛtyeti teṣām
anusmaraṇanirvedādikaṁ tāsāṁ darśanabhāgyād iti jñeyam teṣām
anutāpaprakāram āha---yadyasmādviśveśvarayor api yācñāṁ ahanma hatavanto
vayaṁ, tasmāt kṛtāgaso 'bhūmaḥ \| kīdṛśayoḥ? nṛn asmān viḍambete iti
tayoḥ annaprārthanenaivāsmān vañcitavator ity arthaḥ \|\|37\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** patnīnāṁ
darśanād-viprāṇāṁ nirvedo'bhūd ity āha---atheti \| yasmāt viśveśvare'pi
yāñcāmahanma ataḥ kṛtāgaso'parādhino vayaṁ kīdṛśayor ity āha nṝn asmān
viḍamyete anna-prārthanena pratārayata iti tayor ity anusmṛtya
te'nvatapyan paścāt tāpam abhajan \|\|37\|\|

**\...**

**\|\| 10.23.38 \|\|**

athānusmṛtya viprās te anvatapyam kṛtāgasaḥ \|

yad viśveśvarayor yācñām ahanma nṛ-viḍambayoḥ \|\|

**śrīdhara-svāmī (bhāvārtha-dīpikā) :** tadā ca bhāryā gurūn iva
mānayanto bhagavad-bhakti-rahitam ātmānaṁ vyanindann ity āha \| dṛṣṭveti
\| alaukikīṁ lokātītām \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā cānusmaraṇāvasare \|
alaukikīṁ loka-maryādām apākṛtya kṛtām \| tayā bhaktyā \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavati sākṣāt
parameśvare, tatrāpi kṛṣṇe nijāśeṣaiśvarya-prakaṭanena
sarva-cittākarṣake, viśeṣeṇa nijāśeṣābhimānatyāgādinā garhayan, anyat
tair vyāñjitam \| yad vā, na kevalam anvatapyan ātmānam anindaṁśety
āha---dṛṣṭveti \| alaukikīṁ loka-dvayāpekṣātyāgāt kṛṣṇāprāptyā sadyo
deha-tyāgāc ca, yad vā---hasaty atho roditi \[bhā.pu.11.2.40\] ity ādy
ukta-lokātīta-prema-sampatti-lakṣaṇedayāt \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavati sākṣāt parameśvare
tatrāpi śrī-kṛṣṇe nijāśeṣaiśvarya-prakaṭanena sarva-cittākarṣake na
kevalam anvatapyan kintv anutaptāḥ santo viśeṣeṇa nijāśeṣābhimānaty
āgādinā agarhayaṁśety arthaḥ alaukikīṁ loka-dvayāpekṣyātyāgāt
kṛṣṇāprāptyā sadyo deha-tyāgāc ca \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca sva-bhāryā api
gurūniva mānayanto bhakti-rahitam ātmānaṁ vyanindann ity āha---dṛṣṭveti
\| alaukikīṁ lokeṣv asambhavām \|\|38\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** ataḥ svapatnīḥ gurūn iva
satkurvanto bhaktyā hīnam ātmānaṁ vyanindan ity āha---dṛṣṭeti \|
alaukikīṁ lokeṣv asambhavām \|\|38\|\|

**\...**

**\|\| 10.23.39 \|\|**

dṛṣṭvā strīṇāṁ bhagavati kṛṣṇe bhaktim alaukikīm \|

ātmānaṁ ca tayā hīnam anutaptā vyagarhayan \|\|

**śrīdhara-svāmī (bhāvārtha-dīpikā) :** tṛvṛt śaukraṁ sāvitraṁ daikṣam
iti triguṇitaṁ janma \| vrataṁ brahmacaryam \| kriyāḥ karmāṇi dākṣyaṁ ca
kriyā-dākṣyam ity ekaṁ vā padam \| dhig ity adhikṣepe \| ye vayaḥ tv
adhokṣaje vimukhās teṣāṁ janmādi tat sarvaṁ dhig iti vyagarhann ity
arthaḥ \|\|39-40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śauklaṁ
śuddha-mātā-pitṛtaḥ, sāvitram upanetuḥ, daikṣyaṁ devadīkṣārūpaṁ \|
pṛthak kṛtya vyākhyāne hari-sevārūpa-karmaṇāṁ tatraiva dākṣyasya ca
bodhādaśobhanato matvāha---eka-padam iti \| kriyādākṣyaṁ
vyāvahārika-karma-kauśalaṁ yāgādi-kriyā-kauśalaṁ vā\| *ity artha* iti
\| tat karma hari-toṣaṁ yat sā vidyā tan-matir yayā \[bhā.pu. 4.29.49\],
āyāsāyāparaṁ karma vidyānyā śilpa-naipuṇam \|\| ity-ukteḥ \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** janmādīnām uttarottaram
uttamatām abhipretya krameṇādhikṣipanti---dhig iti \| janma dhik tatra
viśuddha-mātā-pitṛbhyāṁ śauklyaṁ janma, sāvitram upanayanākhyam,
daikṣyaṁ yajñādi-dīkṣā-sambandhi, adhokṣaje śrī-yaśodānandane\'pīty
arthaḥ \| etan niruktiḥ pūrvam eva likhitāsti \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ye adhokṣaje pratyāvṛttau
prādur bhāvini paramātmany api vimukhās teṣāṁ janmādīni dhig iti
śaiklasya janmanaḥ kiṁ punar brāhmaṇāḥ puṇyā bhaktā rājarṣayas tathā iti
tad bhaktau upayuktatamatve'py anuyojanāt sāvitrasya tad abhidhāyitvena
gāyatry ajñānāt gāyatryās tat paratvaṁ ca tad artha-vistara-rūpasya
śrī-mad bhāgavatasya tat paratvāt tad uktaṁ gāyatrīṁ bhagavat-paratvena
vyākhyāyāgni-purāṇe yatrādhikṛtya gāyatrīṁ kīrtyate dharma-vistaraḥ
ity-ādi daikṣasyāpi---

> ahaṁ hi sarva-yajñānāṁ bhoktā ca prabhūr eva ca \|
>
> na tu mām abhijānanti tattvenātaś cyavanti te \|\| \[gītā 9.24\] iti
> \|

tattvājñānāt evaṁ vratādīnām api kulaṁ vaṁśa-paramparāṁ aho kaṣṭaṁ
māyā-mohitānām ayam evety āhuḥ nūnam iti niścitaṁ yogināṁ
karmāṣṭāṅga-jñāna-yoga-niṣṭhānām api ity ātmano yogitvābhimānāt yad vā,
yoginām api kim uta karmiṇām asmākam iti nṛṇāṁ yoga-traya-jijñāsūnāṁ
sarveṣām apīty arthaḥ \| tad uktaṁ tānuddiśya śrī-śukena bāliśā
vṛddhamāninaḥ iti guravaḥ śreṣṭhā apīty arthaḥ varṇānāṁ brāhmaṇo guruḥ
iti nyāyāt upadeṣṭāropīti vā muhyāma mohaṁ prāpnuma he dvijā ity
anutāpenānyonyaṁ sambodhayante yad vā, dvijā vayaṁ muhyāmahe ity
ātmanepadam armas \|\|39.40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca svabhāryā api
gurūniva mānayasto bhaktirahitamātmānaṁ vyanindannity āha---dṛṣṭeti \|
alaukikīṁ lokeṣvasambhavām \|\|39\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** trivṛt ślokaṁ sāvitraṁ
daikṣañceti triguṇitaṁ no janma dhik vrataṁ brahmacaryādi bahujñatāṁ
vedārtha-vyutpattiṁ kulaṁ mātṛtaḥ pitṛtaś ca viśuddhaṁ kriyāyāṁ
nityanaimittika-lakṣaṇāyāṁ dākṣyaṁ tad anuṣṭhānaṁ cāturyam ity etat
sarvaṁ śocyam abhūt ye vayam adhokṣaje vimukhāḥ yena haristuṣvet tad-eva
saphalamanyat tu viphalam iti bhāvaḥ \|\|39\|\|

**\...**

**\|\| 10.23.40-41 \|\|**

dhig janma nas trivṛd-vidyāṁ dhig vrataṁ dhig bahujñatām \|

dhik kulaṁ dhik kriyā-dīkṣāṁ vimukhā ye tv adhokṣaje \|\|

nūnaṁ bhagavato māyā yoginām api mohinī \|

yad vayaṁ guravo nṝṇāṁ svārthe muhyāmahe dvijāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śāstra-jānam api
phalāvasare phalāvasare phalākaraṇād akiñcit karam eva \| bhagavad
anugraha eva jyāyānityāśayavanta āhuḥ---nūnam iti \| yogināṁ jñāninām \|
yadyataḥ \| dvijā dvijottamāḥ \| guru-pada-sānnidhyā-dvija-padaina
brāhmāṇa-grahaḥ \| guravaḥ varṇānām āśramāṇāṁ ca mukhyo'bhūd-brahmaṇo
guruḥ ity ukteḥ, ācāryatva gurutvaṁ ca viprasyaiva varānane iti
skāndokteḥ \| svārthe bhagavat prāpti-rūpe svārthaḥ sarvātmanā jñeyo yad
dharer darśanādikam ity ukteḥ \|\|40\|\|

aho adbhutam \| kṛṣṇe duranta-bhāvam avyavahita-bhaktim \| yaḥ
duranta-bhāvaḥ \| avidhyat vyadha tāḍane chedanam api yathā-kathañcit
tāḍane paryavasyati \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** aho ! paśyata nārīṇām
ity ārabhya athāpi hy uttamaḥ-śloke bhaktir na cāsmākam ity ādy antaṁ
satātparyakaṁ ca \| tathā hi striyas tu tat-kālam eva bhāva-mātreṇaiva
taṁ yathā labhante, na tathā śamadādi-śīlā munayo vivekino\'nye ceti
bahutraiva dṛṣyate ity-ādi \|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho kaṣṭaṁ māyā-mohitā
nāma vayam evety āhuḥ \| nūnam iti niścitam, yogināṁ jñāna-yogavatām ity
ātmano yogitvābhimānāt \| yad vā, yoginām api kim uta karmiṇām asmākaṁ
guravaḥ śreṣṭhā apīty arthaḥ \| varṇānāṁ brāhmaṇo guruḥ iti nyāyāt
upadeṣṭāro\'pīti vā, muhyāma mohaṁ prāpnuma, he dvijā ity
anutāpenānyo\'nyaṁ sambodhayanti \| yad vā, dvijā vayaṁ muhyāmaha ity
ātmanepadatvam armas \|\|40\|\|

aho vata strībhyo\'pi vayaṁ puruṣā nikṛṣṭā iti śocanti---aho iti tribhiḥ
khede \| nanu strīṇāṁ patyuritarasmin bhāvo\'nucitaḥ ?
tatrāhuḥ---jagad-gurau patibhyo\'py asau paramāpekṣya iti bhāvaḥ \|
durantam aparicchannaṁ hrāsa-śūnyaṁ vā, bhāvaṁ rati prama vā, avidhyad
iti atīta-nirdeśas tāsāṁ sadya eva gṛhādy āsaktyapagamādy abhiprāyeṇa \|
evam acirān māma avāpsyatha iti bhagavad-uktaṁ ca siddham iti sūcitam,
tat-sādhanāpatteḥ ! tathā gṛhasthiti-prakāraś ca darśita iti \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho bata strībhyo'pi vayaṁ
nikṛṣṭā iti śocanti aho iti tribhiḥ \| aho āścarye \| nanu, strīṇāṁ
patyritar asmin bhāvo'nucitaḥ tatrāhuḥ jagad gurau patibhyo'py asau
paramāpekṣya iti bhāvaḥ \| durantaṁ sarva-bādhakaṁ bhāvaṁ prema avidhyād
iti atīta-nirdeśas tāsāṁ sadya eva gṛhādy āsakty apagamābhiprāyeṇa
\|\|41\|\|

---------------------------------------------------------------------------------------------------------------------

**jīva-gosvāmī (bhakti-sandarbha 101) :** ata evāhuḥ---dhig janma iti \|
ṭīkā ca--- trivṛt śaukraṁ sāvitraṁ daikṣam iti triguṇitaṁ janma \|
vrataṁ brahmacaryam \| kriyāḥ karmāṇi dākṣyaṁ ca ity-ādikā \| tathoktaṁ
kiṁ janmabhis tribhiḥ \[bhā.pu. 4.31.8\] ity-ādi \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tyakta-dehāyā
dvijapatnyāḥ saubhāgyam ālokya dvijānāṁ vismayam āha---aho ity-ādi
bahubhiḥ \| jagad-gurau kṛṣṇe nārīṇāṁ durantabhāvaṁ
paśyatetyanyonyaparāmarśaḥ \| apiśabdaḥ śāstrādy anuśīlana-rahitānām,
bahuvacanaṁ sarvajanābhiprāyeṇa \| tasyā yathā deha-tyāgo vismayakaras
tathānyāsāñja guru-gauravādi-tyāgaḥ \| yo durantabhāvo gṛhābhimān
mṛtyu-pāpāśānavidhyat cicched tasmādetā eva kṛṣṇānugrayogyā ity arthaḥ
\| yataḥ striyaḥ khalu bhāva-mātreṇaiva sadya eva śrī-kṛṣṇaṁ labhante \|
anye tu śamadama-titikṣoparatibhiś careṇāpi jñātum api na samarthāḥ
bhavantīty arthaḥ \|\|41.42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** trivṛt śaukraṁ sāvitraṁ
daikṣyam iti triguṇitaṁ janma, no'smākaṁ yat tad dhik\| vrataṁ
brahmacaryaṁ, tridhā nitya-naimittikādi karmāṇi \| ye vayam adhokṣaje
śrī-kṛṣṇe tu vimukhā eva \|\|40\|\|

yoginām aṣṭāṅga-yogavatām api kiṁ punar asmākaṁ karmaṇām \| guravaḥ
pareṣāṁ nṛṇām arthopadeṣṭāro'pi svārthe māyayā muhyāmahe \|\|41\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nūnaṁ niścitaṁ harer
māyaivātra-hetuḥ yato vayaṁ brāhmaṇā nṛpaṁ guravastatvopadeṣṭāro'pi
svayaṁ svārtha na vidmaḥ \|\|40\|\|

aho ity āścarye nārīṇām ayogyānām api harau durantaṁ durgamam
asmad-durbodhaṁ bhāvaṁ kṛṣṇeti-gadagadākṣarāśru-pulakādi-lakṣitaṁ bhāvaṁ
paśyata nanu, nārīṇāṁ patyur anyatra bhāvo'nucitas tatrāha---jagad-gurāv
iti yadādeśāt tāsāṁ patau gurutvaṁ tasmin sākṣād-bhūte ko vimarśa iti
bhāvaḥ \|\|41\|\|

**\...**

**\|\| 10.23.42 \|\|**

aho paśyata nārīṇām api kṛṣṇe jagad-gurau \|

duranta-bhāvaṁ yo'vidhyan mṛtyupāśān gṛhābhidhān \|\|

**śrīdhara-svāmī (bhāvārtha-dīpikā) :** dvijāti-saṁskāra upanayanam \|
kriyāḥ sandhyopāsanādayaḥ \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gurāv iti \| sāmīpikādhāre
saptamī, vaṭe gāva iti vat \| vidyāvāptaye guru-kulavāso na kṛta ity
arthaḥ \| tapaḥ brahmacaryādi \| ātma-mīmāṁsā brahma-vicāraḥ \| śaucaṁ
bāhyābhyāntara-śuddhiḥ \| śubhāḥ kriyā yāgādi-lakṣaṇāḥ \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nārīṇām apīty api śabdena
sūcitaṁ puruṣebhyo nyūnatvam abhivyañjayanti tāsām iti dvijāti-saṁskāraḥ
sāmānyato dvijatva-mātra-vipṣayako dharmaḥ, tathā śaucaṁ
sāmānya-dharmaḥ, guru-nivāsādayaś ca krameṇa
brahmacāri-vānaprastha-yati-gṛhi-dharmāḥ \| tatra ca śokāveśena
kramātikramaḥ kiṁ vā, gārhasthya-dharmasya bahumānena paścān nirdeśaḥ,
ata eva śubhā ity uktiḥ \| yad vā, dvijāteḥ saṁskāra-viśeṣo
viśu-dīkṣādiḥ, tapaḥ śrī-viṣṇu-smṛtiḥ tat tapo yad dhari-smṛtiḥ iti
vacanāt, śaucaṁ viśuddha-cittatā, kriyāḥ śubhā yajñeśvara-pūjādyāḥ
sthaṇḍilādau vā hari-pūjādayaḥ ātma-mīmāṁsā ātmano harer vicāraḥ
\|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āścaryatvam eva
vyanakti---tāsām iti yugmakena \| dvijāti-saṁskāra upanayanādis tad
dharma-dvāraṁ tathā śaucaṁ sāmaṇya-dharmaḥ guru-nivāsādayaś ca krameṇa
brahmacāri-vāna-prastha-yati-gṛha-dharmāḥ tatra ca śokāveśena
kramāti-kramaḥ kiṁ vā, gārhasthya-dharmasya bahumānena paścāt nirdeśaḥ
\| ata eva śubhā ity uktiḥ athāpi tat tad rahitatve'pi kṛṣṇe dṛḍhā
bhakti-rāsāṁ jātā tasya māhātmyena tad bhakter api māhātmyaṁ bodhayituṁ
taṁ viśiṣanti uttama-śloke vairiṇām api mokṣādi-dānāt parama-sat khyātim
iti yogānām īśvarāḥ bhakti-yogam antas teṣām īśvare sevyatvena labhye
bhaktir dṛḍhā kṛta-virodhair asmābhir api paricchettum aśaktyā punar
āścaryam eva vyatirekeṇa dṛḍhayanti, na ceti atra \|
dvijāti-saṁskārādayaḥ svayaṁ bhakteḥ kāraṇāni ma bhavanty eva tad
guṇakas saṅgas tvāsāṁ tat kāraṇatayā nāmībhir anumātuṁ śakta iti
śrī-śuka-devābhiprāyaḥ \|\|42.43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**trivṛt śaukraṁ sāvitraṁ
daikṣyam iti triguṇitaṁ janma, no 'smākaṁ yattaddhik vrataṁ brahmacaryaṁ
kriyāḥ nityanaimittikādikarmāṇi \| ye vayamadhokṣaje śrī-kṛṣṇetu vimukhā
eva \|\|42\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** na trāsāṁ kṛṣṇānurāge
hetur jñātuṁ śakyate ity āha---nāsām iti \| dvijāti-saṁskāra upanayanaṁ
gurau nivāsas tat-sevā tapaḥ śāstrālocanam āstsamīmāṁsā tv
ātma-yāthātmya-vicāraḥ śaucaṁ triṣavaṇasnānādi kriyāḥ sandhyopasanādayaḥ
\|\|42\|\|

**\...**

**\|\| 10.23.43 \|\|**

nāsāṁ dvijāti-saṁskāro na nivāso gurāv api \|

na tapo nātma-mīmāṁsā na śaucaṁ na kriyāḥ śubhāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yady apy āsāṁ saṁskārādayo
na santi tathāpi kṛṣṇe bhaktir dṛḍhā saty api vāraṇa-kāraṇe'varyety
arthaḥ \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi tatd-rahitānāsapi
kṛṣṇe dṛḍhā bhaktir jātā, āsāṁ tasya māhātmyena tad bhakter api
māhātmyaṁ bodhayituṁ taṁ viśiṣanti---uttamaḥ sarvataḥ śreṣṭhaḥ ślokaḥ
kīrtir yasya, avatāritvān nijāśeṣa-bhagavattāprakaṭanāc ca \|

yad vā, udgataṁ tamo\'jñānaṁ saṁsāra-lakṣaṇaṁ vā yasmāt sa śloko yasya
tasmin, yataḥ kṛṣṇe kiṁ vā, tatrāpi kṛṣṇe uktārtham evedam \| ata eva
yogeśvarāṇāṁ sanakādīnām api kim utāsmākaṁ īśvarasevye \| niścayārthena
hi-śabdena tatra śāstra-prāmāṇyādikaṁ bodhayati dṛḍheti \| asmākaṁ
capalāpi bhaktir nāstīti sūcayati \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na tvāsāṁ kṛṣṇānurāge
heturasmadgamya ityāhṛrnāsām iti \| yogeśvareśvara iti saeva
svabhakterhetuṁ jānātyupapādayatīti ca nānya iti bhāvaḥ \| tena
kṛṣṇarūpaguṇaprakhyāpi vrajasthamālikādivanitājana satsaṅgarūpo
mūlahetustairajñātatvānnokta iti śukadevābhiprāyaḥ \|\|43\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** saṁsākādimatām
upanayanādi-viśiṣṭānām apīti saṁskārādīnāṁ tad ukti-hetutvam
anvayavyatirekābhyāṁ nirākṛtaṁ tāsāṁ tad-dhetuś ca nandīrān-madhurāṁ
prayāntīnāṁ mālikādiyoṣitāṁ tad-gṛha-bahiḥ prakoṣṭheṣu viśrāmyantīnāṁ
kṛṣṇa-guṇān kīrtayantīnāṁ prasaṅga eva dīrgha-śrutetyādy ukteḥ sa ca
tair ajñātatvānnokta iti bodhyam \|\|43\|\|

**\...**

**\|\| 10.23.44 \|\|**

athāpi hy uttamaḥ-śloke kṛṣṇe yogeśvareśvare \|

bhaktir dṛḍhā na cāsmākaṁ saṁskārādimatām api \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** smārayāmāsa aho yūyaṁ
vidvāṁso'pi kim iti māṁ na smarateti vijñāpayāmāsa \| tatra hetuḥ satāṁ
gatiḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, tarhi katham
anna-yācanādikam asmāsu ? tatrāhuḥ nanv iti vitarke ! yad vā,
uttama-ślokatvam eva darśayanti, nanu niścitaṁ svārthe tad
bhakti-lakṣaṇe vimūḍhānām atyantājñānām, yato gṛha-kṛtyena pramattānām
anavahitānām,

yad vā, gārhasthyena prakaṛṣeṇa mattānāṁ mahā-garvavatām api no\'smān
smārayāmāsātmānam, yataḥ satāṁ dhārmikāṇāṁ gatiḥ ity ātmano
yajñaparatayā dhārmikābhimānādy uktam \| yad vā, satāṁ bhaktānāṁ gatir
api, aho āśvaryam, uttama-ślokatvāt tena bodhitā api vayam avivekān na
buddhavanta iti bhāvaḥ \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** uttama-ślokatvam eva
darśayanti \| nūnaṁ, niścitaṁ sarvāsām api siddhīnāṁ mūlaṁ
tac-caraṇārcanam \[bhā.pu. 10.81.19\] iti nyāyena tad bhaktiṁ vinā
sarvasyāpy arthasyāsiddheḥ svārthe vimūḍhānām atyantājñānāṁ yato
gṛhehayā gṛha-kṛtyena pramattānām bahitānāṁ naḥ asmān smārayāmāsa
ātmānaṁ yataḥ sva-svādhikāra-prāpta-vedokta-tat parāṇāṁ gatiḥ yad vā,
satāṁ bhaktānāṁ gatir api kevala- kāruṇyenaivety arthaḥ \| yad vā, santa
eva tāvat parama-dayālavaḥ sa tu teṣām api gatir āśraya iti aho āścaryam
uttama-ślokatvāt tena bodhitā api vayam avivekān na buddhavanta iti
bhāvaḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atheti \| patayo nābhyasūyeran
\[bhā.pu. 10.23.31\] ity-ādinā labdha bhagavat-prasādenānusmaraṇaṁ
jñeyam \|\|44.52\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** imam arthaṁ svācaritena
nirṇayanti athāpīty ādi \| athāpi etad-dṛṣṭvāpi saṁskārādimatām api
asmākaṁ kṛṣṇe bhaktiś ca na astu bhakti-kāryam, yadi vā īṣad
aṅkuritābhūt sāpi na dṛḍhā \|\|44.52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kva bhagavataḥ kāruṇyaṁ
kva vāsmākaṁ daurātmyam ity āhuḥ nanv iti \|\|44\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** kva hareḥ kāruṇyaṁ, kva
ca no daurātmyam ity āha---nanv iti gopa-vākyair nija-rūpaṁ smārayāmāsa
\|\|44\|\|

**\...**

**\|\| 10.23.45 \|\|**

nanu svārtha-vimūṭhānāṁ pramattānāṁ gṛhehayā \|

aho naḥ smārayām āsa gopa-vākyaiḥ satāṁ gatiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyathā satāṁ
gatitvānaṅgīkāre \| īśitavyaiḥ anīśaiḥ, preṣyair iti yāvat \| sahārthe
tṛtīyā \| kiṁ smaraṇe \| kiṁ prayojanaṁ na kim apīty arthaḥ \|
prayojanābhāve kim arthaṁ smāraṇaṁ kṛtaṁ tathāha---īśasya etat smāraṇam
asmat-śrīṣv anukampanaṁ ca viḍambanaṁ kṛpaiva viḍambanam atarkye
cānukārakṛpayor hase iti dharaṇidevaḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, gopa-vākyair annam
evāsmāsvāyācata, na ca smārayāmāsa, tatrāhuḥ---anyatheti \| nanu
pūrna-kāmatve tasyānnena prayojanaṁ māstu, kṣudhārta-gopa-nimittaṁ
yujyata eva, tatrāhuḥ---kaivalyeti \| mokṣaḥ premā vā, phalāntarādy
asambandhāt, tad ādīnām āśiyām arthānāṁ pateḥ patyurīśvarasya tat
tat-pradāna-samarthasya īśitavyair niyamyaiḥ kiñcit kartum apy aśaktair
ity arthaḥ \|

nanu, tarhi katham ayācata ? tatrāhuḥ---etad yācanādikaṁ viḍambanaṁ
laukika-līlā-pradarśanam ity arthaḥ \| yad vā, ḍalayor ekatvāt
vilambanaṁ lokānāṁ saṁsārataraṇāvalambanam ity arthaḥ \| yad vā, asmākaṁ
viḍambanam upahasanam \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, gopa-vākyair annam
evāsmāsvāyācata na ca smārayāmāsa tatrāhuḥ---anyathā
anugrahamayātma-smāraṇam antareṇa \|

nanu, pūrṇa-kāmatvena tasyānne prayojanaṁ māstu kṣudhārta-gopa-nimittaṁ
yujyata eva tatrāhuḥ---kaivalyeti \| kaivalyaṁ mokṣaḥ prema vā
phalāntarānya-sambandhena śuddha-bhāva-rūpatvāt tadādīnām āśiṣām
arthānāṁ pate patyur īśvarasya tat tat pradāne samarthasyety arthaḥ \|
īśitavyaiḥ niyamyaiḥ kiñcit kartum apy aśaktaiḥ kiṁ na kiñcid api
prayojanam ity arthaḥ \| kintvīśasyāpi etat viḍambanaṁ
dayā-mātreṇānukaraṇam eva bhavati \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kva bhagavataḥ kāruṇyaṁ
kva vāsmākaṁ daurātmyamityāhuḥ, nanviti \|\|45\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** anyathā kāruṇyaṁ ca cet
pūrṇakāmasya tasyāsmābhiḥ kiṁ na kiñcit prayojanaṁ tasmād īśasyaitad
anna-prārthanaṁ viḍambanam asmat tiraskaraṇam eva \|\|45\|\|

**\...**

**\|\| 10.23.46 \|\|**

anyathā pūrṇa-kāmasya kaivalyādy-āśiṣāṁ pateḥ \|

īśitavyaiḥ kim asmābhir īśasyaitad viḍambanam \|\|

**śrīdhara-svāmī (bhāvārtha-dīpikā) :** ātmano doṣāpavargeṇa
cāñcalya-garvādi-tyāgena \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yam śrī-kṛṣṇam \| śriyāḥ
bhagavati tyāgakāraṇānāṁ śauryaudāryavidvattānāṁ sattve vāsakāraṇasya
mauḍhyasya cāsattve\'pi na tyajatīti bhāvaḥ \|

> śūraṁ tyajāmi vaidhavyād udāraṁ mayy anādarāt \|
>
> vidyāvantaṁ ca sāpatnyān mūḍho me'tipriyas tataḥ \|\| iti śiṣṭokteḥ \|

tasya yāñcā jana-mohinī janeṣu nijaiśvaryācchādanakarīty arthaḥ
\|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, icchā-mātreṇa
saṁsārāt tārayituṁ śaktena tena kim artham anīśvaravad-yācanādikaṁ
kriyate ? tatrāhuḥ---hitveti \| sakṛd api pādayoḥ pādasyaikasyāpi vā
sparśāśayā,

yad vā, asakṛd bhajate sevate, evaṁ katham api tad-yācanā na
ghaṭetaiveti bodhitam, tathāpi tasya yācñyā janānāṁ sarveṣām eva jīvānāṁ
mohinī moham utpādayatīty arthaḥ \| ko nāma tac ceṣṭitaṁ boddhuṁ
śaknuyād iti bhāvaḥ \|

yad vā, abhaktānāṁ mohārthaṁ bhaktānāṁ ca bhakti-vṛddhyartham evety
āhuḥ---janā abhaktā ye jīvā ity arthaḥ \| kiṁ vā, akāra-praśleṣeṇa
ajanāḥ tad-bhaktetarā abhaktā ity arthaḥ, teṣāṁ mohinī, bhaktānāntu tayā
moho na syād eva, pratyuta bhaktir eva vivardhata ity arthaḥ,
parameśvarasya laukika-līlayā bhakti-viśeṣotpatteḥ \|

yad vā, janānāṁ tad dāsānāṁ mohinī cittākarṣikety arthaḥ \| ata eva
śrī-mad uddhavena śrī-vidurāgre uditam---

> māṁ khedayato tad ajasya janma,
>
> viḍambanaṁ yad-vasudeva-gehe \|
>
> vraje ca vāso\'ri-bhayād iva svayaṁ
>
> purād vāvātsīd yad ananta-vīryaḥ \|\| \[bhā.pu. 3.2.16\]

iti, asyārthaḥ---janmano viḍambanaṁ svīkāraḥ, vasudevasya bandhanāgāre
areḥ, kaṁsasya bhayād iva vraje vāsaś ca, svayam ananta-vīryo\'pi purāt
mathurātaḥ palāyateti \| ata eva tat māṁ khedayati, īdṛśyā
laukika-līlayaiva bhakti-viśeṣa-vardhanena mādṛśāṁ hṛdi pīḍāṁ janayati,
anyathā śrī-nṛsiṁhādivat sākṣān nijaiśvarya-darśanena
bhakti-viśeṣānudayān mādṛśām etādṛśaṁ duḥkhaṁ nābhaviṣyad ity arthaḥ \|
evaṁ---dunoti cetaḥ smarato mamaitat \[bhā.pu.3.2.17\] iti, tat tasya
kaiṅkaryam alaṁ bhṛtān no, viglāpayaty eva yad ugrasenam
\[bhā.pu.3.2.22\] ity-ādikam api tatraiva tad uktaṁ boddhavyam iti
\|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu yady asau smārayāmāsa
tarhi bhavantaḥ kathaṁ na smasruḥ tatrāhuḥ hitveti \| anyāt hitveti
kṣīroda-mathanānte tasyānavam ivāvirbhūtāyāḥ
svayambara-līlānukaraṇa-dṛṣṭyā proktam asaṁkṛt bhajate sma svaṁ svayam
evātmā yasyās tasyās tad aṁśābhāsabhūtāyā jagal lakṣmyā ye doṣās tad
asparśenety arthaḥ \| evaṁ katham api tad yāñcā na ghaṭetaiveti bodhitaṁ
tathāpi tasya yāñcājanānām asmad vidhānāṁ sarveṣām eva jīvānāṁ mohinī
nāyam īśvara iti moham utpādayatīty arthaḥ \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyathā,
nirupādhikāruṇyaṁ vinā pūrṇakāmasya asmābhiḥ kiṁ prayojanam, na kimapīty
arthaḥ \| īśasyaitadanna prārthanaṁ khalu viḍambanaṁ lāghavam eva yasmād
ity arthaḥ \| yad vā, tasmādetat īśasya īśakartṛkaṁ asmatkarmakaṁ
viḍambanaṁ tiraskāraḥ \|\| 46\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** na ca
kṣudhārtatayānnayācanaṁ na tu kāruṇyaṁ gocaraṇādi sattvāt pūrṇa-kāmatvaṁ
ca neti vācyam iti āha---hitveti \| śrīḥ sampada-rūpā yamasakṛt sarvadā
bhajate anyān indrādīn hitvā svātma-doṣaścāpalyaṁ tasyāpavargaṇa tyāgena
sthitā satīty arthaḥ \| janmotsavādiṣu dhenu'niyutadvayādi-dānād iti
bhāvaṅ \| tasya yāñcā janānasmadvidhān mohayati nāyaṁ sarveṣa iti
pratyāyayatīty arthaḥ \|\|46\|\|

**\...**

**\|\| 10.23.47 \|\|**

hitvānyān bhajate yaṁ śrīḥ pāda-sparśāśayāsakṛt \|

svātma-doṣāpavargeṇa tad-yācñā jana-mohinī \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvoktaṁ
smārayati---deśeti \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** janamohīnītvam eva
darśayanti---deśa iti dvābhyām \| sa eva sākṣāt bhagavān śrī-nārāyaṇaḥ,
tasya deśādimayatve hetuḥ---viṣṇuḥ sarva-vyāpaka iti \| tasya ca sarvair
evopāsyatvam āhuḥ---yogeśvarāṇāṁ muktānām apīśvaraḥ, ato yajñādināsmākam
api sa eva sevya iti bhāvaḥ \|

yad vā, sa eva sākṣād-bhūtaḥ, eva śabdenāṁśatvādikaṁ nirastam, ata eva
bhagavān sarvaiśvarya-pūrṇaḥ, tatrāpy aśeṣaiśvarya-prakaṭanena
viśva-vyāpakatvād viṣṇuḥ, ato yogeśvarāṇām apīśvaraḥ sevya ity arthaḥ \|
eṣa iti pāṭhe eṣa pratyakṣatāṁ prāptaḥ sākṣāt svayaṁ kiṁ vā,
eṣo\'dhunaiva jāta iti kālāvyavadhānam uktam,

yad vā, kim arthaḥṁ jātaḥ ? tatrāha---yogeśvarāḥ susiddha-bhakti-yogās
teṣām īśvaraḥ, nija-bhakta-sukhārtham ity arthaḥ, hi-śabdena tatra
śāstrādi-prāmāṇyaṁ sūcayanti, tac ca prasiddham eva, mad-bhaktānāṁ
vinodārtham ity-ādi-vacanebhyaḥ, mūḍhāḥ śāstrārthān abhijñāḥ
\|\|47,48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svato'pi mohaṁ darśayanti
deśa iti, yugmakena \| sa eva sākṣāt bhagavān yajñādinā asmākam api sa
eva sevya iti bhāvaḥ \| yad vā, sa eva sākṣād-bhūta eva ata eva bhagavān
sarvaiśvarya-pūrṇaḥ tatrāpy aśeṣaiśvarya-prakaṭanena viśva-vyāpakatvād
viṣṇuḥ ato yogeśvarāṇām apīśvaraḥ sevya ity arthaḥ \|

yad vā, kim arthaṁ jātas tatrāhuḥ yogeśvarāḥ susiddha-bhakti-yogāḥ teṣām
īśvaraḥ nija-bhakta-sukhārtham ity arthaḥ \| hi-śabdena tatra
śāstrādi-prāmāṇyaṁ sūcayanti---tac ca prasiddham eva mad bhaktānāṁ
vinodārtham ity-ādi-vacanebhyaḥ mūḍhāḥ śāstrārthān abhijñāḥ ābhyāṁ
vākyābhyāṁ yathā pūrvam asmābhir nirūpitaṁ tathā tair api vicāritam iti
śruka-devābhiprāyaḥ \|\|47.48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
kṣudhārtatvādevedamannaprārthanam, natu kāruṇyaṁ nāpi
pūrṇakāmatvādigocārāṇādyanupapattestatrāhuḥ, hitveti asakṛt muhuḥ śrīḥ
sampallakṣmīḥ svātmano doṣasya cāñcalyasya apavargeṇa tyāgena
viśiṣṭacāñcalyaṁ parityajyety arthaḥ \| tasyāpi yat yācñādikaṁ janān
asmadvidhān mohayati nāyamīśvara iti pratyāyayati \|\|47\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** mohaṁ vivṛṇvanti---deśa
iti \| yanmayo yadvyāpyo yad adhīnavṛttiko vā \|\|47\|\|

**\...**

**\|\| 10.23.48 \|\|**

deśaḥ kālaḥ pṛthag dravyaṁ mantra-tantrartvijo \'gnayaḥ \|

devatā yajamānaś ca kratur dharmaś ca yan-mayaḥ \|\|

**śrīdhara-svāmī (bhāvārtha-dīpikā) :** ity aśṛṇuma evaṁ sarvatra
śrutavanto vayaṁ hi tathāpīti \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa eṣa kṛṣṇo yanmayo
deśādir ity arthaḥ \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī
krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** moham eva vivṛṇvanti deśa
iti \|\|48.49\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** aśṛṇma śrutvāpi mūḍhāḥ
santo na vidmaḥ \|\|48.49\|\|

**\...**

**\|\| 10.23.49 \|\|**

sa eva bhagavān sākṣād viṣṇur yogeśvareśvaraḥ \|

jāto yaduṣv ity āśṛṇma hy api mūṭhā na vidmahe \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** strī-bhāgya-mahimnātmānaṁ
ślāghayanta ūcuḥ---aho iti \| tādṛśīs tādṛśyaḥ śrī-kṛṣṇānurāgiṇyaḥ \|
yāsāṁ strīṇām \|\|49\|\|

---------------------------------------------------------------------------------------------------------------------

*anyair na vyākhyātam.*

**\...**

**\|\| 10.23.50 \|\|**

tasmai namo bhagavate kṛṣṇāyākuṇṭha-medhase \|

yan-māyā-mohita-dhiyo bhramāmaḥ karma-vartmasu \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anutaptā namaskurvantīty
āha---nama iti \| karmavartmasu yajanayājanādi-mārgeṣu \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mūḍhatvam eva darśayantas
tat-kāraṇa-māyā-prabhāveṇa vismitāḥ santaratad apagamāya bhaktyā tad
īśvaram eva praṇamanti---nama iti \| bhagavate\'cintyānantaiśvaryāya,
ity ātmanas taj-jñānaṁ durghaṭam ity abhipretam,
nijāśeṣa-bhagavatāprakaṭanaparāyeti vā \| yataḥ kṛṣṇāya, anyathā
gopālanādy asambhavāt \| yad vā, anyathā asmāsvanna-yācanādy
anugrahāsambhavāt,

yad vā, kṛṣṇāyeti patnīnāṁ citākarṣaṇābhiprāyeṇa, akuṇṭhā anavaccinnā
medhā smṛtir yasmāt tasmai, patnīnāṁ gṛha-kṛtyādāv api sadaiva
tat-saṁsmaraṇāt \|

yad vā, alupta-jñānāya, ato\'nyeṣām asmād dṛśānāṁ mūḍhatvaṁ ca yuktam
eveti, ato nija-māyā-vaibhavam asmākaṁ nija-kāruṇya-mahimādikaṁ ca
svayaṁ jānātyeveti bhāvaḥ \| bhramāmaḥ punaḥ punas tatraivābhiniveṣaṁ
prāpnumaḥ, jala-vega-bhramarikāyā iva kadācid api tato nirgantuṁ na
śaknuma ity arthaḥ \|

yad vā, tad arpaṇaṁ tasmin viśvāsena niścitya kartuṁ na śaknuma ity
arthaḥ \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mūḍhatvam eva darśayantas
tat-kāraṇa-māyā-prabhāvena vismatāḥ santaḥ tad apagamāya sarvajñaṁ tad
īśvaram eva praṇamanti---nama iti \| bhagavate acintyānantaiśvaryāya
akuṇṭham edhase alupta-jñānāya sveṣāṁ tad vairītyām āhuḥ---yan māyayeti
\| bhramāmaḥ punaḥ punas tatraivābhiniveṣaṁ prāpnuma jalāvartādivat
kadācid api tato nirgantuṁ na śaknuma ity arthaḥ \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aparādhād ativyagrāḥ
praṇamanti nama iti \|\|50\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** aparādhād ativyagrāstaṁ
praṇamanti nama iti \|\|50\|\|

**\...**

**\|\| 10.23.51 \|\|**

sa vai na ādyaḥ puruṣaḥ sva-māyā-mohitātmanām \|

avijñātānubhāvānāṁ kṣantum arhaty atikramam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svāparādhaṁ kṣamāpayantaḥ
\| protuḥ---sa iti saḥ kṛṣṇaḥ \| ajñeṣu mahatāṁ kṣamair vā citeti bhāvaḥ
\|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ paramaṁ dainyaṁ
gatāḥ śrī-bhagavantaṁ kṣamāpayanti---sa iti, sa śrī-kṛṣṇo no'smākam
atikramam aparādhaṁ kṣaṇtum arhatīti yogyo bhavati \| tatra hetuḥ-svasya
tasyaiva māyayā mohita-cittānām, ata eva na vijñāto'nubhāvas tan
māhātyaṁ yais teṣām \|

nanu, mahāparādho'yaṁ kṣamyo na syāt, tatrāhuḥ---ādyaḥ puruṣaḥ
sahasra-śīrṣādi-rūpaḥ, tan-mukhād evotpannānāṁ viprāṇāṁ pitṛvad
aparādha-kṣamā yukteti bhāvaḥ \|

yad vā, ādyaḥ sarva-śreṣṭhaḥ, ato nikṛṣṭānām asmākam aparādhaṁ kṣantum
arhaty eva, kiṁ ca, puri śayanāt puruṣo'ntaryāmī, atas tena tathā
niyuktāḥ smas tathaiva kṛtavanto vayam iti \| yad vā, āsdyaḥ puruṣottama
ity arthaḥ \| dīnavātsalya-brahmaṇya-devatvādi-nija-svābhāvika-māhātmyāt
kṣantum arhaty eveti bhāvaḥ \|\|51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ parama-dainya gatāḥ
śrī-bhagavantaṁ kṣamāpayanti---sa iti sa kṛṣāno no'smākam atikramam
aparādhaṁ kṣantum arhati yogyo bhavati tatra hetuḥ svasya tasyaiva
māyayā mohita-cittānām ata eva na vijñāto'nubhāvaḥ tan māhātmyaṁ yais
teṣāṁ yadi cāsmākam aparādhaḥ tathāpi sa ādyaḥ puruṣaḥ
sahasra-śīrṣādi-rūpaḥ tan mukhād evotpannānāṁ viprāṇāṁ pitṛvad
aparādha-kṣamā-yukteti bhāvaḥ \|

yad vā, ādyaḥ sarva-śreṣṭhaḥ ato nikṛṣṭānām asmākam aparādhaṁ kṣantum
arhaty eva \| kiṁ ca, puri śayānāt puruṣo'ntaryāmī atas tena yathā
niyuktāḥ smaḥ tathaiva kṛtavanto vayam iti \| yad vā, ādyaḥ puruṣaḥ
puruṣottama ity arthaḥ \|
dīna-vātsalya-brahmaṇya-devatvādi-nija-svābhavika-māhātmyāt kṣantum
arhaty eveti bhāvaḥ \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atidainyagrastā
bhagavantaṁ kṣamāpayanti, sa vai iti \| atikramaṁ aparādham \|\|51\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** aparādhaṁ
kṣamāpayanti---sa iti \| atikramam aparādham \|\|51\|\|

**\...**

\|\| 10.23.52 \|\|

iti svāgham anusmṛtya kṛṣṇe te kṛta-helanāḥ \|

didṛkṣavo vrajam atha kaṁsād bhītā na cācalan \|\|

**śrīdhara-svāmī (bhāvārtha-dīpikā) :** na cācalan tayor darśanāya na
jagmuḥ \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svādhaṁ
gopa-dvārānnārthanāparākaraṇa-rūpam \| te viprāḥ \| acyutayoḥ
sarvadaikarasayo rāma-kṛṣṇayoḥ \| asmākaṁ tatra gamane kaṁso
jñāsyatyayam eva kṛṣṇo rāmaś ceti, tataś ca tanmāraṇe yatnaṁ kariṣyati
\| yad vā, kubuddhitvāt kaṁsasya yūyaṁ kim arthaṁ mac-chatru pārśve gatā
ato vadhyā yūyam iti bhītā vā \| yad vā, śrutāsmād gamanavṛttāntaḥ
kaṁso'smākaṁ vṛttyādikaṁ hariṣyatīti bhītāḥ \| yad vā, aikamatyābhāvena
na gatā iti bhāvaḥ \|\|52\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svamasādhāraṇam agham
aparādham, tad darśayati---kṛtaṁ helanam ājñā-bhaṅgaḥ \| kiṁ vā,
manuṣya-dṛṣṭyāvajñā yais te \| yad vā, akāra-praśleṣeṇa na kṛtaṁ
śrī-kṛṣṇenāvahelanaṁ yeṣāṁ te, yajña-samāpana-vyājena patnīnāṁ
prasthāpanāt, ata eva didṛkṣavo\'pi, apy arthe\'tha-śabdaḥ, vrajaṁ na
jagmuḥ \| tatra hetuḥ---kaṁsād-bhītāḥ, śrī-bhagavati
dṛḍha-viśvāsānutpattyā nijāniṣṭa-śaṅkayety arthaḥ \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svam asādhāraṇam agham
aparādhaṁ tad eva darśayati---kṛtaṁ helanaṁ manuṣya-dṛṣṭyāvakṣā yais te
ata eva didṛkṣavo'pi svāghakṣamāpanāya militum icchavo'pi vrajaṁ prati
na cācalan sakṛd api pāda-vikṣepaṁ na kṛtavanta ity arthaḥ \| tatra
hetuḥ atha kārtnye kaṁsāt bhītāḥ śrī-bhagavati dṛḍha-viśvāsānutpattyā
nijāniṣṭa-śaṅkayety arthaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tarhi tadānīm eva
tatrāśokavane gatvā vilamvya vrajaṁ vā gatvā kathaṁ bhagavantaṁ śaraṇaṁ
na gatāḥ tatrāha---didṛkṣava iti \| tadānīṁ śokānutāpādimattvāt
sarvaikamatyābhāvāccāśokavanaṁ na gatā, vilambe sati sāyāhne vrajaṁ
prati gatā, vaikamatye sati nacācalanniti cakārāccalanto
'pītyākṣepalabdham \| tatra hetuḥ sarveṣām api manasyekaḥ
sahasaivodbhūta ity āha---kaṁsādbhītā iti \| sūcakairuktāsmadvṛttāntaḥ
kaṁso 'dyaivāsmākaṁ jīvikā hariṣyatīti bhayavyākulā ity arthaḥ \| ataḥ
patyādikartṛkabadhatyāgādilakṣaṇaṁ bhayaṁ brāhmaṇīnāṁ kṛṣṇadarśane kila
na pratibadhnāti smetyatra premaiva hetuḥ \| brāhmaṇānāntu manaḥkalpito
bhayābhāsa eva tatra pratibadhnāti smetyatra bhagavanmāyaiva heturjñeyaḥ
\|\|52\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu, kṛṣṇaṁ draṣṭuṁ te
kathaṁ na jagmustatrāha---itīti kṛṣṇe kṛta-helanānte viprāḥ svāparādham
anusmarantaḥ patnī-darśanāj jātaśraddhā-bhaktayo'cyutayor didṛkṣavo'pi
premānudayānna cācalannāgacchan tatra hetuḥ kaṁsād iti cārasūcitāsmat
kṛṣṇānuvṛttikaḥ kaṁso'smadvṛttiṁ chindyād iti bhītimanto gṛha eva
tiṣṭhantaḥ kṛṣṇam abhajann ity arthaḥ \| patnīnāṁ jāta-prematvāt
pratibandhāgaṇanaṁ patnīnāntu tad abhāvāt tad-gaṇam iti \|\|52\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe pūrvārdhe yājña-patny

uddharaṇaṁ nāma trayoviṁśo'dhyāyaḥ \|

\|\| 10.23 \|\|

**\...**

(10.24)

# atha catvāriṁśo'dhyāyaḥ

## indra-makha-bhaṅgaḥ \|

\|\| 10.24.1 \|\|

**śrī-śuka uvāca---**

bhagavān api tatraiva baladevena saṁyutaḥ \|

apaśyan nivasan gopān indra-yāga-kṛtodyamān \|\|

**śrīdhara-svāmī (bhāvārtha-dīpikā) :**

caturviṁśe mahendrasya makhaṁ vyāvartya hetubhiḥ \|

kṛṣṇaḥ pravartayāmāsa govardhana-makhotsavam \|\|

bhūsurāṇāṁ kriyā-garvaṁ nirasya svaḥ-sureū ca \|

maghavan-mada-bhaṅgāya tan-makhaṁ samavārayat \|\|

brāhmaṇāḥ kaṁsād bhītāḥ svāśramasthā eva bhagavantam abhajan \|
**bhagavān api tatraiva nivasann indra-yāge kṛta udyamo** yais **tān
gopān apaśyad** iti sambandhaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hetubhiḥ hetu-vākyaiḥ
rajasā coditā megha varṣanty ambūni ity-ādi lakṣaṇaiḥ \|\| nirasya
apākṛtya \| tan-makhaṁ indra-yajñaṁ \|

indra-yāga-nivṛttyā govardhanotsavaṁ śruti-vihitaṁ pravartayituṁ śrutim
āha---āgrāvabhirahanyebhiraktubhir variṣṭaṁ vajram ājigharti asaktubhir
māyini śataṁ vā yasya pracaran svedamesaṁ pravartayanto vivartayannaha
\|\| iti \| asyā arthaḥ---yasya vajrinaḥ svedame vāyur vendro
vāntarikṣa-sthāna ity ukter antarikṣe śataṁ vā tato\'dhikaṁ vāsaṁ
vartayantaḥ saṁvartaṁ pralayaṁ kurvantaḥ sāṁvartakā nāma meghāḥ pracaran
prācaran sañcāraṁ kṛtavantaḥ samāyini māyā-manuṣye śrī-kṛṣṇe variṣṭhaṁ
śreṣṭhatamaṁ vajram aśaniṁ tadvatīṁ mahā-vṛṣṭim ājigharti kṣarati
aktubhiḥ rātribhiḥ \| saptabhir iti purāṇataḥ sapta-rātraṁ vajra-dhāreṇa
parjanyena vavarṣety arthaḥ \|

tatra hetum āha---āgrāvabhir ahanyobhir iti \| grāvabhir samudāyibhiḥ
grāva-samudāyaḥ śiloccayo lakṣyate taiḥ \| ahany ebhiḥ ahaḥ kratum
arhantīty ahanyās taiḥ parvate kratu-bhāji satīty arthaḥ \| māyī punaḥ
kiṁ cakārety ata āha---vivartayann aheti ca \| anantaraṁ māyī ahākratūn
vivartayan viparītaṁ vartayann āsta iti śeṣaḥ \| indra-yāgārtham āhṛtaiḥ
sambhārair giri-yāgaṁ pravartayati māyini indro mahatīm vṛṣṭiṁ cakārety
arthaḥ \| atra dṛṣṭānta uparito neyaḥ \| yathāsmākaṁ jāṭharāgniḥ
prāṇa-sahāyo jalaṁ śoṣayati tac cāsmābhir bala-sādhye karmaṇi kriyamāṇe
romakūpa-dvārā prasveda-rūpeṇa vamati, evaṁ vāyu-sahāyaḥ sūryaṁ
bhūmy-ādi-gata toyaṁ śoṣayati tac cendreṇa bala-sādhye
nirantara-bhrami-rūpe karmaṇi prayuktaḥ san kiraṇa-dvārā
carma-kośa-rūpeṣu megheṣu vamati \| tatas tān indro bhindan vṛṣṭiṁ
pravartayatīty arthaḥ \| svāśramāsthāḥ yajña-śālā-sthāḥ sva-gṛhasthā vā
\| tatraiva gokule \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ gopālana-pravṛttim
ārabhya prāyaḥ ṣaṣṭha-saptamābda-vayasi kṛtāṁ līlām uktvā,
adhunāṣṭamārambhe ca tāṁ caturviṁśādy-adhyāya-catuṣkeṇa vadan, tatra ca
tat-tad-vayasi prāyo mukhya-mukhya-līlāyā eva varṇanād atrāpi
tathaivāha---bhagavān apīty-ādinā \|

vraja eva nitarām āsakti-pūrvakaṁ **vasann** iti tasya
vrajaika-krīḍā-paratā, tatratyānāṁ ca parama-dhanyatā pūrvavat sūcitā \|
**api**-śabdaḥ pūrvoktāpekṣayā, tad-arthas tair vyañjita eva \| yad vā,
viprāḥ svasthāt nācalan, bhagavān api teṣāṁ sāntvanārthaṁ nāyayau, kintu
vraja eva nivasan ity api-śabdārthaḥ \| **baladevena saṁyuta** iti na ca
teṣām āśvāsanārthaṁ tam api preṣayāmāseti bhāvaḥ \| bhagavān
nija-kāruṇyādi-guṇa-prakaṭanena jagad-dhitārtham avatīrṇo'pīti teṣām api
hita-siddha-yogyatoktā \|

yad vā, **api** niścaye \| baladevena saha tatraiva nivasann ity atra
hetuḥ---bhagavān iti \| tena sahānyatra
nijāśeṣaiśvarya-prakaṭanasyānupapatter asampatteś cety arthaḥ \| tad eva
darśayaṁs tat-prasaṅgam ārabhate---**indra-yāga-kṛtodyamānapaśyad** iti
śrī-govardhana-pūrva-dig-vartīndra-dhvajākhya-kuṇḍe
indra-dhvajotthāpanādinā gopānām indra-pūjārthaṁ
vividha-dravyāharaṇādy-udyogam adrākṣīd ity arthaḥ \|

yady api pratyabdam eva teṣām tad-arthodyamas tad-yāgaś ca vṛtto'sti,
bhagavatā ca dṛṣṭo'sty eva, tathāpy apaśyad ity adhunā viśeṣoktiḥ
śrī-govardhanoddharaṇa-krīḍāyā indra-yajña-makha-bhañjana-līlāyā vā
yogya-kālāpekṣayā pūrvaṁ tatraudāsīnyāt \| eṣā ca krīḍā varṣānte śaradi
pravṛttāyam eva---

> taṁ śarat-kusumāpīḍāḥ parivārya pradakṣiṇam \|
>
> gāvo giri-varaṁ sarvās tato yāntu punar vrajam \|\|
>
> prāptā kileyaṁ hi gavāṁ svādu-toya-tṛṇair guṇaiḥ \|
>
> śarat pramuditā ramyā gata-megha-jalāśayā \|\| \[ha.vaṁ. 2.16.12-13\]

ity-ādi śrī-hari-vaṁśokteḥ, apartv aty-ulbaṇaṁ varṣam \[bhā.pu.
10.25.15\] ity atraiva vakṣyamānāc ca \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvaṁ vraja-kumārīḥ prati
yātābalā vrajaṁ siddhā mayemā raṁsyatha kṣapāḥ \[10.22.27\] iti
hemanta-gatayā nijāṅgīkṛtās tāsu śarad-rātriṣu tābhiḥ saha śrī-bhagavān
aramata \| tāḥ khalu śarad-antarā vyavahita-śarat-sambandhinya eva
sambhavanti \| tad-ramaṇārambhaś ca śarat-pūrṇimāyām eva nirdekṣyate \|
sā ca śaran-madhyasthāśvina-pūrṇimaiva sambaddhyate,
kārttika-śukla-pratipad ity eṣā govardhana-pūjā \| sā ca rāsa-līlāyāṁ
vraja-devībhir anukṛtā govardhana-pūjānantaram eva varuṇa-loka-gamanaṁ,
tataḥ pūrvāṁ śaradam evārabhyāgāminīṁ yāvat kramāt govardhana-pūjā
varuṇa-loka-gamana-vastra-haraṇa-yajñapatny-upacaryā-grahaṇa-rāsa-krīḍā
jñeyāḥ \| tatra tat-tad-varṣa-nirṇayaḥ kaṁsa-vadhānte kariṣyate
vaiparītyoktis tu prema-vaivaśyāt kvacit sajātīyatvāc ca \|

atha bhagavān api tatraivety asyāyam arthaḥ---yatra tad-yāga-yogye
goṣṭha-nikaṭa eva sthāna-viśeṣe saṅgamya nivasanto gopāḥ **kṛtodyamā**
babhūvuḥ, **bhagavān api tatraivabaladevena saṁyuto nivasan**
indra-yāga-kṛtodyamān gopān **apaśyat** paśyann evāsīt \| tad-dravyeṇa
yāgāntara-sādhanecchayā, na tu prathamaṁ kiñcid uktavān ity arthaḥ \|
yat tu śrī-viṣṇu-purāṇe---

> vimalāmbara-nakṣatre kāle cābhyāgate vrajam \|
>
> dadarśendrotsavārambhaḥ pravṛttān vraja-vāsinaḥ \|\| \[vi.pu. 5.10.2\]

śrī-hari-vaṁśe---

> vrajam ājagmatus tau tu vraje śuśruvatus tadā \|
>
> prāptaṁ śakra-mahaṁ vīrau gopāṁś cotsava-lālasān \|\| \[ha.vaṁ.
> 2.17.2\]

tat khalu sāmānyato darśanam \| atra tu viśeṣata iti bhedaḥ \| eṣā ca
krīḍā kārttika-śukla-pratipadi kārttika-vidhānasya madhya-deśīyānām
ācārasya ca tata eva pravṛtteḥ \| apartv aty-ulbaṇaṁ varṣam \[bhā.pu.
10.25.15\] iti vakṣyamānāc ca \| tathā coktaṁ pādme
dīpānvitāmāvasyā-kṛtyānte, prātar govardhanaḥ pūjyo rātrau dyūtaṁ
pravartate iti tasmāt śrī-hari-vaṁśe varṣā-śarat-sandhi-prāya-varṇanaṁ
samudra-tīrādivan madhya-deśo'pi tadānīṁ varṣāṇāṁ bāhulyena, kadācit
sarvāśvina-vyāpty-apekṣayā \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavān apīti atrāpi-śabdena
tatraiva nivasann itītthaṁ caivaṁ labhyate \| evaṁ te
patnī-sambandhenātiviśvastā asannihitā nācalan ca-kārād yat kiñcit
tat-sāmmukhyena yajñam eva kurvanto'tiṣṭhan \| atha kiñcit-kālāntare
bhagavān api baladevena saṁyutas tatraiva nivasan svayaṁ yatra nivasati
tatrāpīty arthaḥ \| ityabhilāṣasamañjasatvaṁ karśitaṁ
tatsaṁvāsamahetumebhyastebhya indrasyātikṣodiyastvāt baladevena saṁyuta
iti sa kadācit soḍhuṁ śaknoti \| baladevas tu tat-parama-bhaktau naivety
arthaḥ \| tasya yajñasya abhi sarvato-bhāvena
siddhāntānuṣṭhānādi-prakāreṇa jānātīti tad-abhijñas tādṛśo'pi
pūrva-pūrvam apy ayaṁ jānāty eva \| tathāpi yat pṛcchati tat punar
indraṁ praty anādareṇaiveti gamyate \|\|1-4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

sva-pitrā saha saṁlapya makhaṁ vyādhūya vajriṇaḥ \|

caturviṁśe girīndrasya makhaṁ prāvartayad dhariḥ \|\|

goṣṭhasyāsthānyāṁ nivasan sva-bhrātṛbhiḥ saha nanda
indra-yāga-sambhāra-siddhy-arthaṁ gopān udyojayāmāsa bhagavān api
tatraiva nivasan indra-yāga-kṛtodyamān gopān apaśyad iti sambandhaḥ
\|\|1\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**

caturviṁśe vinidrdhūya pūjām indrasya hetubhiḥ \|

prāvartayat sva-bhaktasya girirājasya tāṁ hariḥ \|\|

sabhāyāṁ bhrātrādibhiḥ sahopaviṣṭo nanda-rāja
indra-pūjā-sambhāra-siddhaye gopān ādiśat tatraiva nivasan bhagavān api
gopān indra-yāgodyatān apaśyat \|\|1\|\|

**\...**

\|\| 10.24.2 \|\|

tad-abhijño'pi bhagavān sarvātmanā sarva-darśanaḥ \|

praśrayāvanato'pṛcchat vṛddhān nanda-purogamān \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-abhijñaḥ
indra-yāgārtham ayam udyama iti jānann api \| tatra
hetu-dvayam---sarvātmā sarvāntaryāmī, sarva-darśanaḥ sarvajñaḥ \| dṛśir
atra jñāne \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasyodyamasyābhijño\'py
apṛcchad iti teṣām uttara-dvāraiva tad-anurūpa-parihārārtham \|
tad-abhijñatve hetuḥ---**sarvātmā** sarva-vyāpakaḥ \| yad vā, sarveṣām
ātmā cetayitā, ata eva sarvaṁ darśayatīti tathā saḥ, yato bhagavān
sarvaiśvarya-yuktaḥ \| yad vā, sarvātmeti-pada-dvayena teṣāṁ tatra
pravṛttau hetur uktaḥ, tathāpy apṛcchat, yato bhagavān vicitra-līla ity
arthaḥ \| yad vā, praśne hetuḥ---sarvasyātmā pravartaka iti
śakra-yāga-bhaṅgena śrī-govardhana-yāga-pravartanārtham \|

kutaḥ ? **sarvaṁ** śrī-govardhanasya hari-dāsa-varyasya sevādikaṁ
paśyaty anubhavatīti tathā saḥ \| tad api kutaḥ ? **bhagavān**
bhakta-vātsalyādy-aśeṣa-sad-guṇa-yuktaḥ \| yad vā,
nijākhilaiśvarya-viśeṣa-prakaṭana-para iti hetv-antaram \|
**praśrayāvanataḥ** sann iti sarva-sad-guṇa-nidhitvena \| yad vā,
vakṣyamāṇārtha-grahaṇāya pūjyeṣu praśna-rīty-anusāra-cāturyā
nija-vijñatā-bodhanārtham \|

**vṛddhān** iti teṣām eva tad-vijñānāt, tathā teṣāṁ prabodhanena sati
sarveṣām eva tat-sampatteś ca\| tatra ca **nandaḥ purogamo** mukhyo
yeṣām iti tasya prabodhe sati svata eva vṛddhānāṁ tat-siddheḥ \|
viśeṣataś ca gūḍho\'yam abhiprāyaḥ---tato\'yaṁ sarala-svabhāvaḥ
parama-vatsalo mat-snehākrānta-citto mad-icchāṁ kadāpi nātyeṣyati \|
anye caite sarve tad-adhīnāḥ, ato\'muṁ praty eva prādhānyena praśno
yukta iti \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tasya
pūrva-pūrva-dṛṣṭasyendra-makhasya tathā śrī-vraja-rājena praty
uttarayiṣyamāṇasya tad-adhikasya cārthasyābhijño'pi apṛcchat \| tatra ca
bhagavān api sarva-sad-guṇa-nidhitvena vinayāvanamra eva sann apṛcchat
\| abhijñane hetuḥ---sarvasyātmā paramātmeti \| praśne hetuḥ---sarvān
darśayati svārthe prāvartayatīti tathā saḥ \| bhavatu nāma pūrveṣāṁ
mad-vyavahitānāṁ mad-bahiraṅga-devatā-pūjādikaṁ, kintv eṣāṁ
mat-sannihitānāṁ mad-antaraṅga-pūjaiva mat-sukhakarī mat-pitr-ādīnāṁ tu
tad bhūri bhāgyam \[10.14.34\] ity-ādi-lakṣaṇa-mahā-mahimatvād
atikṣudrasya tatrāpi mahā-garvasyendrasya pūjā mama duḥkha-karīti
samprati paramāntaraṅga-govardhana-pūjā-pravartanecchayaiva vṛddheṣu
tatraiva mukhyatātmīyatāpekṣayā viśeṣataḥ sva-pitari praśna iti jñeyaḥ
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
pūrva-pūrva-varṣa-dṛṣṭatvāt tasyābhijño\'pi \| sarvātmeti yadyapy
antaryāmi-svarūpenendra-yāge svayam eva prerayati tad api
līlā-kautukārtham ity arthaḥ \| sarvam
indra-garva-khaṇḍana-sapta-rātra-paryanta-priya-jana-sahavāsa-vilāsādikam
udarkaṁ paśyatīti saḥ \|\|2\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tad-abhijño\'pi
pūrva-pūrva-varṣa-dṛṣṭatvād indra-pūjārthako\'yam udyama iti jānann api
\| sarvāntaryāmi-vapuṣā tatra teṣāṁ pravartako\'pi praśrayeṇa
vinayenāvanataḥ sann apṛcchat \| sarvam udarkam
indrābhimānāpanayana-sapta-rātra-paryanta-priya-jana-sahavāsa-vilāsādikaṁ
paśyatīti sa bhagavān nitya-siddha-ṣaḍ-aiśvaryas tad-abhimānāpanayādiṣu
samarthaḥ \|\|2\|\|

**\...**

\|\| 10.24.3 \|\|

kathyatāṁ me pitaḥ ko'yaṁ sambhramo va upāgataḥ \|

kiṁ phalaṁ kasya coddeśaḥ kena vā sādhyate makhaḥ \|\|

**śrīdhara-svāmī (bhāvārtha-dīpikā) :** vṛthā sambhramo na bhavati
makho'yam ity evaṁ cet, kim atra phalam ? kā devatā? kenādhikāriṇā ?
kena vā sādhanena sādhyate ? \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** me mahyam \| sambhramaḥ
udyamaḥ \| ko'yaṁ kiṁ-viṣayaḥ ? sambhrama udyame'pi syān maṇḍalena gatau
bhaye iti śāśvateḥ \| kiṁ-phalam ? dṛṣṭa-phalam adṛṣṭa-phalaṁ vā ? kasya
devasya coddeśaḥ ? kāṁ devatām atroddiśya dravya-tyāgaḥ ? makhaḥ syād
dāna-yāgayoḥ iti halāyudhaḥ \| śleṣeṇa sambhramaḥ samyak bhrama eva vo
yuṣmākaṁ mayi sarveśvare sati yad indra-yāgodyogaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva nanda-purogamān
ity ukte\'pi, **he pitar** iti, **me** mahyaṁ **kathyatām** iti
sarve\'nye jānanti, kevalaṁ mayaiva na jñāyata iti māṁ praty eva
kathyatām iti bhāvaḥ \| eṣāṁ ca pitṛ-santoṣaṇārthā maugdhya-līlā
āvaśyaka-tac-chravaṇāya \|

yad vā, anyaṁ prati kathite tasya tattvājñānān na kim api prayojanam,
ato māṁ praty eva kathyatām itīndra-makha-nirasanārthā
sa-garva-prauḍhoktiḥ \|

yad vā, he mat-pitar iti sa-sneha-sambodhanam,
sa-nyāya-yathārtha-kathanāya \| **vaḥ** yuṣmākaṁ sarveṣām eva, na tu
keṣāñcit \| tatra ca **sambhramas** tvarā-viśeṣo vaiyagryaṁ vā, śleṣe
samyag-bhrama evety arthaḥ \| upāgato dūre sthātuṁ yogyo\'pi samīpaṁ
prāpta upary-āpatita iti vā \| keneti tṛtīyānta-padena kartṛ-karaṇayoḥ
praśnaḥ \| anyat tair vyañjitam \|

yad vā, sambhrama-rūpaḥ ko\'yaṁ kiṁ-nāmā ayaṁ makha upagataḥ, tasya ca
kiṁ-phalam ity-ādikaṁ samānam eva \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kathyatām ity ardhakam \|
**me** mahyaṁ **kathyatām** iti sarve'nye jānanti kevalaṁ mayaiva na
jñāyata iti māṁ praty eva kathyatām iti bhāvaḥ \| eṣā ca
pitṛ-santoṣārtha-maugdhya-prāya-līlaiva āvaśyaka-tac-chravaṇāya vaḥ
yuṣmākaṁ sarveṣām eva, na tu keṣāñcit \| tatra ca sambhramaḥ
tvarā-viśeṣo vaiyagryaṁ vā, śleṣeṇa samyag-bhrama evety arthaḥ \|
upāgataḥ dūre sthātuṁ yogyo'pi samīpaṁ prāptaḥ, upary āpatita iti vā \|
keneti tṛtīyānta-padena kartṛ-karaṇayoḥ praśnaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** makho bhaviṣyati
tat-siddhy-artham ayaṁ sambhrama iti cet, kim atra phalaṁ ? kasya
coddeśaḥ ? ko devo\'tra pūjyatvena nirdiṣṭa ity arthaḥ \| kena kartrā
karaṇena vā ? \|\|3\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** sambhramo mahodyogaiḥ
makho bhāvī tat-siddhaye\'yaṁ sambhrama iti cet kim atra phalaṁ kasya
voddeśaḥ ko devo\'tra pūjyatvenoddiṣṭa ity arthaḥ \| kena kartrā
karaṇena vā sādhyate ? \|\|3\|\|

**\...**

\|\| 10.24.4-5 \|\|

etad brūhi mahān kāmo mahyaṁ śuśrūṣave pitaḥ \|

na hi gopyaṁ hi sādhūnāṁ kṛtyaṁ sarvātmanām iha \|\|

asty asva-para-dṛṣṭīnām amitrodāsta-vidviṣām \|

udāsīno'rivad varjya ātmavat suhṛd ucyate \|\|

**śrīdhara-svāmī (bhāvārtha-dīpikā) :** etad brūhi mahān kāmo mama
śravaṇe vartate \| yad vā, tava mahān kāmo dṛśyata iti\| tūṣṇīṁ sthitaṁ
pratyāha---neti \| sarvātmanāṁ sarvatrātma-dṛṣṭīnām \|\|4\|\|

ata eva na vidyate svaḥ para iti dṛṣṭir yeṣām iti sva-para-dṛṣṭy-abhāvād
eva tat-tad-bhedā amitrādayo'pi teṣāṁ na santīty āha---amitreti \| na
mitram udāsta udāsīno vidviḍ yeṣāṁ, teṣāṁ kṛtyaṁ sarvaṁ karma naiva
gopanīyaṁ kiñcid astīty arthaḥ \| saty api bheda-darśane udāsīnaḥ
śatruvad varjyaḥ, ātma-tulyatvāt suhṛn-mantreṣu na varjanīya ity
āha---udāsīna iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat yad-arthaṁ sambhrama
ity etat \| nanu bālakasya tava kim etat-praśnena ?
tatrāha---etac-chravaṇe me mahat kāmo mahaty ākāṅkṣā \| mad-icchayā na
vadasi cet tarhi svecchayaiva vadety āha---yad veti \| tavātra mahān
abhilāṣo nirīkṣyate \| kim idam iti uttaram adadataṁ pratyāha---neti \|
hi-dvayaṁ sādhu-kṛtya sarvathā prākaṭyam āha \|\|4\|\|

ata eva sarvātmatvād eva \| tad-bhedāḥ sva-para-dṛṣṭi-bhedāḥ \|
sva-dṛṣṭi-bhedaḥ śatruḥ \| para-dṛṣṭi-bhedo mitram \| ubhaya-dṛṣṭi-bheda
udāsīnaḥ \| ity artha iti \| gopya-karaṇe sādhutvam eva bhajyetety
arthaḥ \| upakartā mitram \| apakartā śatruḥ \| ubhaya-hīna udāsīnaḥ \|
yadyapi sādhūnāṁ vastuno bheda-darśanaṁ nāsti, tathāpi yathā-kathañcit
saty api śatrur yathāpakāritvena varjyas tathodāsīno\'py
upakāritvābhāvād varjya eva \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : etad bruhīti** punar-uktir
nija-śuśrūṣātiśaya-bodhanāya \| **mahyaṁ** mām \| yad vā,
mat-prīty-arthaḥ \| tatra ca **śuśruṣava** iti śuśrūṣuṁ dharmam ābrūyāt
iti nyāyena praty-uttarāvaśyakatoktā \| yad vā, nanu bālake tvayi
tat-kathanena kim ? tatrāha---śuśrūṣave, putrasyecchāvaśyaṁ pūrayituṁ
yujyata iti bhāvaḥ \| yad vā, eṣāpi pūrvavat sa-garvoktir eva \| pitar
iti punaḥ sambodhanaṁ sneha-viśeṣa-jananāya, tad-abhiprāyaś ca likhita
eva \|\|4\|\|

nanu nija-kṛtyaṁ nahi sarvatra prakāśayituṁ yujyate, tatrāha---nahīti
sārdhena \| sādhūnām iti teṣāṁ vikarma-svapravṛttyā gopyatvābhāvāt
sādhūnām eva lakṣaṇaṁ sarvātmanām ity-ādi viśeṣaṇa-trayeṇa, atas tat tal
lakṣaṇavadbhir bhavadbhir na gopayituṁ yujyata iti bhāvaḥ \| tatrāpi iha
gokule sarveṣām evātratyānāṁ vaiṣṇava-pravaratvena khala-lokābhāvāt \|

yad vā, nanu sādhubhir api dharmo gopya eva, tatrāha-sarvātmanāṁ
sarvātma-dṛṣṭīnām \| tal lakṣaṇam evāha---asvaparetyādi-viśeṣaṇa-dvayena
\|

nanu nija-hitārthaṁ devatārthaṁ devatārādhakānāṁ kutaḥ sarvātmatā yuktā
? ato\'svapara-dṛṣṭitvādikaṁ ca nāstyeveti \| bhavatu, tathāpi mayi
gopayituṁ na yujyata ity āha---udāsīna iti \| varjyaḥ
mantra-bhaṅgabhayāt, ahantu suhṛdato na varjya iti bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** etad brūhīti punar uktir
nija-śuśruṣātiśaya-bodhanāya \| mahyaṁ māṁ prīṇayitum ity arthaḥ \| yad
vā, nanu, bālake tvayi tat kathanena kiṁ ? tatrāha---śuśruṣave
putrasyecchāvaśyaṁ pūrayituṁ yujyata iti bhāvaḥ \| śleṣeṇa, śuśruṣuṁ
dharmam ābrūyād iti nyāyenāvaśyakatoktā \| pitar iti punaḥ sambodhanaṁ
sneha-viśeṣa-jananāya \| pūrva-pūrvam apy ayaṁ jānaty eva, tathāpi yat
pṛcchati tatra ca solluṇṭham iva yat pṛcchati tat punar indraṁ praty
anādareṇaiveti gamyate \| nārāyaṇa-sama-guṇatvāt
taj-jayi-dānava-vṛnda-ghātitvāc ceti saṁśayya tūṣṇīṁ sthitaṁ praty
āha---nahīti sārdhakena \| tatra nahīty ekam udāsīna ity arthakam \|
sādhūnām iti teṣāṁ vikarmasv apravṛttyā gopyatvābhāvāt sādhūnām eva
lakṣaṇam \| sarvātmanām ity-ādi-viśeṣaṇa-trayeṇa paramātmā, tad-dṛṣṭīnām
iha jagati kutrāpīty arthaḥ \| ata tat-tal-lakṣaṇavadbhir bhavadbhir na
gopayituṁ yujyata iti bhāvaḥ \|

nanu, nija-hitārthaṁ devatārādhakānāṁ kutaḥ sarvātmatā yuktā ?
ato'sva-para-dṛṣṭitvādikaṁ tava ca nāsty eveti \| bhavatu, tathāpi mayi
gopayituṁ na yujyata evety āha---udāsīna iti varjyaḥ
mantra-bhaṅga-bhayāt \| ahaṁ tu suhṛtsu paramāntaraṅgaḥ putra evety ato
na varjya eveti bhāvaḥ \|\|4-5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nārāyaṇa-sama-guṇatvāt
taj-jayi-dāna-vṛnda-hananāc ceti saṁśayya tūṣṇīṁ sthitaṁ praty
āha---udāsīna iti \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bālakasya tava kim
etat praśnena ? tatrāha---mahān kāmo'bhilāṣo mamātra vartate \|

yad vā, mahān kāmo yuṣmad-ādīnām atra dṛśyate, ata eva taṁ mahyaṁ
śuśrūṣave śuśrūṣuṁ māṁ prīṇayitum ity arthaḥ \| rahasyatvād
anatikovida-bālakādiṣu vaktum anarham iti cet, tatra svasyātikovidatvam
ukti-vaicitryaiva dyotayann āha---nahīti \| sarva evātmāna ātma-yuktyā
yeṣāṁ teṣām \|\|4\|\|

ata evāyaṁ svo'ntaraṅgaḥ, ayaṁ paro bahiraṅga iti na vidyate dṛṣṭir
yeṣāṁ teṣāṁ, ata eva tad-bhedā mitrodāsīna-vidveṣā na santīty
āha---amitreti \| gṛhasthā vayam evaṁ-bhūtāḥ sādhavo bhavituṁ na śaknuma
iti cet, tad api mayy etad gopayituṁ na yujyata ity āha---udāsīno'rivad
iti\| tulyārthakavati pratyayenāriṇā tulya udāsīno varjya ity arthaḥ \|
ari-sādharmyaṁ cāsyāri-mitratvenāpacikīrṣāpattvāt, na tv apakārakatvād
iti jñeyam \| ata eva, yo vipakṣa-suhṛt-pakṣaḥ sa taṭastho nigadyate
\[u.nī. 9.7\] ity ujjvala-nīlamaṇau tal-lakṣaṇaṁ dṛṣṭam \| yas tūdāsīno
nāriṇo tulyo nāpi suhṛdā tulyaḥ, sa tu na varjyo nāpy upādeyaḥ
sva-kṛtyeṣv iti \| ata eva sa noṭṭaṅkitaḥ \| suhṛd ātma-mitratvād
ātmavad viśvāsya ity arthaḥ \| ahaṁ tu putraḥ suhṛdaḥ sakāśād apy
antaraṅga ity arthaḥ \|\|5\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu, tvaṁ bālaḥ
sva-sakhe krīḍasva kiṁ tavānena praśneneti cet tatrāha---etad ati
sārdhakena \| me mahān kāmo vāñchanti ataḥ śuśruṣave mahyametad brūhi
śuśrūṣuṁ māṁ prīṇayitum ity arthaḥ \|

nanu, rahasyatvād etadvāle ya vācyam iti cet tatrokti-vaicitryeṇa
vijñatvaṁ svasya sūcayann āha---nahīti \| sarveṣv ātmā mano yeṣāṁ ata
eva svo'ntaraṅga iti nāsti dṛṣṭir yeṣāṁ tata eva tadbhedā
mitrodāsīnadvipo'pi na santīty āha---mitreti \| īdṛśāṁ sādhūnān iha loke
gopyaṁ kṛtyaṁ nāsti \|\|4\|\|

nanu vayaṁ sādhavo\'pi gṛhitvād rahasyaṁ vaktuṁ na śaknumas
tatrāha---udity-ardhakena \| udāsīnaś ced arivad varjyaḥ \|
ari-sādharmyaṁ cāsyāri-mitratvenāpacikīrṣāvattvān na tv apakāritvād iti
bodhyam \| ata eva, yo vipakṣa-suhṛt-pakṣaḥ sa taṭastho nigadyate
\[u.nī. 9.7\] iti lakṣaṇaṁ ya udāsīnas tad-dvaya-pakṣo na syāt \| sa tu
na varjyo nāpy upādeya iti jñeyam \| suhṛt tu ātmavad grāhyaḥ,
mamatvātmajatvāt tad-gopanaṁ naiva yuktam iti bhāvaḥ \|\|5\|\|

**\...**

\|\| 10.24.6 \|\|

jñātvājñātvā ca karmāṇi jano'yam anutiṣṭhati \|

viduṣaḥ karma-siddhiḥ syāt tathā nāviduṣo bhavet \|\|

**śrīdhara-svāmī (bhāvārtha-dīpikā) :** kiṁ ca, suhṛdbhiḥ saha vicārya
jñātvaiva karma kartavyaṁ na tu gatānugatikatva-mātreṇety āha---jñātveti
\| ajñātvā ca tatra viduṣo yathā tat-karma-phalaṁ syāt tathā
nāviduṣaḥ\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vicārya-karaṇe phalam
āha---kiṁ ceti \| gatānugatika-mātreṇa pāramparyāgatatva-mātreṇa \|
viduṣaḥ vicārya kartuḥ \| aviduṣaḥ pūrṇa-phalaṁ na syād
aṅgādi-vaiguṇyādy-ajñānād ity arthaḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu satyaṁ satyaṁ
prāṇādhikaḥ suhṛdbhavān, kintu bālo\'si, mantreṣu na yogyas
tatrāha---jñātveti \| ajñātvā ca dṛṣṭaparasparayety arthaḥ \| yathā
yathāvat yādṛśīti vā, ubhayathāpy ajñasya svalpa-phalṁ sūcyate, tad
abhāve ca satkarmasu śramasya vaiyarthyāpatteḥ\|

nanu vaktṛ-viśeṣa-nispṛhā guṇa-gṛhyā vacane vipaścitaḥ iti nyāyena
mayāpi saha vicārya kartuṁ yujyata iti bhāvaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ajñātvā ca
dṛṣṭa-paramparayety arthaḥ \| karmāṇi dṛṣṭādṛṣṭāphalāni kṛṣyādi-yāgādīni
yathā yathāvat \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** karmāṇi dṛṣṭādṛṣṭa-phalāni
\|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
buddhimad-antaraṅga-janena saha vicārya jñātvaiva karma kartavyaṁ, na tu
gatānugatika-nyāyenety āha---jñātveti \| jñātvā ajñātvā ca karmāṇi
dṛṣṭādṛṣṭa-phalāni kṛṣyādi-yāgādīni \|\|6\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** suhṛdbhiḥ saha vicārya
jñātvāyaṁ janaḥ karmaṇy anutiṣṭhati kecit tu avicāryājñātvā tatra viduṣo
yathā karma-siddhiḥ syāt tathā nāviduṣaḥ \| ataḥ suhṛdbhir avaśyaṁ
vicāryam \|\|6\|\|

**\...**

\|\| 10.24.7 \|\|

tatra tāvat kriyāyogo bhavatāṁ kiṁ vicāritaḥ \|

athavā laukikas tan me pṛcchataḥ sādhu bhaṇyatām \|\|

**śrīdhara-svāmī (bhāvārtha-dīpikā) :** bhavatām ayaṁ kriyā-yogaḥ
śāstrato'pi kiṁ vicāritaḥ pravṛtto laukika ācāra-prāpto veti sādhu
sopapattikaṁ bhaṇyatāṁ kathyatām iti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra deva-karmaṇāṁ madhye
jñātvā karaṇe vā \| kim iti praśne \| saupapattikaṁ hetu-sahitam \|
tāvat prathamam \| kriyā-yogaḥ anuṣṭhāna-prakāraḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu pūrva-pūrvatarair
asmadīyair anyaiś cāyaṁ yāgaḥ pravartito\'s tīty adhunā kiṁ tatra
vicāraṇena ? satyam, ta eva kathaṁ pravṛttā iti pṛcchati-tatreti \|
tasyāṁ karma-siddhau \| yad vā, tayor jñānājñānayor vicāritaḥ
śatra-vicāra-siddha ity arthaḥ \| yadi śāstrīyas tarhi
śāstra-nyāyenaiva, yadi ca laulikas tarhi laukika-nyāyenaiva parihārya
iti bhāvaḥ \| anena tatvābhijyātvaṁ ca sūcitam nijoktigrāhaṇāya sādhu
sopapattikaṁ yathā sat \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra teṣu karmasu kriyā-yoga
idam adṛṣṭa-phalaṁ karma bhavatāṁ kiṁ khalu vicāritaḥ
śāstraika-pramāṇatvāt tad vicāra-prāptaḥ kim athavā loka-paramparayaiva
prāptā iti sādhusopapattikaṁ bhaṇyatāṁ tāvad iti praśnāntaraṁ paścāt
kartavyam ity arthaḥ \| anena tat tad abhijñatvam api sūcitaṁ
nijokti-grahaṇāya \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrādṛṣṭa-phalaḥ kriyā-yogo
vicāritaḥ śāstra-dvārā jñātaḥ \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vicārya jñātvaiva kriyata
iti ced ata āha---tatra karmasu madhye kriyā-yogo bhavatām ayam
adṛṣṭa-phala eva kiṁ śāstra-prāptatvena vicāritaḥ ? athavā, laukikaḥ
lokācāra-prāptatvena ? \|\|7\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** bhavatām ayaṁ kriyā-yogaḥ
kiṁ śāstrato vicāritaḥ kiṁ vā laukikaḥ kulācāra-prāptaḥ sādhu
sopapattikaṁ mahyaṁ putrāya kathyatām \|\|7\|\|

**\...**

\|\| 10.24.8 \|\|

śrī-nanda uvāca---

parjanyo bhagavān indro meghās tasyātma-mūrtayaḥ \|

te'bhivarṣanti bhūtānāṁ prīṇanaṁ jīvanaṁ payaḥ \|\|

**śrīdhara-svāmī (bhāvārtha-dīpikā) :** parjanyo vṛṣṭi-dvārā bhagavān
īśvara iti bhakti-viśeṣeṇa prīṇanaṁ santarpakaṁ jīvanaṁ mṛta-prāyāṇāṁ
tṛṇādīnāṁ prāṇadam \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parjanyaḥ varṣaṇa-śīlaḥ \|
nanu varṣaṇa-śīlās tu meghā nendra ity āha---meghā iti \|
priya-mūrtayaḥ, ātmā deho yathā preṣṭhas tathā tan-mūrtayo meghā apīti
bhāvaḥ \| tatas tam aghaḥ kiṁ prayojanamatātrāha---te meghāḥ \| prāṇanaṁ
ceṣṭā-karaṇam \| jīvanaṁ śarīrāpyāyanam \| payaḥ syāt kṣīra-nīrayoḥ iti
viśvaḥ \| payaḥ jalam \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** parjanyo vṛṣṭi-dvārā
jagat pālanāya vṛṣṭikārakaḥ, bhagavān īśvara iti bhakti-viśeṣeṇa
prīṇanaṁ santarpakaṁ jīvanaṁ mṛta-prāyāṇāṁ tṛṇādīnāṁ prāṇadam,
udbhavādikatvāt \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** parjanyo vṛṣṭi-dvārā bhagavān
īśvara iti bhakti-viśeṣeṇa prīṇanaṁ santarpakaṁ jīvanaṁ mṛta-prāyāṇāṁ
tṛṇādīnāṁ prāṇadam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** lokācāra-prāpta eveti
sopapattikam āha---parjanya iti \| prīṇanaṁ santarpakaṁ jīvanaṁ
mṛta-prāyāṇy api tṛṇādīni jīvayatīti tat \|\|8\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** kulācāra-prāpta iti
sahetukam āha---parjanya iti pṛṣu secane parjanyaḥ ātma-tulyā mūrtayo
yeṣāṁ te te yat payo vāri varṣanti tad-bhūtānāṁ prīṇanaṁ santarpakaṁ
jīvanaṁ śuṣyatāṁ tṛṇādīnāṁ jīvakaṁ prarohakam \|\|8\|\|

**\...**

\|\| 10.24.9 \|\|

taṁ tāta vayam anye ca vār-mucāṁ patim īśvaram \|

dravyais tad-retasā siddhair yajante kratubhir narāḥ \|\|

**śrīdhara-svāmī (bhāvārtha-dīpikā) :** tataḥ kim ity ata āha---vayaṁ
cānye narāḥ \| vār-mucāṁ patim īśvaraṁ tad retasā siddhaiḥ dravyaiḥ
kratubhiḥ yajanti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** retovat kṣaraṇa-śīlatvād
reto jalam \| tāta priya tato'nukampye janake iti medinī \| tata eva
tātas tat-sambuddhau \| tathā tādṛśa-pūjya-devānugrahata eva tvam
etādṛśaḥ putro labdho'syatas tat-pūjā-pratyākhyānaṁ nocitaṁ tavety
āha---tāteti \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāteti salālanaṁ
sambodhanaṁ nijoktau śraddhārtham \| yad vā, tad arthāvagamārtham, vayaṁ
gopā na ca gopālanārthaṁ kevalaṁ vayam eva kintu anye ca narāḥ sarve \|

nanu sūryaḥ svaraśmibhir maumaṁ rasam ākṛṣya varṣti ity-ādi-vacanāt
sūryād-vṛṣṭiḥ prasiddhā, tatrāha---vārmucāṁ meghānāṁ patimegha-rūpāṇāṁ
sūrya-raśmīnām apī sa eveśvara ity arthaḥ \| tathā ca
śrī-viṣṇu-purāṇe---

> bhaumam etat payo dugdhaṁ gobhiḥ sūryasya vāridaiḥ \|
>
> parjanyaḥ sarva-lokasya bhavāya bhuvi varṣati \|\| \[vi.pu. 5.10.23\]
> iti \|

kutaḥ ? īśvaro devendratvād ity arthaḥ \|

yad vā, nanu tarhi meghā eva pūjyantām, tatrā---vārmucāṁ patiṁ
vṛṣṭyādi-śakti-pradānena pālam īśvaraṁ ca anāvṛṣṭyati-vṛṣṭyācaraṇe
śāratāram, ataḥ sa eva pūjārha iti bhāvaḥ \| yad vā, patiṁ prabhum
īśvaram iti, anyathā krodhenāsmākaṁ bhayam utpādayed apīti bhāvaḥ \|

yad vā, vaiṣṇava-pravarāṇāṁ bhavatāṁ nānya-deva-pūjā yuktā,
tatrāha-īśvaraṁ bhagavad-dṛṣṭyaiva tadīyatvenaiva vā
īśvara-buddhyārcyata ity arthaḥ \| anyat samānam \| dravyair
dugdhādibhiḥ, tad-retasā tad-vṛṣṭi-payasā, tac chaktyaiva vā siddhair
iti, tattvatas teṣv asmākaṁ svāmyābhāvenādau tais tat-pūjaiva yukteti
bhāvaḥ, anyathā akṛtajñatvādi-doṣa-prasakteḥ, yajanta iti
prathama-puruṣatvam ārṣam \| yajāmaḥ, evam agre copajīvantīti,

yad vā, putrābhiprāyajñānena tad-vāgullaṅghana-bhayān
nija-doṣa-parihārārtham anyeṣāṁ prādhānya-vivikṣayā taiḥ saha
viśeṣa-sambandhena prathama-puruṣatvam, kratubhir vividhair yajñair
indradhvajotthāpanādi-karmabhir vā \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāteti salālanaṁ nijoktau
śraddhārthaṁ tad arthāvagamārthaṁ ca vayaṁ gopālanārthaṁ kevalaṁ vayam
eva kintu anye ca narāḥ sarve \|

nanu, sūryaḥ sva-raśmibhir bhaumaṁ rasam ākṛṣya varṣati ity-ādi-vacanāt
sūryād vṛṣṭiḥ prasiddhā tatrāha---vārmucāṁ meghānāṁ patiṁ megha-rūpāṇāṁ
sūrya-raśmīnām api sa eveśvara ity arthaḥ \| tathā ca
śrī-viṣṇu-purāṇe---

> bhaumam etat payo-dugdhaṁ gobhiḥ sūryasya vāridaiḥ \|
>
> parjanya sarva-lokasya bhavāya bhuvi varṣati \|\| \[vi.pu. 5.10.23\]
> iti \|

iti kuta īśvaraḥ devendratvādity arthaḥ \| anyathā bhayam utādayed apīti
bhāvaḥ \| yad vā, vauṣṇava-pravarāṇāṁ bhavatāṁ nānyadeva pūjā yuktā
tatrāha---īśvaram antaryāmi-dṛṣṭyevety arthaḥ \| anyat samānaṁ tad
retasā siddhair iti tattvatas teṣv asmākaṁ svāmyābhāvenādau tais tat
pūjaiva yukteti bhāvaḥ \| anyathā akṛtajñatvādi-doṣa-prasakteḥ yajanta
iti prathama-puruṣatvam ārṣaṁ yajāmaḥ evam agre copajīvantīti \|

yad vā, putrābhiprāya-jñānena tad-vāg-ullaṅghana-bhavān
nija-doṣa-parihārārtham anyeṣāṁ prādhānya-vivakṣayā, taiḥ saha
viśeṣa-sambandhena prathama-puruṣatvam \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāteti
sa-lālana-sambodhanena tādṛśa-pūjya-devatānām evānugraheṇaitāvad guṇavān
tvaṁ putraḥ prāpto'syatas tat pūjā-pratyākhyānaṁ tvayā śubhaṁyunā na
kartavyam iti dyotitaṁ vastutas tad-yajñe kartṛtvābhimāno'pi nocita ity
āha---tad-retasā tad-vṛṣṭa-payasā siddhaiḥ \|\|9\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tam indram īśvaraṁ
vār-mucāṁ meghānāṁ patiṁ tad retasā tat payasā siddhair dravyaiḥ
kratubhir asmad-ādayo narā yajante \|\|9\|\|

**\...**

\|\| 10.24.10 \|\|

tac-cheṣeṇopajīvanti tri-varga-phala-hetave \|

puṁsāṁ puruṣa-kārāṇāṁ parjanyaḥ phala-bhāvanaḥ \|\|

**śrīdhara-svāmī (bhāvārtha-dīpikā) :** upajīvanty upajīvikāṁ kalpayanti
dharmārtha-kāma-siddhaye \| nanu kṛyādibhir jīvanti kim indreṇa ?
tatrāha---puṁsām iti \| phala-bhāvanaḥ phala-sādhakaḥ \| parjanyaṁ vinā
kṛṣyādi-vaiphalyād ity arthaḥ \|\|10.11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tac-cheṣeṇa yajñāvaśiṣṭena
\| āśaṅkate---nanv iti \| tatra ākṣepe \| puruṣakārāṇām
aparākrama-siddha-karmaṇām \| ity artha iti---vinā vṛṣṭiṁ
tṛṇānnādy-asiddheḥ ko\'pi puruṣārtha āhāraṁ vinā na sidhyatīty arthaḥ
\|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi tair asmākaṁ
ko nāmopakāraḥ ? tatrāha---tacceṣeṇeti \| trivargo dharma-kāmārthāḥ, sa
eva phalaṁ tasya hetave siddhyartham, mukti-bhaktyādy auktis tac
cheṣopajīvanena tad asiddheḥ \| yad vā, phalaṁ bhaktiḥ,
anyathopajīvanasya vaiyarthyāt, mokṣasyānuktiḥ prāyo bhakti-vighnatvena
vaiṣṇava-pravarāṇāṁ teṣāṁ tad anādarāt, evaṁ dṛṣṭādṛṣṭa-phala-hetoktā,
puṁsām iti tair vyākhyātam eva,

yad vā, nanu puruṣa-prayatnair dharmādikaṁ setsyati, tatrāha---puṁsām
iti \| devatānugrahaṁ vinā puruṣa-prayatnānāṁ vaiyarthyāpatter
vignopasthiteś ca \| kiṁ vā, vṛṣṭiṁ vinā na dravya-siddhiḥ, tāṁ vinā ca
na jīvikā, tāṁ ca vinā balādy abhāvena na pauruṣam, tad vinā tu na
dharmādikam itīndraḥ pūjya eveti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tarhi tair asmākaṁ ko
nāmopakāraḥ ? tatrāha---tac kṣepeṇeti \| trivargaḥ dharmārtha-kāmāḥ sa
eva phalaṁ tasya hetave sidhyartham evaṁ dṛṣṭā-dṛṣṭa-phala-hetutoktā
puṁsām iti tair vyākhyātam yad vā,

nanu, puruṣa-prayatnair dharmādikaṁ setsyati tatrāha---puṁsām iti \|
devatā-prasādanaiva dharmādi-siddhaiḥ parjanyasya ca devarājatvād iti
bhāvaḥ puruṣa-kārāṇām udyamānām \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tac-cheṣeṇa
tad-yajñāvaśiṣṭenānnena upajīvanti jīvikām upakalpayanti na ca jīvikā
'pi yatheṣṭa-viṣaya-bhogārthety āha---trivargeti \| puruṣakārāṇāṁ
trivargārtham udyamānāṁ phalaṁ yat trivarga eva tasya bhāvanaḥ sādhakaḥ
parjanyād vṛṣṭir vṛṣṭer annaṁ annāj jīvikā jīvikāto dharmo dharmād
udyama ity arthaḥ \| yato vastutaḥ parjanya eva trivarge mūla hetur ataḥ
parjanya evejyata iti bhāvaḥ \|\|10\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tac-cheṣeṇa
tad-yajña-śiṣṭenānnena narā upajīvanti jīvikām kurvanti, na ca jīvikāpi
yatheccha-viṣaya-bhogārthety āha---trivargeti \|
dharmārtha-kāma-siddhaye ity arthaḥ \| nanu te kṛṣyādibhir upajīvanti
kim indreṇa iti cet tatrāha---puṁsāṁ puruṣakārāṇāṁ
trivargārthakodyamānāṁ phalaṁ trivargaḥ, tasya bhāvanaḥ sādhakaḥ
parjanya eva parjanyād vṛṣṭis tato\'nnaṁ, tato jīvikā tato dharmaḥ,
tathā ca parjanyasya mūla-hetutvād evejyatvam iti bhāvaḥ \|\|10\|\|

**\...**

\|\| 10.24.11 \|\|

ya enaṁ visṛjed dharmaṁ pāramparyāgataṁ naraḥ \|

kāmād dveṣād bhayāl lobhāt sa vai nāpnoti śobhanam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vipakṣe bādhakam
āha---kāmāt durviṣayābhilāṣāt \| lobhāt dhana-vyaya-śaṅkayā \| bhayāt
rājādi-bhayataḥ \| dveṣāt deveṣu vyartha-virodhāt \| sa naraḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kevalam
etad-dṛṣṭa-vicārata eva, na tu śāstrataḥ \| tasyāpy asvātantryāt
phala-dānāśakteś ca \| yad vā, gopālanādasmākaṁ svayam eva dharmādikaṁ
siddhyet, gavāṁ ca sadā śādvalādi-yukte śrī-vṛndāvane sukhacāra eveti,
kim indreṇa ? yad vā, bhagavati dṛḍha-viśvastānāṁ nānyāpekṣā yuktā,
satyam, tathāpi pūrva-pūrvācaritaṁ kathañcid api tyaktuṁ nopayujyata ity
āha---ya iti \| kāmāt dhana-rakṣaṇālābhāt, karmāntareṇa phalāntarepsāto
vā, dveṣāt anāvṛṣṭyādinendre\'nādarāt tad-bhakta-janaiḥ saha dvesodayād
vā, bhayāt devatāntara-pūjayā vaiṣṇava-dharma-hānaiḥ, dhana-vyayād vā
vākyāpratipālanena priyamānyajanād vā, draveṣu pratiṣṭhādiṣu vā lobhāt,
vā-śabdo\'trādhyāhāryaḥ \| śobhanaṁ nāptoti ihāmutra ca tasya kṣemaṁ na
syād ity arthaḥ \| tatra hetuḥ-pārasparyāgatam iti,
sadācārātikramaṇādity arthaḥ \| vai prasiddhau niścaye vā, iti tatra
nija-dārḍhyaṁ bodhitam \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vyatireke doṣam apy āha---iti
\| kāmāt adṛṣṭa-visāyāt dvedāt devatā-viṣayāt tad upāsaka-viṣayād vā
bhayāt virodhi-jana-hetukāt lobhāt dṛṣṭa-viṣayāt vā śabdo'trādhyāhāryaḥ
śobhanaṁ nāpnoti ihāmutra ca tasya kṣemaṁ na syād ity arthaḥ \| atraiṣāṁ
śrī-vraja-vāsināṁ trivargalipsā tad doṣa-jihīrṣā ca
śrī-kṛṣṇaika-nibandhaneti pratipāditam eva tataḥ
sarva-sadvāsanāśiromaṇitām eva dhatta iti vivecanīyam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyatireke doṣam āha---ya
iti \| kāmāt svecchātaḥ lobhāt dravya-vyayābhāva-viṣayāt bhayāt bhīṣaṇāl
loka-hetukāt \| dveṣāt devatā-viṣayakāt \|\|11\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vipakṣe doṣam āha---ya
iti \| kāmān nijecchātaḥ lobhāt dravya-vyayābhāva-viṣayād bhayād
bhīṣaṇa-loka-hetukāt \| dveṣāt devatā-viṣayāt śobhanaṁ kuśalam
\|\|11\|\|

**\...**

\|\| 10.24.12 \|\|

**śrī-śuka uvāca---**

vaco niśamya nandasya tathānyeṣāṁ vrajaukasām \|

indrāya manyuṁ janayan pitaraṁ prāha keśavaḥ \|\|

**śrīdhara-svāmī (bhāvārtha-dīpikā) :** indrāya manyuṁ janayann iti
kopa-janana-dvārā garva-parvatād indram avatārayituṁ devatā-nirākaraṇaṁ
na tv ayam evābhiprāya ity arthaḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaca indra-yāga-viṣayam \|
ayam eva devatā-nirākaraṇa-rūpaḥ \| ity artha iti \| sāttvikatvād
devānāṁ garva-rūpa-rājasa-dharme pravṛttiṁ bādhāyitum iti bhāvaḥ
\|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** cārthe tathā-śabdaḥ,
anyeṣāṁ ceti śrī-goparājoktau garveṇāmevānumodanāt sammater vā \| yad
vā, svayaṁ vakṣyamāṇārthaṁ sarvān evaikamatyena grāhayituṁ pṛthak pṛthak
praśnena tathaiva teṣām apy uttara-prāpteḥ, vrajaukasāṁ sarveṣām eva
vraja-vāsinām ity arthaḥ \| yad vā, anena gatās tat sahacarā
vyavacchinnāḥ, teṣāṁ sarvathā tad eka-matānusārāt, iti vikāle vrajam
āgatena śrī-bhagavatā yāgodyamaṁ dṛṣṭvā pṛṣṭam iti śrī-viṣṇu-purāṇādy
uktānusāreṇa jñeyam, tathā śrī-viṣṇu-purāṇe---

> vimalāmbara-nakṣatre kāle cābhyāgato vrajam \|
>
> dadarśendra-mahārambhāyodyatāṁs tān vrajaukasaḥ \|\| \[vi.pu.
> 5.10.16\] iti,

śrī-hari-vaṁśe ca---

> vrajam ājagmatus tau tu vraje śuśruvatus tadā \|
>
> prāptaṁ śaknum ahaṁ vīrau gopāṁś cotsava-lālasān \|\| \[ha.vaṁ.
> 2.15.2\] iti \|

indrāya manyuṁ janayann iti devatā---nirkakaraṇa-karma-vādena
makha-bhañjanena vā, anyat tair vyākhyātam \| pitaram ity asyābhiprāyaḥ
pūrvaṁ pitarity atra vivṛta eva \| yad vā, paśyaṁs tasya hitaṁ kartuṁ
yujyata ity arthaḥs \| prakarṣeṇa vividha-dṛḍha-nyāya-pradarśanādin
āha---ko brahmā īśo rudras tau vāti, vā gati-gandhanayoḥ iti \| yad vā,
vyeñ tantu-santāne iti vayate nija mahimnā vyāpnotīti \| yad vā, asty
arthe vaḥ, tau prakṛṣṭa-sevakatayā yasya sta iti \| evam
aśeṣa-devatādhīnasya devatā-nirākaraṇaṁ kevalaṁ kautuka-svabhāvenaiveti
bhāvaḥ \| yad vā, tayoḥ prīty-artham eva aiśvarya-mada-mattendrasya
makha-bhañjanena mada-nirasanāt \| yad vā, keśavaḥ śrī-mathurādhiṣṭātā,
ato māthurāṇāṁ śrī-govardhanādīnāṁ māhātmya-vistāraṇāya tad yuktam eveti
\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathānyeṣāṁ vrajaukasāṁ vaco
niśamyeti te'pi svayaṁ śrī-nandenaiva pramāṇitā vā tathaivocur iti
indrāya manyuṁ janayann iti tasya bahiraṅgatvam anādaraṇīyatvaṁ ca
jñāpitaṁ pitaram iti asya paramāntaraṅgatvaṁ praramādaraṇīyatvaṁ ca
vyañjitaṁ ko brahmā īśo rudras tau vayate nija-mahimnā vyāpnotīti
kastatatra varākaḥ indra iti bodhayati \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** indrāya
indra-manyu-jananasya prayojanaṁ
tad-garva-khaṇḍana-prativarṣa-goavardhanotsava-pravartatanad-uddharaṇa-nikhila-priya-jana-sahavāsa-līlā-vilāsādikam
upariṣṭhāj jñāsyate \|\|12\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** indrāyeti \| indraṁ
nigarvayituṁ tasya manyuṁ janayan yadyapīndro\'gny-ādivat pareśena sṛṣṭā
vedoktā devatā tena datta-bhāgā ca tathāpi tasmin garvodayāt
tat-parihāreṇa tad-viśuddhaye\'sāva avamanyate svayaṁ prabhutvāt,
śakra-darpa-jighāṁsayā iti vakṣyati sva-bhakta-varyasya gireḥ
prativarṣotsavāya ceti bodhyam \|\|12\|\|

**\...**

\|\| 10.24.13 \|\|

karmaṇā jāyate jantuḥ karmaṇaiva vilīyate \|

sukhaṁ duḥkhaṁ bhayaṁ kṣemaṁ karmaṇaivābhipadyate \|\|

**śrīdhara-svāmī (bhāvārtha-dīpikā) :** prathamaṁ tāvat karma-vādena
devān nirākaroti---karmaṇeti \| nanu jaḍāt karmaṇaḥ kevalāt kathaṁ
phala-siddhiḥ syād iti cet, aho aśīlita-mīmāṁsānāṁ svam ativilasitā
śraddhā karmaṇāṁ phala-kāraṇatve vacanato'vagate kiṁ tato'nupapannaṁ
nāma \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhaya-kṣemayor yadyapi
duḥkha-sukhāntargatatvaṁ tathāpi bhedena kathanam \| bhayaṁ saṁsāraṁ
kṣemaṁ mokṣam api karmaṇaiveti \| āsakty-anāsaktibhyāṁ kṛtaṁ
karmaviobhaya-hetur iti bhāvaḥ \| karmaṇy āśaṅkate---nanv iti \|
aśīlitāvicāritā mīmāṁsā jaiminīya-śāstraṁ yais teṣām \|
sva-mati-vilasitā nija-buddhi-prakāśitā \| śraddhā-phala-dāteśvaraḥ
karma-bhinno'stīty evaṁ-rūpā \| vacanataḥ, karmaṇā jāyate
ity-ādi-śāstrataḥ \| avagate jñāte sati \| tataḥ karmaṇaḥ \| kiṁ nāmā
kiṁkāryam \| anupapannam asiddham \| na kim apīty arthaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** karma-vādasya
sarvatrātiprasiddhatvāt tan-matāśrayaṇenaiva prathamaṁ pitroktaṁ
pariharati---karmaṇeti \| karmaṇā prāyaḥ prārabdhena tasyaiva
nitya-phala-pradatvāt \| jantuḥ sarvo'pi jīvaḥ pramīyate mriyate \|
vilīyate iti pāṭhe'pi sa evārthaḥ \| evaṁ janma-maraṇe ukte, jīvane ceha
loke maraṇe'py amutra karmaṇaiva sukhādikam āha---sukham iti \| kṣemam
abhayam \| karmaṇeti punaḥ punar uktiḥ tad eka-hetutā-vivakṣayā
dāḍhyārtham eva śabda-dvayaṁ ca \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** eṣāṁ
mat-pitrādi-rūpa-nitya-parikarāṇāṁ pūjā-grahaṇe ko nāma indra iti
tan-mada-haraṇaṁ yadyapi manasi vartate tathāpi nara-līlā-pālanāya
tad-anuddhāṭya karma-vādasya sarvatrāti-prasiddhatvāt
tan-matāśrayaṇanaiva prathamaṁ pariharati, karmaṇīti \| pramīyate
mriyate atra tu karmaṇety atra kartari tīrtīyā pralīyata iti pāṭhe'pi sa
evārthaḥ hi nīyate iti pāṭhe tu hy etāv eva hi niścaye evaṁ janma-maraṇe
ukte janma-maraṇānantaraṁ ca karmaṇaiva sukhādikam āha---sukham iti \|
kṣemam abhayaṁ karmaṇeti punaḥ punar uktiḥ tad eka-hetutā-vivakṣayā
dāḍhyārtham eva śabda-dvayaṁ ca \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** eṣāṁ
mat-pitrādi-rūpa-nitya-parikarāṇāṁ pūjā-grahaṇe ko nāma indra iti
man-mada-haraṇaṁ yadyapi manasi vartate tathāpi nara-līlā-pālanāya tad
anudghāṭya karma-vādam evāvalambyāha---karmaṇeti \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nara-līlatayaiva
indra-makha-bhaṅge kartavye yuktim utthāpayan sadbhir vigītam api
karma-vādam āśritya devatāṁ nirākaroti---karmaṇeti \|\|13\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** veda-mūrtiḥ pareśo
nanda-sūnur vedoktāṁ devatām antaḥ svīkurvann eva pitroktām
indra-devatāṁ karma-vādādibhir nirākartuṁ pravartate tatra karma-vādinas
te devatā-pakṣam evam avamanyante ity āha---karmaṇeti \| yathākāro
yathācāro tathā bhavati iti śruter iti bhāvaḥ \| na ca jaḍasya karmaṇaḥ
katham utpatty-ādi-kartṛteti vācyaṁ calati jalaṁ phalati tarur ity ādau
jaḍe'pi kartṛtva-darśanāt \|\|13\|\|

**\...**

\|\| 10.24.14 \|\|

asti ced īśvaraḥ kaścit phala-rūpy anya-karmaṇām \|

kartāraṁ bhajate so'pi na hy akartuḥ prabhur hi saḥ \|\|

**śrīdhara-svāmī (bhāvārtha-dīpikā) :** kecit punar atisāhasa-bhītāḥ
karma-paratantram īśvaraṁ manyante, tan-matam anūdya nirākaroti---asti
ced iti \| svayaṁ karmabhir alipto'nyeṣāṁ jīvānāṁ karmaṇāṁ phala-rūpī
phala-dātā kartāraṁ bhajate tat-tat-karma-phala-dānena \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atisāhasam
ativicārāsāmarthyam \| karma-paratantram karmādhīnam \| phalaṁ
sukha-duḥkādi-lakṣaṇaṁ rūpayati dadātīti tathā \| sahāya-kalpaḥ na
svatantra iti yāvat \| sa īśvaro'pi kartāraṁ karmaṇa iti śeṣaḥ \|
akartuḥ karmaṇaḥ \| sa īśvaraḥ na prabhuḥ tatra kāraṇāsattvād ity arthaḥ
\| imaṁ ślokaṁ vijaya-dhvajas tv ittham avatārayati---nanu pravṛtter
buddhi-pūrvakatvena karmaṇo'cetanatvena tad-yogān na jagat-tad-adhīnam
iti \| kintu cetanādhīnam \| cetano'pi na deva-dattādi-sādhāraṇaḥ, kiṁ
tu viśiṣṭa eva kaścid astīti kṛṣṇaḥ svāhārdān abhijña-nanda-gopasya
mānasīṁ śaṅkāṁ gūḍhābhisandhiḥ pariharati asti ced iti \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** phalaṁ rūpayituṁ
darśayituṁ dātuṁ śīlam asyeti phala-rūpī \| bhajate anusarati āśrayati
vā, karmānusāreṇaiva phala-dānāt \| tad evāha---neti \| hi yataḥ
karmābhāve phalaṁ dātuṁ na śakta ity arthaḥ \| hi niścitam \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** phalaṁ rūpayituṁ darśayituṁ
dātuṁ śīlam asyeti phala-rūpī bhajate anu sarati karmānusāreṇaiva
phala-dānāt vyatirekeṇa dṛḍhayati neti hi yataḥ karmābhāve phalaṁ dātuṁ
na śakta ity arthaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, jaḍāt karmaṇaḥ
kevalāt kathaṁ phala-siddhir ataḥ karma-phala-dātā īśvaro'vaśyāpekṣya
ity api keṣāṁcin mataṁ tatrāha---asti ced iti \| phala-rūpī anya-kṛt
karmaṇāṁ phala-dātā so'pi kartāraṁ bhajate anusarati karmānusāreṇaiva
phala-dānāt vatirekeṇa draḍhayati---neti \| hi yataḥ karmābhāve phalaṁ
dātuṁ na śakta ity arthaḥ \|\|14\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** devatāṁ phala-dāṁ kecana
manyante tām evaṁ te nirākurvatīty āha---asti ced iti \|
asmadīya-karmaṇāṁ phala-rūpī phalārthaś ced īśvaro'sti so'pi karmāpekṣaḥ
san karma-kartāraṁ bhajate hi yataḥ sa karmākartuḥ prabhuḥ phalado na
bhavanānyathā vaiṣamyāpatteḥ \| tathā ca karmaṇaiva phalopapattau kim
antar-gaḍunā devatayeti devatā-kāṇḍaṁ tu karma-svātantryān āsthān
devatā-svāntantrya-vyapadeśena karmasu pravartayitṁ jñāna-kaṇḍavad
yajamā-svarūpāvagamenety āhuḥ \|\|14\|\|

**\...**

\|\| 10.24.15 \|\|

kim indreṇeha bhūtānāṁ sva-sva-karmānuvartinām \|

anīśenānyathā kartuṁ svabhāva-vihitaṁ nṛṇām \|\|

**śrīdhara-svāmī (bhāvārtha-dīpikā) :** ataḥ karmaṇa eva phala-siddhes
tat pāratantrye cājāgalastana-tulyatvān na devatayā kṛtya-mityān na
devatayā kṛtyam ity āha---kim indreṇeti. nanu karmaṇo 'pi pravṛttir
antaryāmy apekṣaiva kathaṁ sarvayā devatāyā anupayoga ity
āśaṅkyāha---svabhāva-vihitam iti. svabhāvena prāktana-saṁskāreṇaiva
vihitaṁ yat karma tad anyathākartum anīśena \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ karmānuyāyīśvaro'to
hetoḥ \| tat-pāratantrye karmādhīnatve
keśvarasyājāgala-stana-tulya-svābdy-arthatvāt \| punar
atrāśaṅkate---nanv iti \| antaryāmiṇam apekṣyata ity antaryāmy-apekṣeti
\| anupayogaḥ prayojanābhāvaḥ \| āha śrī-kṛṣṇaḥ \| svabhāveti---svena
bhavanaṁ svabhāvaḥ \| anyathā kartuṁ parāvartayitum \| anīśena
asamarthena \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atrāpi bhūtānāṁ
prāṇi-mātrāṇāṁ karmānuvartināṁ prāktana-karmānusāreṇa
sukha-duḥkha-bhuñjānānām indreṇa kiṁ karmaṇa eva
tat-tad-bhoga-kāraṇatvāt teṣu nṛṇāṁ ca karmāntaropārjakānāṁ svaṁ svaṁ
svabhāva-vihitam anyathā kartum anīśena tena kiṁ svabhāvasyaiva
tat-tat-karma-pravṛtti-kāraṇatvāt \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atrāpi bhūtānāṁ
prāṇi-mātrāṇāṁ karmānuvartināṁ prāktana-karmānusāreṇa
sukha-duḥkha-bhuñjānānām indreṇa kiṁ karmaṇa eva
tat-tad-bhoga-kāraṇatvāt teṣu nṛṇāṁ ca karmāntaropārjakānāṁ svaṁ svaṁ
svabhāva-vihitam anyathā kartum anīśena tena kiṁ svabhāvasyaiva
tat-tat-karma-pravṛtti-kāraṇatvāt \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svaṁ svaṁ karmānuvartinām iti
nābhuktaṁ kṣīyate karma ity-ādi nyāyena tatrāpi
prārabdhasyāvaśya-bhogyatvāt nṛṇāṁ vicārādinā svabhāvaṁ kramituṁ
samarthānām api kiṁ pnar anyeṣām ity arthaḥ \|\|15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
ato'jāgala-stana-tulyatvān na devatayā kṛtyam ity āha---kim indreṇeti \|
nanu karmaṇy api pravṛttir antaryāmy-apekṣayaiva kathaṁ sarvathā
devatāyā anupayoga ity āśaṅkyāha---svabhāva-vihitam iti \| svabhāvena
prāktana-saṁskāreṇa vihitaṁ kartavyatvenopasthāpitaṁ yat karma tad eva
kartum antaryāmī jīvaṁ prerayati, na tv anyad ity ataḥ svabhāva-vihitam
eva karma, anyathā kartum asamarthena indreṇa pūjanīyena kiṁ na kim api
phalam ity arthaḥ \|\|15\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** ataḥ svabhāva-vihitaṁ
svabhāvena anādi-karma-pravāha-vaśavarti jīva-svabhāvena
prāktana-saṁskāreṇa vihitaṁ yat karma tat-phala-bhūta-sukhaṁ duḥkhaṁ
cānyathā kartum anīśenāsamarthena jīva-mātreṇety arthaḥ \| aneneśvaraḥ
sarvaṁ kartuṁ samartho'sti karma-phalada iti sūcitam \|\|15\|\|

**\...**

\|\| 10.24.16 \|\|

svabhāva-tantro hi janaḥ svabhāvam anuvartate \|

svabhāva-stham idaṁ sarvaṁ sa-devāsura-mānuṣam \|\|

**śrīdhara-svāmī (bhāvārtha-dīpikā) :** etad vivṛṇoti---svabhāva-tantra
iti \| pravṛtteḥ saṁskārādhīnatvāt kim antaryāmiṇety arthaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat svabhāvādhīnatvam \|
ity artha iti \| pravṛttiḥ payaḥ-syandanādivat saṁskārānurodhiny eveti,
na tv antaryāmy-adhīneti bhāvaḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarvam ity anena
gṛhītānām api devādīnāṁ pṛthag-uktiḥ, nṛṇām itivat \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarvam ity anena gṛhītānām
api devādīnāṁ pṛthag-uktir vicārādi-sad-bhāve'pi tad-atikramaṇāśakteḥ
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svabhāvasyaiva
tat-tat-karma-pravṛtti-kāraṇatvāt \|\|16\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etad
vivṛṇoti---svabhāva-tantra prāktana-saṁskārādhīnaḥ \| ataḥ
svabhāva-samarthena indreṇa pūjanīyena, kiṁ na kim api phalam ity arthaḥ
\|\|16\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :**
anādi-karma-pravāha-patita-jīvasya svabhāvam api varṇayati
svabhāva-tantra iti \|\|16\|\|

**\...**

\|\| 10.24.17 \|\|

dehān uccāvacāñ jantuḥ prāpyotsṛjati karmaṇā \|

śatrur mitram udāsīnaḥ karmaiva gurur īśvaraḥ \|\|

**śrīdhara-svāmī (bhāvārtha-dīpikā) :** tasmāt svabhāvato niṣpannasya
karmaṇa eva sarva-kāraṇatvāt karmaiva pūjyam ity āha---dehān iti
sārdhena \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ svabhāvāyattaṁ
sarvaṁ tasmād dhetoḥ \| śubhaṁ karma mitram \| aśubhaṁ śatruḥ \|
ubahya-vilakṣaṇa-vipaṇākṣa-krīḍādi udāsīnaḥ \| antaḥkaraṇa-śuddhi-dvārā
jñāna-hetutvād guruḥ, kaṣāya-paktiḥ karmāṇi tato jñānaṁ pravartate \|\|
iti śruteḥ[^78] \| yāgādi-rūpam aiśvarya-hetutvād īśvara iti vivekaḥ
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prāpyotsṛjati prāpnoti
tyajati cety arthaḥ \| dehotsarjanasya mukhyatayoktir
jīvana-kālasyālpatva-bodhanāya, tac ca teṣāṁ
nirvedotpādanenāgraha-tyājanārthaṁ---karmaṇā jāyate jantuḥ \[bhā.pu.
10.24.13\] ity-ādinā pūrvam uktasyāpy apunaruktir janma-maraṇayoḥ
karmaikādhīnatva-dārḍhyāya, deha-vaicitryam api tad-adhīnam eveti
bodhanāya vā \| śatrv-ādayo'pi karmaiva \| ekasyaiva kadācic chatrutāyāḥ
kadācin mitratāyāḥ kadācid udāsīnatāyāś ca darśanāt \| īdṛg niyamo
vicitra-karma-hetuka eveti kārya-kāraṇa-bhedatas te karmaivety arthaḥ \|
nanu, jñānaṁ vinā karmasv apravṛtteḥ jñānārtham upadeṣṭāvaśyam
apekṣyate, tatrāha---gurur iti adṛṣṭaṁ vinopadeśāprāpteḥ \| prāpte'pi
tat-phala-siddheḥ \| nanu karmaṇo jaḍatvena tat-phala-dātā prabhur
apekṣyate, tatrāha---īśvaraś ceti \| karmaṇa eva śaktimattvāt
tat-pratipāditam eva \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prāpyotsṛjati prāpnoti
tyajati cety arthaḥ \| śatrv-ādayo'pi karmaiva ekasyaiva kadācic
chatrutāyāḥ kadācin mitratāyāḥ kadācid udāsīnatāyāś ca darśanāt \| nanu,
jñānaṁ vinā karmasu apravṛtteḥ jñānārtham upadeṣṭāram avaśyam apekṣate,
tatrāha---īśvaraś ceti \| īśvarasyāpi karmānugatvāt tasyaiva
tādṛśa-śakteḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt svabhāvato
niṣpannasya karmaṇa eva sarva-kāraṇatvāt karmaiva pūjyam ity āha---dehān
iti sārdhena \|\|17\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tasmāt
svabhāva-niṣpannena karmaṇaiva nikhilārtha-siddhes tad eva bahu-mānena
sevām ity āhuḥ---dehān iti \| uccāvacatvādikaṁ sarvaṁ karmādhīnam evety
arthaḥ \|\|17\|\|

**\...**

\|\| 10.24.18 \|\|

tasmāt sampūjayet karma svabhāva-sthaḥ sva-karma-kṛt \|

añjasā yena varteta tad evāsya hi daivatam \|\|

**śrīdhara-svāmī (bhāvārtha-dīpikā) :** saṁpūjayet saṁmānayet \| nanu
devatoddeśena dravya-tyāgātmakatvāt karmaṇaḥ kathaṁ devatāṁ vinā siddhir
ity āśaṅkya karmāṅga-mātraṁ devateti pakṣam upasaṁharann iva hetu-vādam
aśrityānyām eva devatāṁ samarthayate, añjaseti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ karmaiva mukhyaṁ
sarvataḥ tasmāt \| svabhāvasthaḥ prāktana-saṁskārānuvidheyaḥ \|
sva-karma-kṛt vihita-kārī san \| punaḥ jaḍātvāt ke bala-karmaṇaḥ
phala-dātṛtvam aghaṭamānaṁ matvā śaṅkate---nanv iti \| aṅgaṁ devatāṅgi
karmeti pakṣe, tuṣyatu durjanaḥ iti nyāyam āśrityeva-śabdaṁ
prayuṅkte---upasaṁharann iveti \| vastuta upasaṁhāras tu yāgānta eveti
hetuvādaṁ tarka-balena hetv-antaraṁ sambhāvya---anyāṁ śaila-gavādi-rūpām
\| añjasā tattvena \| añjasā tvarite tattve iti yādavaḥ \| yena
aniruktena karmaṇā varteta sadā tiṣṭhet \| asya puruṣasya tad eva sadā
sthiti-hetuḥ \| daivataṁ kula-daivam \| hi prasiddham \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasmād gurutveśvaratāder
hetoḥ, svabhāvasthaḥ saṁskārata eva svayaṁ karma niṣpadyate ity
etad-dṛṣṭiḥ sann ity arthaḥ \| ittham
antaryāmi-preraṇa-nirākaraṇa-dārḍhyāya \|

yad vā, saṁskārārthaṁ karmābhiniveśāya \| nanu tarhi saṁskāreṇaiva
karma-pūjāpi syāt \| kiṁ tatra sampūjayed iti vidhinā ?
tatrāha---sva-karma-kṛt karmaṇa eva sarva-kāraṇatva-buddhyā
nija-karma-kṛt sann ity arthaḥ \| anyathānabhiniveśena karmāsampattyā
phalāsiddheḥ iti karmānuṣṭhānasyāvaśyakatābhipretā \|

yad vā, sāttvikādi-svabhāve vartamānas tad-anurūpaṁ sva-karma kurvāṇo'pi
karmaiva sampūjayet, na tu tat-tat-svabhāva-devatādikam ity arthaḥ \|

yad vā, svabhāvasthaḥ sva-karma-kṛc ca sann iti
nija-svabhāvātikramaṇa-prayāsasya tathānya-karma-śikṣā-prayatnasya ca
parihāreṇa devatā-pūjanāt karma-pūjanasya sukaratvaṁ darśitam \|

yad vā, sampūjayed ity atra hetuḥ---svabhāvasthaḥ, saṁskārādhīnaḥ, ataḥ
saṁskāra-janyasya saṁskāra-mūlasya vā karmaṇaḥ pūjopapanneti bhāvaḥ \|
sva-karma-kṛc ca sva-karmaika-bhoga-kartety arthaḥ \| ato
nijopajīvya-pūjā yuktaiveti bhāvaḥ \| tad evāha---añjaseti \| hi yataḥ
\| yena yaḥ sukhaṁ varteta \| tad evāsya janasya daivatam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasmād gurutveśvaratāder
hetoḥ svabhāva-sthaḥ saṁskārata eva svayaṁ karma niṣpadyate ity
etad-dṛṣṭiḥ sann ity arthaḥ \| yad vā, yasmāt svabhāva eva
karmāntara-pravartakaḥ karmaiva ca phaladāt tasmāt kenacid doṣeṇa
brāhmaṇādy-anarha-bhāvāntarānugame'pi yatnāt svabhāva-sthas
tad-arha-bhāva-stha eva san svakarma-kṛt tad-arha-karma-kṛd eva ca san
karmeti karmājīvyam eva sampūjayet, na tu bahiraṅga-devādīn ity arthaḥ
\| agre tathaiva vyakteḥ, tad evāha---añjaseti \| hi yataḥ \|
sukha-pūrvakaṁ yena yā varteta yat ya ājīvyet tad evāsya janasya
daivatam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yasmāt svabhāva eva
karmāntara-pravartakaḥ karmaiva ca phala-dātṛ tasmād doṣeṇa
brāhmaṇādy-anarha-bhāvāntarānugamane'pi yatnāt svabhāva-sthas
tad-arha-bhāvastha eva san, sva-karma-kṛt tad-arha-karma-kṛd eva ca san
karmeti karmājīvyam eva sampūjayet, na tu bahiraṅga-devādim ity arthaḥ
\| agre tathaiva vyakteḥ \|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sampūjayet sammānayet
karma-sāmānyasyāpi pūjyatve'pi karma-viśeṣa-karaṇe śāstram eva pramāṇam
ity āha---svabhāvasthaḥ brāhmaṇādi-varṇa-sthaḥ sva-sva-vihitaṁ karma
karotīti saḥ \| nanu, tad apy atra devatoddeśena dravya-tyāgātmakatvāt
yāgasya kathaṁ devatāṁ vinā siddhir ity āśaṅkya karmāṅga-mātraṁ deveteti
matam aṅgīkurvan hetu-vādam āśrityānyām eva devatāṁ samarthayate añjasyā
sukhena varteta jīveta \|\|18\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tasmād iti svabhāvasthaḥ
viprādi-varṇasthaḥ sva-karma-kṛt sva-sva-vihita-karmānuṣṭhāyī karma
sampūjayet svīkuryāt, na tu devatāṁ cety arthaḥ \| nanu yṅādi-karmaṇo
devatoddeśena dravaya-tyāga-rūpatvāt kathaṁ devatāṁ vinā tasya siddhir
ity āśaṅkyāhuḥ---añjaseti \| yena bhikṣā vijaya-kṛṣyādi sevā-rūpeṇa
karmaṇā jano'ñjasā anāyāsena varteta jīveta tad evāsya daivataṁ na
tato'nyathā devatā dṛśyate ity arthaḥ \| karmaiva gurur īśvara iti
pūrvokteḥ indrādi-devatā-svīkāras tu karma-svarūpam aviduṣām eveti
bhāvaḥ \|\|18\|\|

**\...**

\|\| 10.24.19 \|\|

ājīvyaikataraṁ bhāvaṁ yas tv anyam upajīvati \|

na tasmād vindate kṣemaṁ jārān nāry asatī yathā \|\|

**śrīdhara-svāmī (bhāvārtha-dīpikā) :** hetu-balenaiva vipakṣe doṣam
āha---ājīvyeti \| upajīvati sevate \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vipakṣe
etat-pakṣānaṅgīkāre \| ājīvya āśritya \| ekataraṁ mukhyaṁ bhāvaṁ
devādi-rūpam \| anyaṁ gauṇam \| tasmāt gauṇāt \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ekataraṁ bhāvam ekaṁ
padārthamājīvya jīvanopāyaṁ kṛtvā anyasmāt sukha-bhogādikaṁ karotīty
arthaḥ \| tasmād ity anyasmād vā, kṣemaṁ sukhaṁ maṅghalaṁ vā sa nāpnoti,
ato\'smābhir nijopajīvyānāṁ gavāṁ tad upajīvyasya ca śrī-govardhanasya
pūjā karyeti bhāvaḥ \| iti---parjanyo bhagavān indraḥ \[8.ślo\]
ity-ādikaṁ parihṛtam te\'bhivarṣantītyāder ante parihāreṇaiva
sarvāpekṣya-samāpteḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ekataraṁ bhāvam ekaṁ
padārtham ājīvya jīvanopāyaṁ kṛtvā tasmād anyasmāt jārād iti
tat-sāmānādhikaraṇyena dṛṣṭāntaḥ \| jāram iti kvacit pāthaḥ, tathāpi tad
eva tātparyaṁ pitrādiṣv atyantauddhatyam idaṁ tat
kartṛka-nīcārādhanajena kopenaiveti jñeyam \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmād anyasmāt jīvād iti
tat-sāmānādhikaraṇyena dṛṣṭāntaḥ \| pitrādiṣv apy auddhatyam idaṁ
tat-kartṛka-nīcārādhanajena krodhena iti jñeyam \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hetu-balenaiva vipakṣe
doṣam āha---ājīvyeti \| upajīvati sevate \|\|19\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** jīvikopāyasyaiva
hetu-balād devatātvam āśritya vipakṣe te doṣam āhur ity āha---ājīvyeti
\| ekataraṁ jīvikopāyaṁ bhāvam artham ājīvam ālambya yo'nyam indrādim
upajīvatyāśrayati sa tasmāt kṣemaṁ na vindati kṛtaghnatvāt \|\|19\|\|

**\...**

\|\| 10.24.20 \|\|

varteta brahmaṇā vipro rājanyo rakṣayā bhuvaḥ \|

vaiśyas tu vārtayā jīvec chūdras tu dvija-sevayā \|\|

**śrīdhara-svāmī (bhāvārtha-dīpikā) :** sva-vṛttiṁ vaktuṁ dṛṣṭāntatvena
varṇānāṁ vṛtti-bhedam āha---varteteti \| brahmaṇā vedādhyāpanādinā
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-vṛttiṁ nija-jīvanam \|
ādinā yāgādhyayanādi-grahaḥ \| yad vā, brahmaṇā tapasā
kṛcchra-cāndrāyaṇādi-rūpeṇa, vedas tattvaṁ tapo brahma ity amaraḥ \|
vārtayā kṛthyādi-rūpayā \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā tac cheṣeṇa
\[10.24.10\] ity-ādikaṁ pariharan nijopajīvya-pūjām eva sukhādhayitum
ādāvātmano govṛttitvam āha---varteteti dvābhyām \| yady api dvijāstrair
vaṇikās tathāpi prādhānyād viprā jñeyāḥ, traivarṇikā eva vā \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā sva-karmājīvya-pūjām
eva sādhayitum ādāvātmano govṛttim āha---varteteti dvābhyāṁ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sva-karmājīvya-pūjām eva
sādhayitum ātmano go-vṛttitvam āha---varteteti dvābhyām \|\|20.23\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād asmākaṁ ya
evājīvyaḥ saiva devateti vaktuṁ dṛṣṭāntatvenānyeṣām apy āha---varteteti
\| viprasya veda-śāstrāṇy eva daivatāni rakṣayā bhuva iti bhūr eva tasya
devatā vārtayeti vārtaiva tasya devatā dvija-śuśrūṣayeti dvijā eva tasya
devatā ity arthaḥ \|\|20\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** jīvikopāya-bhūtāṁ vṛtiṁ
te vibhajanti---varteteti brahmaṇā vedādhyayanādhyā-panādinā \|\|20\|\|

**\...**

\|\| 10.24.21 \|\|

kṛṣi-vāṇijya-go-rakṣā kusīdaṁ tūryam ucyate \|

vārtā catur-vidhā tatra vayaṁ go-vṛttayo'niśam \|\|

**śrīdhara-svāmī (bhāvārtha-dīpikā) :** vaiśya-vṛtteś cātur-vidhyam
āha---kṛṣīti \| kṛṣi-vāṇijya-sahitā go-rakṣā evaṁ trayam \| kusīdaṁ
vṛddhi-jīvanaṁ caturtham \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣiḥ bhuvo
halādinollekhana-rūpā kriyā \| vāṇijyaṁ tu satyānṛta-rūpam \|
nirṇaya-sudhākare tu---

> samarghaṁ paṇyam ādāya mahardhaṁ yat pradīyate \|
>
> tad vāṇijyam iti proktaṁ kraya-vikraya-saṁjñakam \|\| ity uktam \|

go-rakṣā paśu-pālanam \| tal-labdhavasv ity arthaḥ \| kusīdaṁ
vṛddhy-arthaṁ dhana-prayogaḥ \| tat-prakāraṁ tu manur āha---

> aśīti-bhāgaṁ gṛhṇīyān māsād vārdhuṣikaḥ śate \|
>
> dvikaṁ śataṁ vā gṛhṇīyāt satāṁ dharmam anusmaran \|\|
>
> dvikaṁ śataṁ hi gṛhṇāno na bhavaty arthakilbiṣī \|
>
> dvikaṁ trikaṁ catuṣkaṁ ca pañcakaṁ ca śataṁ samam \|\|
>
> māsasya vṛddhiṁ gṛhṇīyād varṇānām anupūrvaśaḥ \|
>
> na tv evādhau sopakāre kausīdīṁ vṛddhim āpnuyāt \|\| \[ma.saṁ.
> 8.141-143\] iti \|

vyākhyaiṣāṁ---śate prayukte aśīti-bhāgaṁ śatāśīti-bhāgaṁ pratimāsaṁ
gṛhṇīyāt \| paṇa-śate prayukte paṇa-dvayaṁ vā pratimāsaṁ gṛhṇīyāt \|
sādhu-dharmatvād eka-śate dvika-grahaṇasya tena kilbiṣī pāpī na syāt \|
brāhmaṇādi-krameṇa dvikaṁ trikaṁ catuṣkaṁ pañcakaṁ ca śataṁ samam
evetodhik:aṁ māsa-vṛddhiṁ na gṛhṇīyāt \|

nanv aśīti-bhāgo laghuḥ dvikaṁ śate guruḥ katham imau brāhmaṇasya
vikalpau, atrāha yajñavalkyaḥ---

> aśīti-bhāgo vṛddhiḥ syān māsi māsi sa-bandhake \|
>
> varṇa-kramāc chate dvi-tri-catuḥ-pañcakam anyathā \|\|

ity alaṁ prasaktānuprasaktena \| kau bhūmau sīdati vardhate grahītā
tapati dātāneneti kusīdam \| kutsitān mukhataḥ kṛtvādātṝn sīdati
pīḍayatīti vā kusīdam \| auṇādika-śa-pratyaye rūpam \| yad vā,
kuserubhomedetāḥ iti kus saṁśleṣaṇe asmād auṇādike da-pratyaye vā rūpam
\| kusīdaṁ vṛddhi-jīvanam ity amaraḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadyapi, vārdhyuṣir
narakaṁ yāti iti vacanena kusīdaṁ niṣiddham \| tathāpi vaiśyānāṁ tasya
vihitatvāt tad-vacanaṁ niyatādhika-vṛddhi-grahaṇa-param \| kiṁ vā, āpadā
vaiśya-vṛttika-vipraviṣayakaṁ jñeyam \| aniśam iti kadācid api
vṛtty-antarābhāvāt sadā gāva ekāsmākam upajīvyāḥ, tat-pālanāc ca svata
eva trivargo'pi sampatsyata iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aniśam iti vaiśyeṣv api
gopatvān na kṛṣyādi kāpi vṛttir iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣir bhuva
ullekhanādi-kriyā \| vāṇijyaṁ satyānṛta-lakṣaṇa-kriyādi, go-rakṣā
paśu-pālanaṁ, vṛddhy-arthaṁ dravya-prayogaḥ kusīdaṁ, tatra kṛṣyādiṣu
gobhir vṛttir ājīvanaṁ yeṣām te tathā \|\|21\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** vaiśya-vṛtter
avāntara-bhedam āhuḥ---kṛṣi-vāṇijyābhyāṁ sahitā go-rakṣā kusīdaṁ
kulāvṛddhis turyam iti caturvidhā vaiśyasya vārtā vṛttiḥ \| tatra tāsu
vayaṁ gorakṣā-vṛttayo vaiśyatvāt aniśam ity āpady api
kṛsyādy-akaraṇa-karaṇyāt \| tathā ca karma-vādibhir apy asmākaṁ
gopālanam eva vṛttir uktā \| ataḥ kim indreṇeti prajeśa-caraṇair
aṅgīkṛtā devatā karma-vādibhir evam avamanyate \|\|21\|\|

**\...**

\|\| 10.24.22 \|\|

sattvaṁ rajas tama iti sthity-utpatty-anta-hetavaḥ \|

rajasotpadyate viśvam anyonyaṁ vividhaṁ jagat \|\|

**śrīdhara-svāmī (bhāvārtha-dīpikā) :** nanu gavām api vṛttir
mahendrādhīnaivety āśaṅkya nirīśvara-sāṅkhya-matāśrayeṇa
nirākaroti---sattvam iti śloka-dvayena \| anyonyaṁ strī-puruṣa-yogena
\|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar nadaḥ śaṅkate---nanv
iti \| nirīśvara-sāṅkhyā hi guṇebhya eva sṛṣṭyādim anvate ity ete \|
vividhaṁ sthāvara-jaṅgamātmaka-maṇḍa-jādyātmakaṁ vā \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te\'bhivarṣantīty ādikaṁ
pariharati---sattvam iti dvābhyām \| viśvaṁ samastaṁ vividhaṁ
devāsurādi-bhedena jarāyujatvādi-bhedena ca yady api vṛṣṭeḥ
sthiti-hetutvāt sattvena coditā iti varṣā-yogyam, tathāpi vṛṣṭyā
prāyo-gavājīvāharita-tṛṇādi-janmāpekṣayā rajasety uktiḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvaṁ-pūrvaṁ kāraṇa-rūpaṁ
vividhaṁ viśvam anyonyaṁ strī-puruṣādi-yogena vividhaṁ jagad rūpaṁ sad
utpadyate sattvādīnāṁ sthityādi-hetutvaṁ svabhāvata eveti jñeyam
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, gavām api vṛttir
mahendrādhīnaivety āśaṅkya nirīśvara-sāṅkhya-matāśrayeṇa nirākaroti,
sattvam iti dvābhyām \| anyonyaṁ strī-puruṣayor yogena \|\|22\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** atha gavāṁ pālanam
indrādhīnam iti cet tāta-pādair ucyate tad idaṁ dūṣayantīty
āha---sattvam iti dvābhyām \|\|22\|\|

**\...**

\|\| 10.24.23 \|\|

rajasā coditā meghā varṣanty ambūni sarvataḥ \|

prajās tair eva sidhyanti mahendraḥ kiṁ kariṣyati \|\|

**śrīdhara-svāmī (bhāvārtha-dīpikā) :** sarvata iti \|
samudra-śiloṣarādiṣv api vṛṣṭi-darśanān na prekṣāvat pūrvakatvaṁ vṛṣṭer
iti bhāvaḥ \| tair eva meghair eva \| sidhyanti jīvanti \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prekṣāvat pūrvakatvaṁ
buddhimattva-pūrvakatvaṁ, prekṣopalabdhiś
cit-saṁvit-pratipaj-jñapti-cetanāḥ ity amaraḥ \| iti bhāva iti \|
buddhi-pūrvakatve tu samudrādiṣu prayojanābhāvād vṛṣṭiḥ \|kadāpi no
bhaved iti \| vinaiveśvaraṁ jagad utpatty-ādi-siddher ity arthaḥ
\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahendraḥ sarveṣāṁ
devānāṁ devānāṁ meghādīnāṁ ca prabhur api kiṁ kartuṁ tatra śaknoti ? api
tu na kiñcid ity arthaḥ, meghānāṁ tasyāpi rajo\'dhīnatvāt \| yad vā,
tri-lokīśvaro\'pi kim aparaṁ tatra sāhāyyaṁ kariṣyati ? prajā iti tāsāṁ
tat-pratipālyatā sūcitā \| tathāpi meghair eva tat-susiddhes tena kim
iti bhāvaḥ \| anena---vārmucāṁ patim īśvaram \[navama. ślo\] ity-ādi
parigṛhyam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahendra iti sopahāsaṁ
meghānāṁ tasyāpi rajodhīnatvāt \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarvata iti
samudra-śiloṣarādiṣv api vṛṣṭi-darśanānna-prekṣā pūrvakatvaṁ vṛṣṭer iti
bhāvaḥ \| tair eva meghair eva siddhyanti jīvanti \|\|23\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** sarvata iti
sāgara-śiloṣarādiṣv api vṛṣṭer vīkṣaṇān na trsyāḥ prekṣā-pūrvakatvaṁ
tair meghair eva prajāḥ sidhyanti jīvanti tathā ca karmibhiḥ kāpilaiś ca
vidvadbhir nirākṛtatvāt sva-jīvikārthā mahendra-pūjā pitṛ-caraṇair uktā
na yukteti \|\|23\|\|

**\...**

\|\| 10.24.24 \|\|

na naḥ puro janapadā na grāmā na gṛhā vayam \|

vanaukasas tāta nityaṁ vana-śaila-nivāsinaḥ \|\|

**śrīdhara-svāmī (bhāvārtha-dīpikā) :** tathāpi yoga-kṣemārthaṁ
devatāpekṣeti ced ata āha---na naḥ pura iti \| puraḥ pattanāni \|
jana-padā deśāḥ \| asmākaṁ yoga-kṣema-hetur vana-śailādaya eveti bhāvaḥ
\|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi vinaiva devaṁ
jagad-utprattyādi bhavati tathāpi yoga-kṣemārtham
aprāpta-prāyaṇa-prāpta-rakṣaṇāya \| naḥ asmākaṁ puraḥ yoga-kṣemāvahā na
santi \| iti bhāva iti \| vana-śaila-sthānāṁ vandādi-devādayaḥ pūjyā na
jānapadādyā iti tātparyam \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** puṁsām ity-ādikaṁ
pariharati-neti vanānyevaukāṁsi gṛhā yeṣāṁ tāthā-bhūtā vayam, he tāteti
jātyaitādṛśā vayam iti bodhayati, na ca kadāpy anyatra prayāma ity
āha---gopānāṁ bahavo deśāḥ, purohitādīnāṁ grāmaś ca, puryāṁ ca tasthāṁ
maṇi-stambhādi-racitāḥ prāsādāḥ santi, tatrāha---nityam iti \| puryādiṣu
vartamāneṣv api vana-śaileṣv eva nityaṁ nitarāṁ vāsena tat tad
anapekṣaṇāt santo\'pi te na santyeveti bhāvaḥ \| evaṁ śaila-śreṣṭha
śrī-govardhane nija-nivāsaś ca sūcitaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vanāny eva okāṁsi yeṣāṁ
tathā-bhūtā jātyaiva vayam ata eva na kadāpy anyatra prayāma ity
āha---nityam iti \| he tāteti tamārdrayati evaṁ śrī-govardhana-samīpe
nija-vāsaś ca sūcitaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na na iti dvābhyāṁ tadānīṁ
śrī-govardhana-samīpa eva vrajaṁ bodhayati \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, gā vardhayatīti
govardhana iti vyutpatteḥ \| yāthārthyenaivānu-bhūyamānatvād gavāṁ
vṛttir govardhanādhīnaiveti govardhanaś ca pūjya ity āha---neti dvābhyām
\| puraḥ pattanāni janapadā deśāḥ kintu godhana-cārakatvāt vanaukasaḥ
\|\|24\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** nanu vatsa āyuṣman !
vaiṣṇava-putreṇa veda-mūrtinā svayaṁ bhagavatā tvayā kim ayaṁ
veda-viruddhaḥ karma-vādaḥ pradhāna-vādaś ca prastūyate tasya tasya ca
bādarāyaṇena paramarṣiṇā caturlakṣaṇya-nirastatvāt tasmāt pareśena mṛṣṭā
datta-bhāgā ca vedoktā devatā tvayā svīkāryeti cen, na, mayā nirīśvaraḥ
sa ca sa ca vādaḥ svīkriyate, kintu sākṣāt-phala-dātrīṁ devatāṁ vihāya,
tato\'nyā apratyakṣā devatā tāta-pādair abhimatā, tena tena
vādenākṣipyate \|

nanu sākṣāt phala-dātrī tāṁ devatāṁ tvam ādiśeti cen, mad-abhimatā sā tu
girirājo\'yam iti bhāvenāha---na na iti \| no\'smākaṁ
bṛhad-vana---nandīśvarādi-gatāḥ puras tat-sambaddhāḥ
kālindī-pārāvāra-bhūṣaṇa-janapadās tad-vartino grāmās tat-sthā gṛhāś ca
nopajīvyā iti śeṣaḥ \| teṣāṁ karair nopajīvāmaḥ, kintu tan-nivāsinām
añjali-yojanam eva karatvena svīkurmahe iti, sukhinyo\'smat-prajā iti
bhāvaḥ \| he tāta ! vayaṁ nityaṁ vanaukasaḥ gocāraṇāya girirāja-vaneṣu
prāyeṇāvasthiteḥ vana-śailena ratna-mayena kalpataru-maṇḍitena
tato\'khila-vāñchita-dātrā girirājena hetunā nivāsas teṣu purādiṣu
sukha-sthitir vidyate yeṣāṁ tādṛśā vayam iti yoga-kṣema-kāritvāt
śailo\'yam asmākaṁ devatā-padarpitān divya-puṣpādi-bhogān bhuñjāmahe yad
upāśrayaṇāt durdāntān ripūn jayāma iti bhāvaḥ \| āpātārtha-grahas tu
manda eva nande vraja-patitvokter
vicitra-tūrya-ratha-maṇi-svarṇā-vibhūṣaṇa-kuṅkumādyate lepa-bhāgokter
vraje sarva-samṛddhimattvokteś ca vyākopāt, cintāmaṇi-prakara-sadmasu
ity-ādi brahma-vākyāc cānyatra \|\|24\|\|

**\...**

\|\| 10.24.25 \|\|

tasmād gavāṁ brāhmaṇānām adreś cārabhyatāṁ makhaḥ \|

ya indra-yāga-sambhārās tair ayaṁ sādhyatāṁ makhaḥ \|\|

**śrīdhara-svāmī (bhāvārtha-dīpikā) :** brāhmaṇān api saṅgṛhṇan
nigamayati, tasmād iti \| svayam utprekṣita-yāga-prayoga-kalpanām
āha---ya indra-yāga-saṁbhārā iti sārdha-pañcabhiḥ saṁbhārāḥ sādhanāni
\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brāhmaṇān vinā
karma-mātraṁ na setsyatīty abhipretyāha---brāhmaṇeti \| *nigamayati*
bodhayati \| yato vayaṁ vanukasas tasmād dhetoḥ \| ārabhyatām adyārabhya
pravartyatām \| sambhāraḥ sāmagrī, sambhāraḥ sādhanopāye
pāla-sandhārya-bhūṣaṇe iti nirukti-kāraḥ \| svayam utprekṣitaḥ
sva-kalpitaḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** brāhmaṇānām iti
brahmaṇya-devatvāt, anyathā devānām iva teṣām apy apūjyatva-praśakteḥ
tair vinā yāgāsampatteś ca \| adriḥ śrī-govardhana eva, mukhyatvāt,
lokataḥ śāstrataś ca tasyaiva pūjana-prasiddheḥ \| pūjitasya tasyaivāgre
uddharaṇāc ca, tan nāmāgrahaṇaṁ tatra tasyaiva suprasiddhatvāt,
atisannihitatvena tad eka-jñeyatvād vā \| tair eva sādhyatām iti
devatā-nirākaraṇenendrasyāprayojakatokteḥ dravyāharaṇa-pariśramābhāvāc
ca, etac ca tasyādika-kopa-jananārtham eva \| evaṁ
pāramparyāgata-dharma-pratipālanam api vṛttam, pūjya-pūjārthaṁ kāle
saṁbhūtānāṁ dravyāṇāṁ tad-arthaṁ tadānīm eva samyag viniyogāt, kevalaṁ
gaḍḍarikā-pravāha-nyāyenāvicārataḥ pūjyasyendrasya parityājena
yogya-pūjyāntarasyaiva pūjā-pravartanāt, ato viśiṣṭa-pūjya-sampatteḥ
\|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasmāt ājīvyatvāt tatra
brāhmaṇānāṁ gavādivat prāg-anuktiḥ sarvājīvyatayā sāmānyata eva prāpter
iti bhāvaḥ \| tathā ca manuḥ---

> uttamāṅgodbhavāj jyeṣṭhyād brahmaṇaś caiva dhāraṇāt \|
>
> sarvasyaivāsya sargasya dharmato brāhmaṇaḥ prabhuḥ \|\| \[manu 1.93\]
> iti \|

ājīvyatayoktatve'pi vanasthān ukter devatātvāprasiddheḥ tatrādrer eva vā
\| mukhyatvāt yathā skānde, aho vṛndāvanaṁ ramyaṁ yatra govardhano giriḥ
iti \| atra devānāṁ samuccayāt makhasya caika-vacanokter
devatā-trayārādhanātmaka eka evāyaṁ makho jñeyaḥ \| vakṣyate ca
tad-dravyeṇa giri-dvijān ity-ādi godvija-makham iti ca \| tathāpi kṛṣṇas
tv anyatamaṁ rūpam ity-ādinā tasyaiva mahima-darśanāt
tad-abheda-darśanāc ca śailasyaiva mukhyatvam avagamyate \| yadyapi
śrī-vṛndāvana-bhūmau
nandīśvarāṣṭa-kūṭa-varasānu-dhavala-giri-saugandhikādayo bahavo'drayo
vartante, tathāpy atra adriḥ śrī-govardhana eva, tan-nāma-nirukti-balāt,
pañcame kulācala-madhye gaṇanena tat-pāda-svarūpa-tat-tad-adres tasyaiva
mukhyatvāt, loka-śāstrayos tasyaiva pūjana-prasiddheḥ \| pūjitasya
tasyāgre samuddharaṇāt, tatraika-deśe svevānukūṭa ity-ādi-prasiddheś ca,
tan-nāmnā grahaṇam atisannihitatvena vrajāgrima-deśe tasyaiva jñeyatvāt
tair eva sādhyatām iti devatā-nirākaraṇena indrasyāprayojakatokteḥ \|
evaṁ dravyāharaṇa-pariśramābhāvaś ca sūcitaḥ \| etac ca
tasyādika-kopa-jananārtham eva \| evaṁ pāramparyāgata-dharma-paripālanam
api vṛttam \|
ayogya-pradāna-parityāga-pūrvaka-yogya-sampradāna-mātra-grahaṇāviśeṣāt
pratyuta viśiṣṭāt \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmād ājīvyatvāt atra sarvatra
prasiddheḥ brāhmaṇā api saṅgṛhītāḥ \| devatānāṁ samuccayāt makhasya
caikatvāt devatā-trayārādhanātmaka evāyaṁ makhaḥ \| tathāpi
govardhanasya māhātmya-viśeṣa-darśanāt tadīyatā prasiddhiḥ \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brāhmaṇānām āśiṣo'smākaṁ
pratyakṣa-phalā iti te'pi pūjyā iti sva-mate tān apy anukūlayann
āha---tasmād iti \| sambhārāḥ sādhanāni \|\|25\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** svābhimatā devatāḥ
sphuṭayan nigamayati---tasmād iti tābhyaḥ phalāni tu dugdhādiny
āśīrvādair gavādi-sampadāṁ vṛddhayas tṛṇa-jala-divya-puṣpa-phalādīni ca
bodhyāni \| na ca mad-ukte makhe pṛthag-dravya-vyayo bhāvīty
āha---indreti \| sambhārāḥ sāmagryaḥ \|\|25\|\|

**\...**

\|\| 10.24.26 \|\|

pacyantāṁ vividhāḥ pākāḥ sūpāntāḥ pāyasādayaḥ \|

saṁyāvāpūpa-śaṣkulyaḥ sarva-dohaś ca gṛhyatām \|\|

**śrīdhara-svāmī (bhāvārtha-dīpikā) :** sūpaṁ maudgam \| pāyasaṁ kevale
payasi pakvam \| saṁyāvādayo go-dhūmādi-vikriyāḥ \| kramaś ca
sūpa-pāyasayoḥ śrutyā dohasyārthato'nyeṣāṁ pāṭhataḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** maudgaṁ mudga-pākaḥ \|
śaṣkulī ca maṇḍalākṛtir ghṛta-pakvā godhūma-vikṛtiḥ \| śrutyā śravaṇena
\| ādau pāyasam ante sūpaḥ \| dohasya dugdhasya \| arthataḥ prayojanataḥ
\| yathā yasya dugdhāder apekṣā tatraiva tad-ādeyam iti \| sarva-padena
samagra-dugdhasya vā dadhi-takrāder grahaḥ \| anyeṣāṁ saṁvyāvādīnām
\|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahendrayāgād apy ayaṁ
makho viśeṣataḥ sampādya ity āśayena tad vidhi-viśeṣam upadiśati
pacyantām iti caturbhiḥ \| pākāḥ pacanīyā anna-vyañjanādayaḥ,
ādi-śabdena gṛhītānām api saṁyāvādīnāṁ pṛthag-uktis teṣāṁ
prācuryāpekṣayā, anyat tair vyākhyātam \| tatra dohasyārthata iti
dohasya gorasasya dugdha-dadhi-vṛtais tat krama iti \| cakāra evārthae,
tasyaiva \| yad vā, ukta-samuccaye adhikaṁ ca cakrur ity arthaḥ \| sarvo
niḥśeṣaḥ \| yad vā, sarveṣām eva paśūnāṁ sarvasya ghoṣasya vā, duhyata
iti doho dugdham, tathā ca hari-vaṁśe---

> tatra hatvā paśūn medhyān vitatyāyatane \|
>
> sarva-ghoṣasya sandohaḥ kriyatāṁ kiṁ vicāryate \|\| \[ha.vaṁ.
> 2.16.11\] iti \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahendra-yāgād apy ayaṁ makho
viśeṣataḥ sampādya ity āśayena tad-vidhi-viśeṣam upadiśati---pacyantām
iti caturbhiḥ \| pākāḥ pacanīyā anna-vyañjanādayaḥ, sūpā vyañjanāni,
ādi-śabdena gṛhītānām api saṁyāvādīnāṁ pṛthag-uktis teṣāṁ
prācuryāpekṣayā, sarva-dohasya vivaraṇaṁ, yathā hari-vaṁśe---tri-rātraṁ
caiva sandohaḥ sarva-ghoṣasya gṛhyatām \[ha.vaṁ. 2.17.14\] iti \| anyat
taiḥ \| tatra śrutyā ādy-anta-śabda-śravaṇānurūpam ity arthaḥ \| dohasya
dugdhasya \| arthataḥ prayojana-vaśāt prathamata ity arthaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pākā anna-vyañjanādayaḥ
sūpāntā iti sūpasyauṣṇaṁ pāyasādaya iti pāyasasya śaityam apekṣitaṁ
bhavatīti bhāvaḥ \| saṁyāvādayo go-dhūmādi-vikriyā sarveṣām eva
vraja-vāsināṁ dohaḥ dohottha-dugdha-dadhy-ādi-sañcayaḥ \|\|26\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** pākā anna-vyañjanādayaḥ
\| sūpaṁ maudgam aste yeṣāṁ pāyasaṁ kevale payasi pakvam ādau yeṣāṁ te
sūpe uṣṇyasya pāyase śaityasya cāpekṣyatvāt \| saṁyāvādayo
godhūmādi-vikriyā sarva-dohaś ca sarveṣāṁ vrajaukasāṁ
dohottha-dugdha-dadhy-ādi-sam'uhaḥ \|\|26\|\|

**\...**

\|\| 10.24.27 \|\|

hūyantām agnayaḥ samyag brāhmaṇair brahma-vādibhiḥ \|

annaṁ bahu-vidhaṁ tebhyo deyaṁ vo dhenu-dakṣiṇāḥ \|\|

**śrīdhara-svāmī (bhāvārtha-dīpikā) :** yāga-śobhārthaṁ
śraddhotpādanārthaṁ cāha---hūyantām iti \| dhenu-dakṣiṇāḥ dhenu-sahitā
dakṣiṇāḥ, tā eva vā dakṣiṇāḥ \| vo yuṣmābhiḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** homaṁ vinā yāga-śobhā
śraddhā ca na bhavatīty āśayenāha---hūyantām \| agnayaḥ gārhapatyādayaḥ
\| bahu-vidhaṁ lehyādi-rūpam \| yajñe kevala-gavām api dakṣiṇātvena
vidhānam \| ata eva tā gāvaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vedābhyāsa-parair
brāhmaṇair agnayaḥ samyak hūyantām \| yad vā, samyagbhir brāhmaṇair
vaiṣṇava-viprair ity arthaḥ \| bahutvaṁ gārhapatyādi-trayāpekṣayā,
homa-bāhulyena gauravāpekṣayā vā \| vo yuṣmābhiḥ \| kiṁ vā, vo yuṣmākaṁ
yāḥ priyā dhenavas tā dakṣiṇāś ca deyāḥ \| hūyantām iti
śrī-govardhanasyāgni-mukhatva-sucanenānya-devatāvat tasyāpi devatātvaṁ
bodhayati \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** krama-vidhim āha---hūyantām
iti \| vedābhyāsa-parair brāhmaṇair agnayaḥ samyak hūyantām \| yad vā,
samyagbhir brāhmaṇair vaiṣṇava-viprair ity arthaḥ \| bahutvaṁ
gārhapatyādi-dvayāpekṣayā, dakṣiṇāgner api tatra rakṣa ādi-hananāpekṣayā
grahaṇaṁ bahu-guṇam iti bahu-vidham iti vā pāṭhaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** krama-vidhim āha---hūyantām iti
\|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāga-śobhārthaṁ
śraddhotyādanārthaṁ cāha---hūyantām iti \| dhenu-sahitā dakṣiṇāḥ vo
yusmābhiḥ \|\|27\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** makha-śobhāyai
śraddhotpādanāya cāha---hūyantām iti \| dhenu-sahitā dakṣiṇā vo
yuṣmābhiḥ \|\|27\|\|

**\...**

\|\| 10.24.28 \|\|

anyebhyaś cā-śva-cāṇḍāla-patitebhyo yathārhataḥ \|

yavasaṁ ca gavāṁ dattvā giraye dīyatāṁ baliḥ \|\|

**śrīdhara-svāmī (bhāvārtha-dīpikā) :** yavasaṁ tṛṇam \|\|28-29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathārhataḥ śvebhyo bahiḥ,
cāṇḍālebhyaś śvapacādibhyaś ca \| tato'pi bahiḥ, patitebhyaḥ
surāpādibhyaḥ \| tato'pi bahir ity arthaḥ \| yavasaṁ tṛṇādi \| baliḥ
pāyasādi-bhāgaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anyebhya ṛtvig-itarebhyo
viprebhyo vaiṣṇavebhyo yācakebhyo dīnebhyaś ca kiṁ viśeṣa-nirdeśena,
śvādīn abhivyāpyaivānnādikaṁ deyam yathārhata iti vicāreṇa yasmai yad
dātuṁ yujyate tad anatikrameṇety arthaḥ \| gavāṁ gobhyaḥ, baliḥ
gandha-puṣpādy upacāraḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anyebhya ṛtvig-itarebhyo
viprebhyo vaiṣṇavebhyo dīnebhyo yācakebhyaś ca kiṁ viśeṣa-nirdeśena,
śvādīn abhivyāpyaivānnādikaṁ deyam yathārhato yathā-yogyaṁ deyaṁ kevalam
indraṁ varjayitveti bhāvaḥ \| gavāṁ gobhyaḥ, baliḥ gandha-puṣpādy
upacāraḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-mate
antyaja-paryantān sarvān eva vraja-vāsino'nukūlayann āha---anyebhya iti
\| baliḥ gandha-puṣpādy-upacāraḥ \|\|28.29\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** sva-mate brāhmaṇān
anukūlān kṛtvānyān api vrajasthān sarvān anukūlayann āha---anyebhya iti
\| annasya kṣudhitaḥ pātram ity ukter na tv indrāyeti bhāvaḥ \| yavasaṁ
tṛṇam \| balir gandha-puṣpādy-upahāraḥ \|\|28\|\|

**\...**

\|\| 10.24.29 \|\|

svalaṅkṛtā bhuktavantaḥ svanuliptāḥ suvāsasaḥ \|

pradakṣiṇaṁ ca kuruta go-viprānala-parvatān \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** giri-pūjānantaraṁ
brāhmaṇān sambhojya paścāt svayaṁ bhuktvālaṅkṛtāḥ santaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paścāt **su**ṣṭhv
**alaṅkṛtās** tac-cheṣaṁ **bhuktavantaś** ca santaḥ \| yad vā, na
cānya-kṛtyavad idaṁ duḥkha-sādhyam, kintu sānanda-mahotsava eva kārya
iti \| prīti-viśeṣārtham upadiśati---**svalam** ity-ādi \|
**bhuktavanta** ity atra prāk paścād iva su-śabda-prayogas teṣāṁ
go-rasa-pradhāna-bhojanena svata eva tat sauṣṭhava-sad-bhāvāt \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na cānya-kṛtyavad
duḥkha-sādhyam, kintu parama-sukha-mayam evety āha---**svalam** ity-ādi
\| **bhuktavanta** ity atra prāk paścād iva su-śabda-prayogo daridraṁ
praty eva tad-vacanaucityāt \| yadyapy ekadaivātra gavādīnāṁ
parikrama-vidhānaṁ, tathāpi tat-tat-pūjānte pṛthak pṛthag eva jñeyam \|
pūjānta-kartavyatvāt tasya \| ata eva go-dhanāni puraskṛtya giriṁ cakruḥ
pradakṣiṇam \[bhā.pu. 10.24.33\] iti gireḥ parikramaḥ pṛthag eva
vakṣyate \| udāhariṣyamāṇa-hari-vaṁśa-vacanena ca nānyathārthaḥ kalpyate
**svalaṅkṛtā** ity-ādikāni tu na viśeṣaṇāni, kintu prarocanārtham
upalakṣaṇāni \| tato nāṅgatve praviśanti tad-abhāvo'pi
tan-niḥspṛhatve'pi tat-siddheḥ \| tasmāt gavādīnāṁ bhojanāt pūrvam eva
parikramaḥ \| adres tu mahā-bhojana-samādhānāyaiva tat-paścād iti gavāṁ
ca pūjā na sarvāsām asaṅkhyatvāt, kintu mukhyānām eva tayas tāsāṁ
parikramaś cālpa iti \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svalaṅkṛtā ity-ādikāni
prarocanārtham upalakṣaṇāni, na tu viśeṣaṇāni \| tāni vināpi
phala-siddheḥ atas tat-tat-pūjānantaraṁ
tat-tat-pradakṣiṇā-bhojanānantaraṁ śrī-govardhana-parikramaḥ godhanāni
puraskṛtyety-ādi pṛthag ukteḥ \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** upaskaratvam
āha---svalaṅkṛtā iti \|\|29\|\|

**\...**

\|\| 10.24.30 \|\|

etan mama mataṁ tāta kriyatāṁ yadi rocate \|

ayaṁ go-brāhmaṇādrīṇāṁ mahyaṁ ca dayito makhaḥ \|\|

**śrīdhara-svāmī (bhāvārtha-dīpikā) :** sarvān śiraḥ-kampenānumodayann
āha---go-brāhmaṇādrīṇām iti \| mahyaṁ mama ca\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anumodayan ānandayan \|
ayaṁ mat-prokto makhaḥ \| dayitaḥ priyaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he tāteti \| putre mayi
yadi sneho vartate, tarhi kriyatām iti gūḍho bhāvaḥ \| yadi rocata iti
pūjyeṣu tathaivokter yogyatvāt, tena ca vinaya-viśeṣeṇa tat kṛtyatām eva
samapādayati \|

yad vā, akaraṇe nijāntara-vaivaśyābhivyañjanena sva-matam eva
sādhayati---na kevalaṁ mayi snehena manmatādarataḥ kāryaḥ, kintu
sarveṣāṁ prīya-cikīrṣayāpīty āha---ayam iti \| gavādīnāṁ mama ca priyaḥ,

yad vā, gavādīnāṁ makho\'yaṁ mama, ca-kārād anyeṣāṁ ca sarveṣām
atratyānāṁ priyaḥ, brahmādīnām iti vā pāṭhaḥ \| ādi-śabdena sarve
vraja-janāḥ, ayaṁ pāṭhas teṣām api sammato lakṣyate, sarvān
śiraḥ-kampenānumodayann āheti vyākhyānāt, anyathā adreḥ śiraḥ
kampa-sambhavāt, tathā sarvān ity anupapatteś ca \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he tāteti \| yadi mayi sneho
vartate, tarhi kriyatām iti gūḍho bhāvaḥ \| yadi rocata iti pūjyeṣu
tathaivokter yogyatvāt \| tena ca vinaya-viśeṣeṇa tat kṛtyatām eva
samapādayati \| kiṁ ca, ayam go-brāhmaṇaṇādīnāṁ makhā manyaṁ ca dayito
hita ity arthaḥ \| hitārtha-yoge hi caturthī bhavati katham api
sva-hitaṁ jñātvā mad-dhitasyaiva ca bhavad-eka-kartavyatām anubhūya
bhavatām idaṁ prārthaye na kevalaṁ yuktatām eva niścityeti bhāvaḥ
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ayaṁ gavādīnāṁ makho mahyaṁ mama
ca dayito hitaḥ śakrasya darpo'yaṁ śrī-gokule śrī-kṛṣṇe cāvajñātmakaḥ \|
aho śrī-mada-māhātmyam \[bhā.pu. 10.25.3\] ity-ādinā vyaktībhāvitvāt
\|\|30.31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahyaṁ mama \|\|30\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** sarvaikamatyaṁ
prakāśayitum āha---etad iti \| mahyaṁ mama \|\|30\|\|

**\...**

\|\| 10.24.31 \|\|

**śrī-śuka uvāca---**

kālātmanā bhagavatā śakra-darpa-jighāṁsayā \|

proktaṁ niśamya nandādyāḥ sādhv agṛhṇanta tad-vacaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kālasya
sarva-darpa-haratvād bhagavato'pīndra-dara-haraṇāt tad-rūpatvena
viśinaṣṭi---kālātmaneti \| **kāla ātmā** ceṣṭā-rūpo yasya, tena, yo'yaṁ
kālas tasya te vyakta-bandho ceṣṭām āhuḥ \[10.3.26\] ity-ādy-ukteḥ \|

yad vā, kāla-śyāmala-mecakāḥ ity amarokteḥ **kālaḥ** śyāmala **ātmā**
deho yasya, tena \| yad vā, kalayaty ākarṣati sarva-cittam iti kālaḥ \|
sa ātmā svabhāvo yasya, tena tathā \| ātmatmānas tu
mano-buddhi-svabhāva-dhṛti-jīvātma-paramātmāna iti \| **tad-vacaḥ**
kṛṣṇa-vākyam \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kālātmanā
bhagavatety-ādi \| **kālātmanā** kālasya niyantrā prerakeṇa \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kālasyāpi ātmanā**
pravartakeneti sarveṣāṁ tad-ekādhīnatvaṁ sūcitam, ayaṁ
**tad-vaco-grahaṇe** hetuḥ \| yad vā, parama-śaktimattvam, ata
**indra-darpa**-hatis tasyeṣatkareti bhāvaḥ \| yad vā, śakra-yāgaḥ
pravartitas tadānīṁ sa eva pravṛttaḥ, adhunā cāyam eveti tad-icchayaiva
sarvaṁ pravartate, tām atikramituṁ kaḥ śaknoti ? iti bhāvaḥ \| yad vā,
kālaḥ śyāmala ātmā deho yasyeti śyāma-sundareṇety arthaḥ \| yad vā,
kalayati jagac cittam ākarṣatīti kāla ātmā svabhāvo yasya \|

kiṁ ca, tat mahā-madhuram \| yad vā, **proktam** arthaṁ tasya
parama-snigdhasya priyatamasya **vacaḥ**, tatrāpi **sādhu**
śabdato\'rthataś cottamam \| yad vā, sādhv iti vadantu iti śeṣaḥ \| yad
vā, sādhu yathā syāt tathā prīti-pūrvakam anumodya paramotsāhena
svīcakrur ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kālasyāpi ātmanā**
pravartakeneti sarveṣāṁ tad-ekādhīnatvaṁ sūcitam \| ayaṁ
tad-vaco-grahaṇe hetuḥ \| yad vā, parama-śaktimattvam, ata
indra-darpa-hatis tasyeṣatkareti bhāvaḥ \| yad vā, śakra-yāgaḥ
pravartitas tadānīṁ sa eva pravṛttaḥ, adhunā cāyam eveti tad-icchayaiva
sarvaṁ pravartate, tām atikramituṁ kaḥ śaknotīti bhāvaḥ \|

yad vā, kālaḥ śyāmala ātmā deho yasyeti śyāma-sundareṇety arthaḥ \|
tat-saundaryeṇa sarve vaśīkṛtāḥ kiṁ punar vacaneneti bhāvaḥ \|

yad vā, kalayati jagac-cittam ākarṣatīti, kāla ātmā svabhāvo yasya \|
tat-tad-vacanāṅgīkaraṇam idaṁ na citram iti bhāvaḥ \| śakrasya yo darpaḥ
pūjyamānasyāpi sva-pitr-ādiṣu prākṛta-gopa-dṛṣṭyā teṣāṁ sambandhena
svasminn api martya-dṛṣṭyā bāḍham anādarātmako ya eva,

> aho śrī-mada-māhātmyaṁ gopānāṁ kānanaukasām \|
>
> kṛṣṇaṁ martyam upāśritya ye cakrur deva-helanam \|\| \[10.25.3\] iti

prākaṭyaṁ lapsyamānas tasya svayaṁ jñāyamānasya jighāṁsayā, ata eva
manyum janayann ity uktam \| anyathā bhayam eva syāt, na manyu-jananaṁ
cedaṁ tat-sambandhena vaitad atyanta-kadarthanecchayeti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
govardhanoddharaṇa-līlāṁ darśayann āha---kālātmanety-ādi \|
**kālātmanā** kālasya niyāmakena, indrasya mada-bhaṅgasya samayo'yam iti
tathāvidhaṁ kālaṁ prerayāmāseti bhāvaḥ \| proktam ukta-prakāraṁ
makha-bhaṅga-rūpaṁ vacanam, **sādhu** avitarkaṁ yathā syāt, tathā
**agṛhṇanta** \|\|31.33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kālātmanā**
indra-makha-saṁhārekeṇa \|\|31\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : kālātmanā**
indra-makha-saṁhāreṇa tathā cety ardham \|\|31\|\|

**\...**

\|\| 10.24.32 \|\|

tathā ca vyadadhuḥ sarvaṁ yathāha madhusūdanaḥ \|

vācayitvā svasty-ayanaṁ tad-dravyeṇa giri-dvijān \|\|

**śrīdhara-svāmī (bhāvārtha-dīpikā) :** tad-dravyeṇa tena
mahendra-makha-dravyeṇa giriṁ dvijān prati yathā-yatham \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : madhusūdana** iti śakrāt
teṣāṁ bhayābhāvaṁ bodhayati \| yad vā, bhramaravat sāragrāhī
miṣṭa-rasasya viśeṣeṇa bhokteti \| tathā madhusūdanokti-prakāreṇa \|
*yathā-yathaṁ* yathā-svam ity arthaḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva tad-anurūpam eva
sarve cakrur ity āha---tatheti dvābhyām \| **ca**-kāra evārthe tathaiva
\| yad vā, anukta-samuccaye, adhikaṁ ca cakrur ity arthaḥ \| tad-viśeṣaś
ca śrī-harivaṁśe śrī-vaiśampāyanoktaḥ---

> ānanda-janano ghoṣo mahān mudita-gokulaḥ \|
>
> tūrya-praṇāda-ghoṣaiś ca vṛṣabhāṇāṁ ca garjitaiḥ \|\|
>
> hambā-ravaiś ca vatsānāṁ gopānāṁ harṣa-vardhanaḥ \|
>
> dadhno hṛdaḥ sarāvartaḥ payaḥ kulyā-samākulaḥ \|\|
>
> māṁsa-rāśi-prakṛṣṭaughaḥ prakāśaudana-parvataḥ \|\
> saṁprāvartata yajño\'sya girer gobhiḥ samākulaḥ \|\| \| \[ha.vaṁ.
> 2.17.16-18\]

tatra dadhno hṛda ity-ādikaṁ gopa-vargaiḥ praharṣeṇa dinatrayaṁ
sarva-ghoṣasya doha-grahaṇāt, tathā ca teṣāṁ vākyaṁ tatraiva, trirātraṁ
caiva sandohaḥ sarva-ghoṣasya gṛhyatām \[ha.vaṁ. 2.17.14\] iti \|
**madhusūdana** iti paramasāmarthya-sūcanena śakrāt teṣāṁ bhayābhāvaṁ
bodhayan śrī-parīkṣitam āśvasayati \| yad vā, madhupavat sāragrāhī
miṣṭa-rasa-viśeṣopabhoktā ceti tasya
priyatama-dāsa-varya-makha-pravartanaṁ tatra ca
vakṣyamāṇa-tad-balibhojanādikaṁ yujyata eveti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata evāha---tathā cety
ardhakena \| tad-viśeṣaś ca śrī-harivaṁśe---

> ānanda-janano ghoṣo mahān mudita-gokulaḥ \|
>
> tūrya-praṇāda-ghoṣaiś ca vṛṣabhāṇāṁ ca garjitaiḥ \|\|
>
> hambā-ravaiś ca vatsānāṁ gopānāṁ harṣa-vardhanaḥ \|
>
> dadhno hradaḥ sarāvartaḥ payaḥ-kulyā-samākulaḥ \|\| \[ha.vaṁ.
> 2.17.16-18\] ity-ādi \|

**madhusūdana** iti parama-sāmarthya-sūcanena śakrāt teṣāṁ bhayābhāvaṁ
bodhayati \| śleṣeṇa madhupavat sāragrāhī miṣṭa-rasasya viśeṣeṇa bhoktā
ceti tasya priyatama-dāsa-varya-makha-pravartanaṁ tatra ca
vakṣyamāṇa-tad-bali-bhojanādikaṁ yujyata eveti bhāvaḥ \| **vācayitveti**
sārdha-dvayakena saṅkalayyaivānūdyate, kramas tu
śrī-kṛṣṇokti-vidhy-anusāreṇaiva śeyaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : vācayitvā**dikam anuvāda-mātraṁ na
krama-tātparyakam \|\|32.34\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tad-dravyeṇa**
indra-makha-dravyeṇa \| **giri-dvijān** giraye dvijebhyaś ca \|\|32\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) : tad-dravyeṇa**
indra-makha-sambhāreṇa \| **giri-dvijān** balim upahṛtya giraye
dvijebhyaś ca dattvā \|\|32\|\|

**\...**

\|\| 10.24.33 \|\|

upahṛtya balīn sarvān ādṛtā yavasaṁ yavām \|

go-dhanāni puraskṛtya giriṁ cakruḥ pradakṣiṇam \|\|

**śrīdhara-svāmī (bhāvārtha-dīpikā) : balīn upahṛtya** dattvā \|
**ādṛtāḥ** sādarāḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : balīn upahārān**
puṣpa-dhūpa-dīpādi-rūpān \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ādṛtā** iti kartavyārtham
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : upahṛtya** dattvā \|
**ādṛtāḥ** kṛṣṇena \|\|33\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** kṛṣṇena **ādṛtāḥ** gavāṁ
gobhyo yavasaṁ tṛṇam **upahṛtya** \|\|33\|\|

**\...**

\|\| 10.24.34 \|\|

anāṁsy anaḍud-yuktāni te cāruhya svalaṅkṛtāḥ \|

gopyaś ca kṛṣṇa-vīryāṇi gāyantyaḥ sa-dvijāśiṣaḥ \|\|

**śrīdhara-svāmī (bhāvārtha-dīpikā) :** anaḍud-yuktāny uttamānaḍudbhir
yuktāni \| sa-dvijāśiṣo dvijā-śīrbhiḥ sahitāḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anaḍ vāho yuktā vahanocitā
teṣu tāni tathā \| na tv atra yukta-śabdo yojanārthako'pi tu
yogyārthakaḥ, yukta yojana-yogyayoḥ iti śabdārṇavaḥ \| ata eva
svāmi-caraṇaiḥ uktam uttamānaḍ-yuktānīti \| te gopāḥ \| cāt purohitādyāḥ
\| kṛṣṇa-vīryāṇi pūtanādi-vadha-rūpāṇi bāla-caritāni \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** gopyaś ca
kṛṣṇa-vīryāṇi gāyantyaḥ \| ayaṁ bhāvaḥ---anyonyaṁ gopīnām evaṁ
kathāsīt---asau kṛṣṇaḥ śatru-makha-bhaṅgaṁ kṛtavān \| śakruḥ khalu
kupitaḥ san yadi gokula-nāśaya sajjate, tadānenaiva sarvaṁ lākṣiṣyate,
asya kim api duṣkaraṁ nāti, yad anena \| śaiśava eva pūtanādayo nāśitā
iti --pūrvatarāṇi yāni yāni tāni gāyantyo giriṁ pradakṣīṇaṁ cakrur ity
anvayaḥ \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** tena tad upadiṣṭena
dravyeṇa mahendram asvārthaṁ sambhṛtenānyena ca tad adhikena
sarva-ghoṣa-dohena vividha-pākādi-sādhitenety arthaḥ \| girer ādau
nirdeśas tasyaiva yāge mukhyatvāt, tan nāma-grahaṇaṁ gauraveṇa,
kiñcātma-prabhu-śṛī-kṛṣṇoktānusāreṇa, tac ca prāg uktam eva \| evam
agre\'pi samyak yathāvidhi śraddhayopahṛtya \| yad vā, samyag ādṛtāḥ
paramādara-yuktāḥ santaḥ śrī-bhagavatā nitarāṁ ślādhitā sammānitāś ceti
vā \| yad vā, śrī-govardhana-mūrddhni sthitena vakṣyamāṇena bṛhad
vapurdhareṇa tena samyag ḍṛtāḥ santa iti śrī-hari-vaṁśoktānusāreṇa
jñeyam, tathā ca tatra---

> adya-prabhṛti cejyo\'haṁ ced asti vo dayā \|\|
>
> ahaṁ vaḥ prathamo devaḥ sarva-kāmakaraḥ śubhaḥ \|
>
> mama prabhāvāc ca gavām amṛtāny eva bhokṣāya \|\|
>
> śivaś ca vo bhaviṣyāmi mad bhaktānāṁ vane vane \|
>
> raṁsye\'haṁ saha yuṣmābhir yathā divi gatas tathā \|\|
>
> ye ceme prathitā gopā nanda-gopa-purogamāḥ \|
>
> eṣāṁ prītaḥ prayacchāmi gopānāṁ vipulaṁ dhanam \|\|
>
> paryāpnuvantu kṣipraṁ māṁ gāvo vatsa-samākulāḥ \|
>
> evaṁ mama parā prītir bhaviṣyati na saṁśayaḥ \|\| iti \|\| \[ha.vaṁ.
> 2.17.27-31\]

kathaṁ cakruḥ ? tad āha---anāṁsīti \| te śrī-nandādayo gopāḥ, cakārāt
kescidvṛṣānāruhyety-ādikaṁ jñeyam \| yad vā, kṛta-bhojanādikā iti \| tad
viśeṣāś coktā harivaṁśe---

> tato nīrājanārthaṁ hi vṛndaśo gokulāni vai \|
>
> parivavrur girivaraṁ savṛṣāṇi samantataḥ \|\|
>
> tā gāvaḥ hṛṣṭāḥ sā pīḍakanakāṅgadāḥ \|
>
> sasrag āpīḍa-śṛṅgāgrāḥ śataśo\'tha sahasraśaḥ \|\|
>
> anujagmuś ca gopālāḥ pālayanto dhanāni ca \|
>
> bhaktic chedānuliptāṅgā rakta-pītāsitāmbarāḥ \|\|
>
> māyūra-citrāṅgadino bhujaiḥ praharaṇāvṛtaiḥ \|
>
> mayūra-patra-citraiś ca keśa-bandhaiḥ suyojitaiḥ \|\|
>
> babhrājur adhikaṁ gopāḥ samavāye tadā tu te \|
>
> anye vṛṣānāruruhur nṛtyanti sma pare mudā \|\|
>
> gopālās tv apare gāś ca jagṛhur vegagāminaḥ \|\| \[ha.vaṁ.
> 2.17.32-37\]

iti gopyaś cānāṁsy āruhya pradakṣiṇaṁ cakruḥ, ca-kārābhyām ubhayeṣām api
prādhānyenādau parikramaṇe nirviśeṣam uktvā paścād bhagavat priyatamānāṁ
śrī-gopīnāṁ tad-iṣṭa-siddhyā parihṛṣṭānāṁ viśeṣam āha---kṛṣṇasya vīryāṇi
śrī-govardhana-yajña-pravartanādīnyadbhuta-caritāni gāyantya iti,
sa-dvijāśiṣa ity anena viprā api sastrīkā gopa-gopīnāṁ saṅgatyā
pradakṣiṇaṁ cakrur iti sucyate \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kathaṁ cakruḥ ? tad
āha---anāṁsīti \| tad-viśeṣaś cokto harivaṁśe---

> tato nīrājanārthaṁ hi vṛndaśo gokulāni vai \|
>
> parivavrur girivaraṁ savṛṣāṇi samantataḥ \|\|
>
> tā gāvaḥ hṛṣṭāḥ sā pīḍakanakāṅgadāḥ \|
>
> sasrag āpīḍa-śṛṅgāgrāḥ śataśo\'tha sahasraśaḥ \|\|
>
> anujagmuś ca gopālāḥ pālayanto dhanāni ca \|
>
> bhaktic chedānuliptāṅgā rakta-pītāsitāmbarāḥ \|\|
>
> māyūra-citrāṅgadino bhujaiḥ praharaṇāvṛtaiḥ \|
>
> mayūra-patra-citraiś ca keśa-bandhaiḥ suyojitaiḥ \|\|
>
> babhrājur adhikaṁ gopāḥ samavāye tadā tu te \|
>
> anye vṛṣān āruruhur nṛtyanti sma pare mudā \|\|
>
> gopālās tv apare gāś ca jagṛhur vega-gāminaḥ \|\| \[ha.vaṁ.
> 2.17.32-37\]

atra gokulānīti gokula-sthā janā ity arthaḥ \| sa-vṛṣṇāṇīti tāni ca
nija-nija-śreṣṭhaḥ saha vartamānānīty arthaḥ \| gopyaś cānāṁsy āruhya
pradakṣiṇaṁ cakruḥ \| ca-kārābhyām ubhayeṣām api prādhānyena parikramaṇe
nirviśeṣam uktvā śrī-gopīnāṁ kañcid viśeṣam āha---kṛṣṇasya vīryāṇi
śrī-govardhana-yajña-pravartanāntāni gāyantya iti sa-dvijāśiṣa ity anena
viprā api sa-strīkā pradakṣiṇaṁ cakrur iti sucyate \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** gopāś ca kṛṣṇa-vīryāṇi \|
ayam arthaḥ---gopīnām anyonyam evaṁ kathāsīt---"asau vraja-rāja-kumāraḥ
śakra-makha-bhaṅgaṁ kṛtavān \| śakras tu kupitaḥ san yadi gokula-nāśāya
varṣati, tadānenaiva sarvaṁ samarthayiṣyate \| asya kim api duṣkaraṁ
nāsti" iti pūtanā-mokṣāvadhi yad yad vīryaṁ,

tad eva gāyanti smety arthaḥ \| dvijā api tat śrutvā tābhya āśiṣaṁ
cakrur ity āha---sa-dvijāśiṣaḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gavāṁ gobhyaḥ anaḍudbhir
ano-vāhakair vṛṣair yuktāni te gopāś ca gopyaś ca pradakṣiṇaṁ cakruḥ \|
sa-dvijāśiṣaḥ gīyamānābhir divjāśīrbhiḥ sahitā dvija-kartṛkāśiṣo'pi
gāyantya ity arthaḥ \|\|34\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** anaḍudbhir yuktāny anāṁsi
rathān ārūhya te nandādayo gopāḥ gopyaś ca śrī-yaśodādayo giriṁ
pradakṣiṇaṁ cakruḥ sa-dvijāśiṣo dvijāśīrbhiḥ sahitāḥ \|\|34\|\|

**\...**

\|\| 10.24.35 \|\|

kṛṣṇas tv anyatamaṁ rūpaṁ gopa-viśrambhanaṁ gataḥ \|

śailo'smīti bruvan bhūri balim ādad bṛhad-vapuḥ \|\|

**śrīdhara-svāmī (bhāvārtha-dīpikā) : gopa-viśrambhaṇaṁ** gopānāṁ
viśvāsa-janakaṁ **rūpaṁ** **gataḥ** prāptaḥ san **balim** upahāram
**ādad** abhakṣayat \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anyatamam** iti \| tam
apratyayenānyāny api tat-tat-sandhānārthaṁ rūpāṇi kṛtānīti labhyante \|
ukta-rūpāpekṣayā navīnam \| **bṛhad-vapuḥ** giri-tulya-śarīraḥ \|
**gopa-visraṁbhaṇaṁ** parvata evāyam iti gopa-viśvāsa-janakaṁ rūpaṁ
prāptaḥ \| **śailo'smīti** \| etad deśādhipatir aham eva yuṣmad-bhaktyā
prādur āsaṁ sva-svābhimataṁ varaṁ vṛṇuteti vadan baliṁ naivedyaṁ
dūrasthair nikaṭasthair nada-grāmādi-vartibhir aparokṣataḥ parokṣato vā
dhyānena samarpyamāṇaṁ sahasra-koṭi-hastatas tataḥ sthānād atidīrghān
atidīrghīkṛta-pāṇibhir ādāya tāṁs tān ānandayann ādat bubhuje iti
viśvanāthaḥ \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** indra-yāgād api
sva-pravartita-yajñasyāsya paramottamatvaṁ darśayan tasmin viśvāsaṁ ca
nitarāṁ janayan govardhana-miṣeṇa pṛthak svayaṁ tan mūrdhni āvirbhūya
tad vilisvāminaṁ nija-dāsavarya taṁ gopāṁś ca sarvān ānandayan sākṣāt
tad-baliṁ bubhuja ity āha---kṛṣṇastviti \| tu---śabdaḥ pūrvato viśeṣe,
anyat samam, gopa-varga-madhye vartamānān nija-rūpaditarat,
tamapratyayotyanta-bheda-vivakṣayā, gopān visrambhayati viśvāsayatīti
tathā tat, ata eva bṛhad vapur ākāro yasya tat, ata eva bhūriṁ
pracurataram api baliṁ taṁ sarvam abhuṅkta, tad uktaṁ harivaṁśe---

> taṁ gopāḥ parvatākāraṁ divya-srag-anulepanam \|
>
> giri-mūrdhni sthitaṁ dṛṣṭvā hṛṣṭā jagmuḥ pradhānataḥ \|\| \[ha.vaṁ.
> 2.17.24\] iti \|

ataḥ śrī-kṛṣṇo\'yām ati pratyabhijñā gopānāṁ nājanīti bodhitam
\|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** indra-yāgād api
sva-pravartita-yajñasyāsya paramottamatvaṁ darśayan tasmin viśvāsaṁ ca
nitarāṁ janayan govardhana-miṣeṇa pṛthak svayaṁ tan-mūrtir āvirbhūya tad
bali-svāminaṁ nija-dāsa-varyaṁ taṁ gopāṁś ca sarvān ānandayan
bali-dānānantaram eva sākṣāt tad-baliṁ bubhuja ity āha---kṛṣṇas tv iti
\| tu-śabdaḥ pūrvato viśeṣe anyatamam iti bahūnāṁ prakarṣeṇa
mad-vidhānāt \| atas tadā sarva-karma-saṁhitānārthaṁ
sarva-gopa-goṣṭhī-santoṣārtham alakṣitaṁ bahūni rūpāṇy āviṣkṛtāni iti
labhyate \| tasmin prakarṣaś ca bṛhattvāpekṣayeti rūpam ākāram \| ata
eva bṛhad-vapur yasya tam \| ata eva bhūri pracurataram api baliṁ taṁ
sarvam eva abhuṅkta \| evaṁ sarva-gokula-vāsināṁ tādṛśa-premecchātas
tasya ca tathā-lālasātas tathā bhojanam iti ca jñeyam \| tad uktaṁ
hari-vaṁśe---

> taṁ gopāḥ parvatākāraṁ divya-srag-anulepanam \|
>
> giri-mūrdhni sthitaṁ dṛṣṭvā hṛṣṭā jagmuḥ pradhānataḥ \|\| \[ha.vaṁ.
> 2.17.24\] iti \|

ataḥ śrī-kṛṣṇo\'yām iti pratyabhijñā gopānāṁ nājanīti bodhitam
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anyatamam iti tamap-pratyayena
tadānīṁ tat-tat-samādhānārtham anyāny api bahūni rūpāṇi prāduṣkṛtānīti
labhyate \| bahūnāṁ prakarṣe tam aprakṛṣṭatvaṁ ca bṛhattva-mātreṇa
\|\|35.38\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
sva-pravartitatayāgasyāsādhāraṇam utkarṣaṁ darśayaṁs tatra sarveṣāṁ
viśvāsaṁ janayan svayam eva devatā-rūpeṇa pratyakṣī-babhūvety
āha---kṛṣṇas tv iti \| anyatamaṁ govardhana-parvatopari dvitayaṁ
parvatam iva sarvendriyavat svarūpaṁ gataḥ prāptaḥ gopānāṁ viśrambhaṇaṁ
parvata evāyam iti viśvāso yatra tat śailo'smīti etad-deśādhipatir aham
eva yuṣmad-bhaktyā prasannaḥ prādurabhūvaṁ sva-svābhimataṁ varaṁ
vṛṇuteti vibrūvan baliṁ naivedyaṁ dūrasthair nikaṭasthaiḥ
nanda-grāmādi-vartibhir vā vraja-vāsi-janair aparokṣataḥ parokṣato vā
dhyānena samarpamāṇaṁ sahasra-koṭi-hastas tatas tat-sthānād atidīrghān
atidīrghākṛta-paṇibhir ādayas tāṁs tān ānandayann ādat bhuṅkte sma
\|\|35\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** atha svakte makhe
loka-viśvāsāya tad-arcitāṁ govardhana-devatāṁ prādarśayad ity
āha---kṛṣṇa iti \| vraja-jana-madhya-vartī kṛṣṇaḥ anyatamaṁ
govardhanādrer ūrdhva-gataṁ rūpaṁ prakaṭitavān kīdṛk bṛhad-vapuḥ
sarvatopamaṁ divya-netra-śrotrādimat sahasra-bhujam atidīptaṁ gopānāṁ
viśrambhaṇaṁ girir ayam iti viśvāso yatra tat śailo'ham asmy etad
deśādhipatir arcana-tuṣṭān matto'bhīṣṭāni vṛṇuteti \| tenaiva rūpeṇa
bruvan sarvair arpitaṁ bhūri balim ādat bhuṅkte sma \|\|35\|\|

**\...**

\|\| 10.24.36 \|\|

tasmai namo vraja-janaiḥ sa cakre ātmanātmane \|

aho paśyata śailo'sau rūpī no'nugrahaṁ vyadhāt \|\|

**śrīdhara-svāmī (bhāvārtha-dīpikā) :** tasmai ātmane ātmanā svayaṁ
vraja-janaiḥ saha namaś-cakre \| aho iti sārdha-ślokaṁ paṭhan \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmanā kṛṣṇa-rūpeṇa \|
ātmane govardhana-stha-hari-darpa-hāriṇe \| cakre ātmanā iha pūrva-rūpam
ārṣam \| rūpī svīkṛti-praśasta-rūpaḥ \| atra praśaṁsāyām iniḥ \| naḥ
asmabhyam \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ākāralopa ārṣaḥ \| ātmanā
svayam eva \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasmā ity ardhakam \| kṛṣṇa
ity anuvartate \| vraja-janaiḥ saheti vraja-janānām aprādhānyaṁ vyajya
kṛṣṇasya bhakty-atiśaya-vyañjakatvaṁ vyañjitaṁ cakre ātmaneti \|
ākāre'pi pure pūrva-rūpatvam ārṣam \| ātmanā svayam eva tatra
nānā-jana-vacanam \| aho iti sārdhakam \| rūpī pratyakṣaḥ sann ity
arthaḥ \| anugrahaṁ vyadhāt \| rūpitvena sākṣād baly-ādanādinā ca
\|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tasmai ātmane
ātmanā dehena svayaṁ vraja-janaiḥ saha cakre \| ātmanety ākāra-lopa
ārṣaḥ \| aho iti sārdha-ślokaṁ paṭhan \|\|36\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** tataś ca tasmai
śaila-rūpāyātmane ātmanā dehenaiva vraja-janaiḥ saha namaś cakre \|
ātmanety ākāra-lopaḥ, gūḍhotmativat pṛṣodarāditvāt \|\|36\|\|

**\...**

\|\| 10.24.37-38 \|\|

eṣo'vajānato martyān kāmarūpī vanaukasaḥ \|

hanti hy asmai namasyāmaḥ śarmaṇe ātmano gavām \|\|

ity adri-godvija-makhaṁ vāsudeva-praṇoditāḥ \|

yathā vidhāya te gopāḥ saha kṛṣṇā vrajaṁ yayuḥ \|\|

**śrīdhara-svāmī (bhāvārtha-dīpikā) :** kāma-rūpī sarpādi-rūpaḥ \| asmai
adraye \| śarmaṇe kṣemāya \|\|37\|\|

karmaivālaṁ prāk-svabhāvo guṇo vā

karmāṅgaṁ vā tad-vaśo vā maheśaḥ \|

vārtā-kartrī-devatetīyam uktā

deva-kṣobhe ṣaṇ-matī na tv abhīṣṭā \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** eṣaḥ girirājaḥ \|
avajānataḥ svārcā-paritāginaḥ vanaukasa iti \|
gṛha-dvārādy-āvaraṇābhāvāt teṣāṁ hananaṁ sukaram eva \| yad vā, he
vanaukasa iti \| pitrādīnāṁ namaskṛti-preraṇātrāvatārāntaravad
rūpāntaratvena na viruddhā, teṣāṁ nārāyaṇādiṣu tathā vyavahāra-darśanāt
\|\|37\|\|

iti ittham \| yathā yathāvat \| te nandādi-gopāḥ \| vāsudevena
sarvādhiṣṭhātrā preritāḥ kṛṣṇena sahaiva
govardhanaiśāna-koṇottha-śrī-rādhā-kuṇḍāt krośaikoparisthitaṁ vrajaṁ
yayur iti toṣaṇī\|

karmaivālaṁ sukha-duḥkha-janmādi-hetur iti, karmaṇā jāyate \[10.24.13\]
ity-ādi-vākyaiḥ prathama-mataṁ karmavādaḥ \| prāk-svabhāvaḥ proktaḥ
saṁskāra eva sarva-hetur iti dvitīyaṁ matam, svabhāva-vādaḥ \|
svabhāva-tantro hi janaḥ \[10.24.16\] ity-ādinokteḥ \| guṇo vā
sattvādi-guṇa eva sarva-hetur iti tṛtīyaṁ mataṁ, sattvaṁ rajas tama iti
sthity-utpatty-anta-hetavaḥ \[10.24.22\] ity-ādinā guṇa-vāda uktaḥ \|
karmāṅgaṁ maheśa īśa iti caturthaṁ matam, añjasā yena varteta
\[10.24.18\] ity-ādinokteḥ karmāṅga-vādaḥ \| tad-vaśaḥ karma-vaśo maheśa
iti pañcamaṁ matam, asti ced īśvaraḥ kaścit \[10.24.14\] ity-ādinokteḥ
\| karma-vaśeśa-vādaḥ vārtā jīvikā tat-kartrī devatā mukhyeti ṣaṣṭhaṁ
matam, varteta brahmaṇā vipraḥ \[10.24.20\] ity-ādi-śloka-dvayena
vṛtti-hetu-deva-vāda uktaḥ \| uktā kathitā iyaṁ ṣaṇṇāṁ matānāṁ samāhāraḥ
ṣaṇmatī ṣaṇmata-samudāyaḥ \|

devasya sarva-dyotakasya śrī-kṛṣṇasya kṣobhe sarveśaṁ māṁ
tyaktvaite\'nyān eva bhajataṁ ity evaṁ kupite \| na tv abhīṣṭā na tv
abhīṣṭa-phaladety arthaḥ \| hasti-pāda-sarva-pāda-praveśa-nyāyena
śrī-kṛṣṇārcanena sarvārcanam tad-anarcane\'nyeṣām arcane\'pi na kiñcit
phalam iti \| yathā taror mūla-niṣecanena tṛpyanti
tat-skandha-bhujopaśākhāḥ \[5.18.12\] ity-ādy-ukteḥ \|

itthaṁ karma-vādāvatāraṇena karmaṇāṁ prādhānyaṁ sthāpitaṁ, tac ca
saṁskāra-vaśenaiva karma-pravṛttir iti saṁskārasya karma-mūlatvena
karma-niṣṭhataivābhipretā \| ato\'ntaryāminā yathā preryata iti nyāyena
ghaṭamānā karmānāsaktir api parihṛtā \| tatra ca
sattvādi-guṇa-svabhāvena jīvikāvaśyaṁ sidhyed iti tad-arthe
prayāsābhāvena kadācit karmaṇo lopaś ca nirastaḥ \| yoga-kṣema-kṛn
nijopajīvyāvaśya-pūjyokteḥ sarvathā karmaṇāṁ prādhānyam eva dṛḍhīkṛtam
\| tac ca sarvam aśeṣa-karma-pradhāna-nija-bhakti-paratārtham eva,
bhakti-paratāyāś ca mukha-lakṣaṇā tad-bhaktārcanam iti
haridāsa-govardhana-pūjanam iti siddhāntaḥ \|

tatra nigūḍha-śrī-kṛṣṇābhiprāyaś ca---yo\'haṁ pūrṇa-parameśvaraḥ sa eva
teṣāṁ putrādi-rūpaḥ, tataḥ ko nāmaiṣām īśvaraḥ ? kā vānyā devatā
pravartakas tu tat-prema-mayaḥ svabhāva eva syāt? yadi ca nara-līlayā
devatā-svīkāras tadā man-nikaṭa-sambandhinya eva yujyeran, tathāpi
nara-līlā-rakṣārthaṁ na tat tad vyañjayitum utsahe \| tasmān
nirīśvara-mīmāṁsā-sāṅkhya-vādāpadeśenaiva tad bodhayitvā tathā
pravartayāmīti vaiṣṇava-toṣaṇyām \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kathaṁ namaś cakre ? tad
āha---aho iti sārdhena \| rūpī pratyakṣaḥ sannity arthaḥ \| yad vā,
parama-sundaraḥ san svābhāvika-nija-parama-saundaryasya samyag
ācchādanāśaktyā tathā ca gopānāṁ pratyabhijñodayam āśaṁkya tat
saṅgopanārthaṁ tathoktam anugrahaṁ vyadhāt \| rūpitvena
sākṣād-balyadanādinā ca abhaktāṁś ca nigṛhnātīty āha---eṣa iti \|
avajānato\'vajñāṁ kurvata iti sarveṣāṁ sākṣāt tāvad aśeṣabaleḥ svayam
evakṣaṇāt \| yad vā, yāgākaraṇenādaraṁ kurvata iti punaḥ punas tad
yāgo\'bhipretaḥ \| martyān maraṇa-dharmaśīlān, tatrāpi vanaukaso
gṛha-dvārādyāvaraṇa-śūnyān iti hanane sukaratvaṁ darśitam \| he
vanaukasa iti vā, tataś ca teṣāṁ tad ekāśrayatvāt tad vandanaṁ sadā
yuktam eveti bhāvaḥ \| cakārāt gavādīnāṁ rogotpādanādinā pīḍayati ceti,
ato vayaṁ namasyāmo vandemahi, pūjayiṣyāma iti vā \| ātmano gavāṁ ca
śarmaṇe \| hīti pāṭhe niścayena viśvasyety arthaḥ \| tathāpi gavāṁ cety
evārthaḥ \| yad vā, ātmano yā gāvas tāsām iti gavāṁ śarmaṇaiva teṣāṁ
jīvana-siddheḥ, tataś ca kasmaicit kañcid varaṁ sākṣād anubhūta-phalaṁ
dattvāsāvantahite iti jñeyam \|\|37\|\|

iti anena prakāreṇa īdṛśaṁ vā, adrer gavāṁ cādau nirdeśas tasya tāsāṁ ca
tad-yāge mukhyatvāt, tatrāpi śrī-govardhanasya prādhānyena
haridāsa-varyatvena cādau brāhmaṇānāṁ tad yāgopakaraṇa-mātratvena
gauṇatvāt, tat tat pūjakatvena pūjanatvād vā paścān nirdeśaḥ \|
vāsudevena cittādhiṣṭhātrā pracotitā iti teṣāṁ tad
upadiṣṭa-vidhānatikramaḥ \| tatra sarvātmanā sukha-sammati-viśeṣo\'pi
bodhitaḥ \| yad vā, śrī-vasudeva-nandaneneti
nijaiśvarya-viśeṣa-prakaṭana-paratvam abhipretam \| ata
aiśvaryamadamatendra-makha-bhañjanena
hari-dāsa-varya-śrī-govardhana-pūjāpravartanaṁ yuktam eveti bhāvaḥ \|

yathā yathāvat, saha kṛṣṇāḥ kṛṣṇena sahitā iti prīti-viśeṣodayena taṁ
tyaktum aśaktās tena saha militvaiva vrajaṁ nija-vāsaṁ
śrī-nandīśvara-giri-nikaṭe, śrī-rādhā-kuṇḍopānte vā vartamānaṁ yayur ity
arthaḥ \| itthaṁ devatā-nirākaraṇa-karma-vādāvataraṇena karmaṇāṁ
prādhānyaṁ sthāpitam, tatra saṁskāra-vaśenaiva karma-pravṛttir iti
saṁskārasya karma-mūlakatvena karma-niṣṭhataivābhipretā \|
ato\'ntaryāmiṇā yathā preryate tathānuṣṭhīyate iti nyāyena ghaṭamānā
karmānāsakt\'ir api parihṛtā \| tatra ca sattvādi-guṇa-svabhāvena jīvikā
avaśyaṁ sidhyed iti tad artha-prayāsābhāvena kadācit karma-lopaś ca
nirastaḥ \| yogakṣema-kṛnnijopajīvyāvaśya pūjokteḥ, iti sarvathā
karmaṇāṁ prādhānyam eva dṛḍhīkṛtam \| tac ca sarvam
āśeṣa-karma-pradhāna-nija-bhakti-paratārtham eva, bhakti-paratāyāś ca
mukhya-lakṣaṇaṁ tad bhaktārcanam iti
haridāsa-varya-śrī-govardhana-pūjanam iti siddhāntaḥ \| evam anyatrāpi
sarvatrohyam \| sa ca kathā-rasa-viśeṣa-vighātakatvena grantha-bāhulā
bhayena na tatra tatra vivriyate \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** abhaktāṁ ca nihantīty
āha---eṣa iti \| avajānataḥ avajñāṁ kurvataḥ sarveṣām sākṣāt tāvad
aśeṣa-baleḥ svayam eva dṛṣṭveti bhāvaḥ \| yad vā, yāgākaraṇenānādaraṁ
kurvan iti punaḥ punas tad yāgo'bhipretaḥ martyān maraṇaśīlān tatrāpi
vanaukasaḥ gṛha-dvārādy āvaraṇa-hanti ato vayaṁ namasyāmaḥ vandemahi
ātmano gavāṁ ca śarmaṇe \| yad vā, ātmano yā gāvas tāsām iti gavāṁ
śarmaṇaiva teṣāṁ jīvana-siddheḥ \| atra pitrādiṣv api
namaskāra-preraṇeyaṁ, tena rūpeṇāvatārāntareṇaiva putratvābhāvān na
viruddhā, nārāyaṇādiṣu teṣāṁ tathā vyavahārāt \| etad-anantaraṁ sākṣāt
tasya bṛhan-mūrter ādeśaś ca śrī-hari-vaṁśe---

> adya prabhṛti-cejyo'yaṁ goṣu ced asti vo dayā \|
>
> ahaṁ vaḥ prathamo devaḥ sarva-kāmakaraḥ śubhaḥ \|\|
>
> mama prabhāvāc ca gavaṁ amṛtāny eva bhokṣyatha \|
>
> śivaś ca vo bhaviṣyāmi mad bhaktānāṁ vane vane \|\|
>
> raṁsye'haṁ saha yuṣmābhiyethā divi gatac tathā \|
>
> ye ceme prathitā gopā nanda-gopa-purogamāḥ \|\|
>
> eṣāṁ prītaḥ prayacchāmi gopānāṁ vipulaṁ dhanam \|
>
> paryāpnuvantu viprā māṁ gāvo vatsa-samākulāḥ \|\|

evaṁ mama parā prītir bhaviṣyati na saṁśayaḥ iti \|\|37\|\|

vāsudevena sarvādhiṣṭhātrā pracoditā iti teṣāṁ tad upadiṣṭa-vidhyan
atikramaḥ tatra sarvātmanā sukha-sammati-viśeṣo'pi darśitaḥ yathā yāvat
saha-kṛṣṇā kṛṣṇena shitāḥ iti prītyi-viśeṣodayena tyaktum aśaktās tena
militvaiva govardhaneśānakoṇasya śrī-rādhā-kuṇḍāt krośaikopari sthitaṁ
vrajaṁ yayur ity arthaḥ \| itthaṁ devatā-nirākaraṇa-karmavādāvatāraṇena
kramaṇāṁ prādhānyaṁ sthāpitaṁ tatra saṁskāra-vaśeṇaiva karma pravṛttir
I'ti saṁskārasya karma-mūlakatena karma-niṣṭhataivābhipretā
ato'nyaryāmiṇānyathā preryate tathānuṣṭhīyata iti nyāyenāghaṭamānā
karmaṇāṁ śaktir api parihṛtā tatra ca sattvādi-guṇa-svabhāvena
jīvikāvaśyaṁ siddhyed iti tad artha-prayāsābhāvena kadācit karma-lopaś
ca nirastaḥ yoga-kṣemakṛn nijopajīvyāvaśya-pūjokteḥ iti sarvathā
karmaṇāṁ prādhānyam eva dṛḍhīkṛtaṁ tac ca sarvam
aśeṣa-karma-prādhāna-nija-bhakti-paratārtham eva bhakti-paratāyāś ca
mukhyaṁ lakṣaṇaṁ tad bhaktārcanam iti hari-dāsa-śrī-govardhana-pūjanam
iti siddhāntaḥ atra nigūḍhaś cāyaṁ śrī-kṛṣṇābhiprāyaḥ yo'haṁ pūrṇaḥ
parameśvaraḥ sa eva teṣāṁ putrādi-rūpaḥ tasmāt ko nāmaiṣām īśvaraḥ kā
vānyā devatā pravartakas tu tat premamayaḥ svābhāva eva syāt yadi ca
nara-līlāyā devatā-svīkāras tadā man nikaṭa-sambandhinya eva yujyeran
tathāpi nara-līlā-rakṣarthaṁ na tad vyañjayitum utsahe tasmān
nirīśvara-mīmāṁsā saṅkhyāvād āpadeśenaiva tat tad bodhayitvā tathā
pravartayāmīti evam nyatrāpi sarvatrohyam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāma-rūpī sarpādi-rūpaḥ
hi tasmāt \|\|37\|\|

yan nirīśvara-mīmāṁsā-sākhyayor urarīkṛtiḥ \|

tad indra-makha-bhaṅgārthaṁ na tu te saṁsmate satam \|\|

yathāhuḥ śrī-svāmi-caraṇāḥ---

> karmaivālaṁ prāk svabhāvo-guṇo vā karmāṅgaṁ vā tadvaśo vā maheśaḥ
> vārtā kartrī devatetīyam uktā deva-kṣobhe yan-mayī na tv abhīṣṭā
> \|\|38\|\|

iti sārārtha-darśinyāṁ harṣiṇyāṁ bhakta-cetasām \|

caturviṁśo'tra daśame saṅgataḥ saṅgataḥ satām \|\|\*\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** aho ity-ādi sārdha-padyaṁ
paṭhan rūpī prakāśita-devatā-rūpaḥ kāma-rūpī sarpādi-rūpa-dharaḥ san
hanti haniṣyati hi tasmād ātmano gavāṁ ca śarmaṇe namasyāmaḥ \|\|37\|\|

saha kṛṣṇaḥ kṛṣṇena sahitāḥ vrajaṁ nandīśvara-rājadhānīm \|\|38\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ daśama-skandhe pūrvārdhe

indra-makha-bhaṅganaṁ nāma

caturviṁśo'dhyāyaḥ \|

\|\| 10.24 \|\|

**\...**

[No Baladeva from this chapter onwards?]{.mark}

(10.25)

# atha pañcaviṁśo 'dhyāyaḥ

## kopād musaladhārā-varṣe varṣatīndre vrajaukasāṁ rakṣaṇārthe govardhana-dhāraṇam \|

**\|\| 10.25.1 \|\|**

**śrī-śuka uvāca---**

**indras tadātmanaḥ pūjāṁ vijñāya vihatāṁ nṛpa \|**

**gopebhyaḥ kṛṣṇa-nāthebhyo nandādibhyaś cukopa saḥ \|\|**

**śrīdhara-svāmī (bhāvārtha-dīpikā) : [NO VERSE? ]{.mark}**kṛṣṇo nātho
yeṣāṁ tebhyaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āsārāt dhārā-sampātāt
dhārā-sampāta āsāraḥ ity amaraḥ \| prabhuḥ kṛṣṇaḥ \|\*\| nāthaḥ svāmī \|
gopebhya iti kruddha-duherṣyāsūyārthānāṁ yaṁ prati kopaḥ iti caturthī \|
saḥ indraḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛṣṇaṁ martyam
upāśritya ye cakrur deva-helanam iti martyaṁ maraṇārham, deva-helanam
ity asya viśeṣaṇam, yena maraṇaṁ bhaviṣyati, tathā kṛtam \| aho !
śrīmada-māhātmyaṁ kṛṣṇam upāśritya kṛṣṇopaṣṭambhenety arthaḥ \|\|3.4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vijñāya sākṣād anubhūya,
tan-mahotsave tatraivākāśe nibhṛtam āgamanāt \| kiṁ vā,
nija-yañja-bhojyānupasthiter viśeṣeṇa hatāṁ tad-dravyāṇām apy anyatra
vāyāt, kṛṣṇa-nāthebhya iti asthāne kopena durmada-mattatā durvuddhitā ca
sūcitā \| he nṛpeti śrī-madasyānartha-hetutvaṁ bhavatā jñāyata eveti
bhāvaḥ \| ādi-śabdena upanandādayo gopās tat-purohitādayaś ca \| ha
sphuṭam eva, tad anurūpa-vyavaharaṇāt \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vijñāya sākṣād anubhūya
vihatāṁ dravyāṇām apy anyatra vyayāt kṛṣa-nāthebhyaḥ tatrāpi gopebhyaḥ
tādṛśa-śrī-vraja-vāsibhyaḥ tatrāpi śrī-nandādibhya iti kopena
durmadakattato durbuddhitā ca sūcitā ha sphuṭam eva tad
anurūpa-vyavahārāt sa iti kvacit pāṭhaḥ parama-durbuddhir ity arthaḥ
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kupitasyendrasya
bhaṇitam āha---aho ity-ādi dvābhyām \| aho vanaukasām iti sākṣepa-param
\| śrī-mada-māhātmyaṁ kṛṣṇam upāśritya deva-helanaṁ cakrur ity aho
maugdhyam eteṣām iti bhāvaḥ \| deva-helanaṁ kīdṛśam ? martyaṁ
maraṇopayuktam \|\|1.4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

pañcaviṁśe sakopoktāv indre nāśāya varṣati \|

vrajasya rakṣām akarod uddhṛtyācalam acyutaḥ \|

kṛṣṇa-nāthebhyo 'pi cukopeti indrasya mauḍhyaṁ tat-kopasya ca vaiphalyaṁ
prathamata eva darśitam \|\|1\|\|

**\...**

**\|\| 10.25.2 \|\|**

**gaṇaṁ sāṁvartakaṁ nāma meghānāṁ cānta-kāriṇām \|**

**indraḥ prācodayat kruddho vākyaṁ cāheśa-māny uta \|\|**

**śrīdhara-svāmī (bhāvārtha-dīpikā) : kruddhaḥ** sann **indraḥ**
**sāṁvartakaṁ nāma,** saṁvartaḥ pralayaḥ, tat-kartāraṁ **meghānāṁ**
prasiddhaṁ **gaṇaṁ** prācodayat preṣayām āsa \| nanu kṛṣṇa-nāthānāṁ
ghāte kathaṁ pravṛttaḥ ? ity āśaṅkya ātma-sambhāvanayā
nirasta-vivekatvād ity āśayenāha---**vākyaṁ cāha** ity-ādi-pañcabhiḥ \|
**īśa-mānī** aham eveśvara iti garvavān \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ātma-sambhāvanayā*
matto'nyaḥ kodhika iti buddhyā, ātma-sambhāvaneti syān matto'nyaḥ
ko'dhiko bhuvi ity ukteḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** apy-arthe **ca**-śabdaḥ
\| antaḥ pralayas tat-kāriṇām api \| yad vā, ca-kārād
āvaha-pravahādi-vāta-gaṇaṁ ca, prakarṣeṇa garvoktyā teṣām
utsāha-vardhanādinā prerayāmāsa \| **uta** khede vismaye vā,
devendrasyāpy ayogya-pravṛtteḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : antaḥ** pralayas
tat-**kāriṇām,** ata eva **samvartakaṁ** nāma, apy-arthe
**ca**-śabdaḥ\| yad vā, ca-kārād āvaha-pravahādi-vāta-**gaṇaṁ** ca
prakarṣeṇa garvoktyā teṣām utsāha-vardhanādinā preṣayāmāsa \| **uta**
apy-arthe \| sa ca garhā-rūpaḥ \| devendrasyāpy ayogye pravṛtteḥ
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : uta** apy-arthe \| sa ca garhā-rūpaḥ
\| devendrasyāpy ayogya-pravṛtteḥ \|\|2.5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kopaṁ vivṛṇoti---gaṇam
iti \| **saṁvartaḥ** pralayaḥ, tat-**kartāraṁ** **meghānāṁ gaṇaṁ**
ca-kārād āvaha-pravāhādi-sāṁvartaka-vāta-gaṇaṁ ca prācodayat preṣayāmāsa
\| **īśa-mānī** aham eveśvara iti garvavān \|\|2\|\|

**\...**

**\|\| 10.25.3 \|\|**

**aho śrī-mada-māhātmyaṁ gopānāṁ kānanaukasām \|**

**kṛṣṇaṁ martyam upāśritya ye cakrur deva-helanam \|\|**

**śrīdhara-svāmī (bhāvārtha-dīpikā) : deva-helanaṁ** devasya mamāvajñām
\|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :martyaṁ** maraṇa-dharmāṇāṁ,
manuṣyam ity arthaḥ \| **upāśritya** ayam eva sarvebhyo balīti kṛtvā \|
**devasya** amarasya mama \| **śrī-mada-māhātmyānāṁ** dvandvaikyam \|
**kānanaukasāṁ gopānām** iti teṣām ajñatva-nikṛṣṭatve bodhite \|
martyebhyo hitaṁ martyam \| devasya mameṣṭasya **helanam** iti
vāstavo'rthaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : kṛṣṇaṁ martyam upāśritya
ye cakrur deva-helanam** iti \| martyaṁ maraṇārham, deva-helanam ity
asya viśeṣaṇam, yena maraṇaṁ bhaviṣyati, tathā kṛtam \| aho !
śrī-mada-māhātmyaṁ kṛṣṇam upāśritya kṛṣṇopaṣṭambhenety arthaḥ \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : aho** āścaryam,
**kānanaukasām** iti nikṛṣṭatvam ajñatvaṁ cābhipretam \| **martyaṁ**
manuṣyam, **upa** nija-hitopādhināśritya **devasya helanaṁ cakruḥ** \|
**śrī-mada-māhātmyaṁ** vinaitan na sambhavatīti bhāvaḥ \| devatvenātmano
martyān māhātmya-siddher devety uktam, na ca mameti, tathā amara-tyāgena
martyāśrayaṇasyāyogyatā-bodhanārthaṁ ceti dik \| atra ca vana-vāsatvena
gopatvena ca parama-sāttvikatvādikaṁ teṣām, kṛṣṇaṁ parabrahmāpi
manuṣya-rūpam iti tasya ca bhakta-vātsalyam, atas tad arthaṁ tasya
deva-helanaṁ yuktam eveti tattvārthaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aho** āścaryaṁ **kānanaukasām**
iti nikṛṣṭatvam ajñatvaṁ cābhipretam \| paty-upapati-śabdavad āśrayo
nāma kula-dharmādi-prāptaḥ upāśrayas tato vicyutya kṛtaḥ, tad evam uktam
upāśrityeti devatvenātmano martyān māhātmya-siddhedaṁ vety ukta na ca
mameti \| tathā amara-tyāgena martyāśrayaṇasyāyogyatā-bodhanārthaṁ ceti
mayi tāvad deva-buddhim api na cakruḥ, astutarāṁ deva-deva-buddhir iti
bhāvaḥ \| atra ca vana-vāsena gopatvena ca parama-sāttvikatvādikaṁ teṣāṁ
kṛṣṇaṁ para-brahmādi manuṣya-rūpam iti ca bhakta-vātsalyaṁ, atas tad
arthaṁ tasya deva-helanaṁ yuktam eveti sarasvatī-vyañjitas tattvārthaḥ
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kupitasyendrasya
bhaṇitam āha---aho ity-ādi dvābhyām \| aho vanaukasām iti sākṣepa-param
\| śrī-mada-māhātmyaṁ kṛṣṇam upāśritya deva-helanaṁ cakrur ity aho
maugdhyam eteṣām iti bhāvaḥ \| deva-helanaṁ kīdṛśam ? martyaṁ
maraṇopayuktam \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śrīś** ca **mado haryaś**
ca māhātmyaṁ ca teṣāṁ dvandvaikyam \| **martyaṁ** martyebhyo hitaṁ
**devasya** mama duṣṭasya **helanam** iti sarasvaty-artho vāstavaḥ
\|\|3\|\|

**\...**

**\|\| 10.25.4 \|\|**

**yathādṛḍhaiḥ karma-mayaiḥ kratubhir nāma-nau-nibhaiḥ \|**

**vidyām ānvīkṣikīṁ hitvā titīrṣanti bhavārṇavam \|\|**

**śrīdhara-svāmī (bhāvārtha-dīpikā) : adṛḍhair** asamarthaiḥ
**karma-mayaiḥ** kriyā-nirvartyaiḥ, ata eva **nāma-nau-nibhair**
nāma-mātreṇa yā nau iti vyavahriyate, tat-sadṛśaiḥ \| **ānvīkṣikīm**
ātmānusmṛti-rūpām \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *kriyā-nirvartyaiḥ*
bahu-vyāpāra-sādhyaiḥ \| ata eva kriyā-sādhyatvād eva \| nāmnā nāvo
**nāma-nāvaḥ**, tābhir **nibhās** tulyāḥ, taiḥ \| nibhas tu kathito
vyāje puṁlliṅgaḥ sadṛśe triṣu iti medinī \|

> plavā ete hy adṛḍhā yajña-rūpā
>
> aṣṭādaśoktaṁ hy avaraṁ yeṣu karma \|
>
> etac chreyo ye'bhinandanti muḍhā
>
> jarā-mṛtyū te narāḥ prāpnuvanti \|\| \[mu.u. 1.2.7\] iti śruteḥ \|

śabdasya hi brahmaṇa eṣa panthā yan nāmabhir dhyāyati dhīra-pārthaiḥ \|
paribhramaṁs tatra na vindate'rthān ity ukteḥ \| **karmamayaiḥ
kratubhis** saha **ānvīkṣikīṁ tyaktvā** kṛṣṇam āśrityaiva
kṛṣṇāśrayeṇaiva **bhavaṛṇavasya** govatsa-padatve jāte
tat-taraṇa-yatnānaucityāt, teṣāṁ titīrṣā-mātram iti vāstavo'rthaḥ
\|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adṛḍhaiḥ
kṣayiṣṇu-phalakaiḥ yataḥ karmamayaiḥ, na tu dhyāna-kīrtanādi-pradhānaiḥ,
yathā titīrṣanti mūḍhāḥ, tathā kṛṣṇam upāśritya mamāpriyaṁ gopāś cakrur
ity avicāreṇāyogyācaraṇa-mātre dṛṣṭāntaḥ \| yad vā, tathā māṁ hitvā
kṛṣṇāśrayeṇa gopā matto bhaya-duḥkhādikaṁ titīrṣantītīndrasya
krodhāveśenāsamāptaṁ vākyaṁ jñeyam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : adṛḍhaiḥ** kṣayiṣṇu-phalakaiḥ
\| yataḥ **karma-mayaiḥ** yathā **titīrṣanti mūḍhāḥ,** tathā kṛṣṇam
upāśritya mamāpriyaṁ gopāś cakrur ity avicāreṇāyogyācaraṇa-mātre
dṛṣṭāntaḥ \| yad vā, tathā māṁ hitvā kṛṣṇāśrayeṇa gopā bhaya-duḥkhādikaṁ
titīrṣantītīndrasya krodhāveśenāsamāpta-vākyaṁ jñeyaṁ \| tattvārthaś
cāyaṁ yathā vaiṣṇavāḥ karmabhiḥ sahānvīkṣikīṁ hitvā kevala-kṛṣṇāśrayeṇa
bhavārṇavaṁ titīrṣantīti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : adṛḍhaiḥ** asamarthaiḥ
**karma-mayaiḥ** kevala-karma-pracurair ata eva **nāmnaiva nau**
tulyaiḥ, na tu vastutaḥ \| **ānvīkṣikīm** ātmānusandhāna-rūpām \|
vastutaś ca **karmamayaiḥ kratubhiḥ saha ānvīkṣikīṁ hitvā** avajñayā
tyaktvā kṛṣṇam āśrityaiva vaiṣṇavā yathā bhavārṇavaṁ titīrṣantīti
kṛṣṇāśrayaṇa-mātreṇaiva bhavārṇavasya govatsa-padatve jāte
tat-taraṇārtha-prayatnānaucityāt teṣāṁ titīrṣā-mātram iti \|\|4\|\|

**\...**

**\|\| 10.25.5 \|\|**

vācālaṁ bāliśaṁ stabdham ajñaṁ paṇḍita-māninam \|

kṛṣṇaṁ martyam upāśritya gopā me cakrur apriyam \|\|

**śrīdhara-svāmī (bhāvārtha-dīpikā) :** tathā vācālaṁ bahu-bhāṣiṇaṁ
bāliśaṁ śiśuṁ, paṇḍita-māninaṁ paṇḍitaṁ-manyam, ataḥ stabdham avinītam
iti nindāyāṁ yojitāpīndrasya bhāratī kṛṣṇaṁ stauti \| tathā hi, vācālaṁ
śāstra-yonim \| bāliśam evam api śiśu-van nirabhimāninam \| stabdham
anyasya vandyasyābhāvād anamram \| ajñaṁ nāsti jño yasmāt taṁ \|
sarva-jñam ity arthaḥ \| paṇḍita-māninaṁ brahma-vidāṁ bahu-mānanīyam \|
kṛṣṇaṁ sad-ānanda-rūpaṁ paraṁ brahma \| martyaṁ tathāpī
bhakta-vātsalyena manuṣyatayā pratīyamānam iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bahu-bhāṣiṇaṁ
śāstra-viruddha-bhāṣiṇam anadhīta-śāstratvāt ajñaṁ nitya-gocāritvāt \|
stabdhaṁ pitur agre\'py atidhṛṣṭatvāt \| ataḥ paṇḍitammanyatvāt \| vācā
vāṇyā alaṁ pūrṇaṁ śāstrayonim ṛcaḥ sāmāni jajñire ity-ādi-śruteḥ evam
api śāstra-yonitve'pi \| mūrkha-bālau tu bāliśau iti kośāt \| anamraṁ
sarveśvaram eṣa sarveśvaraḥ iti śruteḥ \| ity artha iti \| sa sarvavettā
na hi tasya vettā ity-ādi śruteḥ \| paṇḍitair manyata iti paṇḍitamānīnam
\| ṇinir atra pratyayaḥ \| kṛṣṇaṁ kṛṣir bhū vācakaḥ śabdaḥ
ity-ādi-śruteḥ \| tathāpi parabrahmatve'pi \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ paratrāpi,
viśeṣatas tu tatra vācālaṁ vācā vacanatvena alaṁ bhūṣaṇaṁ priyambadam,
bāliśaṁ valituṁ śilaṁ yasya tad vāli tathā-bhūtaṁ śaṁ kalyāṇaṁ yasmāt,
stavdham ajñaṁ stavdhaṁ jaḍaṁ mātīti stavdhamaṁ cit tasya jñā avavodho
yasmāt \| athavā, stavdhānāṁ jaḍānāṁ mā lakṣmīr yasmāt, lākṣmīs tu
cetana-rūpā tat stavdhamaṁ brahma tat tvena jñā jānaṁ yasya, ata eva
paṇḍitānāṁ mānaṁ sammānam asyāstīti tathā paṇḍitān kṛṣṇa-tattva-jñān
mānayituṁ śīlam yasyeti vā \|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vācālaṁ
satarka-karkkaśa-karmavādāvatāraṇādy abhiprāyeṇa, gopā iti nikṛṣṭatvam,
me trilokīśvararyety utkṛṣṭataratvaṁ durmadabhareṇa sūcitam,
ataevātroktaṁ me iti \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vācālam ity-ādikaṁ
satarka-karkaśa-karmavādātaraṇādy abhiprāyeṇa gopā iti nikṛṣṭatvaṁ me
trilokīśvarasyeti durmada-bhareṇa sūcitam anyat taiḥ tatra stuti-pakṣe
vācālam iti vācā hetunā alaṁ samartha ity evārthaḥ \| matvarthīyaniś
pratyayasya nindāyām evābhidhānāt śiśuvad iti bāliśaḥ śavake mūrkha iti
viśva-prakāśāt brahmavidāṁ mānanīyam iti tat kartṛko māno vidyate
yatreti \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vācālaṁ
mīmāṁsāsāṅkhyānabhimataviruddhabahubhāṣiṇam \| bāliśaṁ mūrkhaṁ anadhīta
tattacchāstratvād iti bhāvaḥ \| stabdhaṁ
svapituragrepyatidhārṣṭyāddurvinītam \| ajñaṁ nityagocāraṇāt kim apy
ajānantaṁ atha ca paṇḍitasmanyaṁ martyaṁ manuṣyamāśritya me
devasyāpriyaṁ cakruḥ, vastvarthaś ca vācayā sarasvatyā alaṅkṛto bāliśo
murkhā 'pi yasmāttam vācā śabdaṣṭāvanto 'yam \| stabdhaṁ
vandyasyānyasyābhāvādanamram nāstijño yasmāttaṁ paṇḍitakartṛko māna
ādaro vartate yasya tam \|\|5\|\|

**\...**

**\|\| 10.25.6 \|\|**

eṣāṁ śriyāvaliptānāṁ kṛṣṇenādhmāpitātmanām \|

dhunuta śrī-mada-stambhaṁ paśūn nayata saṅkṣayam \|\|

**śrīdhara-svāmī (bhāvārtha-dīpikā) :** avaliptānāṁ mattānām \|
ādhmāyitātmanāṁ bṛṁhita-dehānām \| dhunutāpanayata \| śrī-madena yaḥ
stambho garvas tam \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhamatīty ādhmāḥ sa
ivācaratīty ādhmāyate tataḥ karmaṇi ktaḥ ādhmāyitaḥ bṛṁhito vardhita
ātmā deho mano vā yeṣāṁ te teṣām \| stambhaḥ sthūṇā-jaḍatvayoḥ \|
abhimāne rodhake ca iti śaśvataḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ paratrāpi
viśeṣatas tu vācālaṁ vācā vacanatvena alaṁ bhūṣaṇaṁ priyamvadam, vāliśaṁ
valituṁ śīlaṁ yasya tad vāli tatrābhūtaṁ śaṁ kalyāṇāṁ yasmāt, stabdha
jñaṁ stabdhaṁ jaḍaṁ mātīti stabdhamaṁ cit tasya jñā avavodho yasmāt \|
athavā, stabdhānāṁ jaḍānāṁ mā lakṣmīr yasyāt lakṣmīstu cetana-rūpā tat
stabdhamaṁ brahma tatvena jñā jānaṁ yasya, ata eva paṇḍitānāṁ sammānam
asyātīti tathā paṇḍitān kṛṣṇatattvajñān mānayituṁ śīlaṁ yasyeti vā
\|\|6.33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ duvṛty atiśayārthaṁ
teṣāṁ tenātmanas teṣu roṣabharaṁ ca bodhayitvā adhunā kṛtyam
ādiśati---eṣām iti \| kṛṣṇena hetunā śriyā vividha-dhanādi-sampadā
paśuvarga-lakṣaṇa-lakṣmyā vā mattānām ity antara---vṛṁhita-dehānāṁ ceti
bāhyaṁ sukhaṁ darśitam \| yad vā, śrīmattānāṁ lakṣaṇaṁ dhmāpitātmanām
iti, tatra ca kṛṣṇeti tat kṛta-gopālanādinā kṣīrādy upabhoga-sampatter
iti bhāvaḥ \| bhakti-lakṣmyā samṛddhānām iti tayādhyāyita-svābhāvānāṁ
kija-premāgnidāhita-cittānāṁ ceti tattvārthaḥ \|
dhmā-śabdāgni-saṁyogayoḥ ity asmāt, kathaṁ dhunavāmety apekṣāyām
āha---paśūn samyak kṣayaṁ nayata, paśūnām eva śrī-mad ahetutvāt sarvān
eva tān ativṛṣṭyā mārayatety arthaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ durvṛty atiśayārthaṁ
teṣāṁ doṣaṁ tenātmanaṁ tepu roṣa-bharaṁ ca bodhayitvā adhunā kṛtyam
ādiśati, eṣām iti \| kṛṣṇena hetunā śriyā paśu-varga-lakṣaṇa-lakṣmyā
mattānām ity anantaraṁ bṛṁhita-dehānāṁ ceti bāhyaṁ sukhaṁ darśitaṁ tatra
tatra ca kṛṣṇeneti tat kṛta-gopālanādinā kṣīrādy upa-bhoga-sampatter iti
bhāvaḥ \| anyat taiḥ tatra dhamanaṁ nāma satejaskīkaraṇaṁ tac ca
bṛṁhaṇatāt paryakaṁ ṇic prayogas tu teṣāṁ kartṛtvaṁ kṛṣṇasya
hetu-kartṛtvam ity apekṣyayeti jñeyam \| yad vā, svataḥ śriyā sagarvāṇāṁ
viśeṣātaḥ kṛṣṇena satejaskīkṛta-cittānām ity arthaḥ bhakti-lakṣmyā
samṛddhānāṁ tathā tayaivojvalita-cittānām iti tattvārthaḥ kathaṁ
dhunavām ety apekṣāyām āha---paśūn samyak kṣayaṁ nayata paśūnām eva
śrīmad ahetutvāt tattvārthe samyak nivāsaḥ svāsthyam ity arthaḥ
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svataḥ śriyāvaliptānāṁ viśeṣataḥ
śrī-kṛṣṇena sa-tejasvī-kṛta-cittānām ity arthaḥ \|\|6.9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evam uttaratrāpi, viśeṣastu
vācā vacasā alam iti-pragalbham, alaṁ bhūṣaṇaṁ priyamvadam iti vā \|
vāli valituṁ śīlam asya tathābhūtaṁ śaṁ kṣemaṁ yasmāt \| stabdhaṁ jaḍaṁ
māti cetayati stabdhamā, jñā avarodho yasmāt \| ataḥ paṇḍitebhyo'pi
sarvajñebhyo'pi māninaṁ sarvajñeśvaram \|\|6.33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abaliptānāṁ mattānāṁ
yataḥ kṛṣṇena dhmāpitaḥ satejaskīkṛta ātmā mano yeṣāṁ, vastvarthaś ca
śriyā candanacarcayeva avaliptānāṁ liptāṅgānāṁ śrīmān yaḥ khalvastambhaḥ
jāḍyābhāvastaṁ dhunuta dūrīkuruta \| tena tathā varyatha yathā teṣāṁ
śītajanitastambha auṣṇyanivartako bhaved ity arthaḥ \| tathā paśūn
dhunuta śītena kampayata \| tataś ca kṛṣṇena govardhane uddhṛte sati
saṅkṣayaṁ samyak nivāsaṁ tattalaṁ nayata \|
atisukhadagovardhanatalanivāsaṁ pratinayane yuyam eva kāraṇī bhavatety
arthaḥ \|\|6\|\|

**\...**

\|\| 10.25.7 \|\|

ahaṁ cairāvataṁ nāgam āruhyānuvraje vrajam \|

marud-gaṇair mahā-vegair nanda-goṣṭha-jighāṁsayā \|\|

**śrīdhara-svāmī (bhāvārtha-dīpikā) :** bibhyatas tān praty āha---ahaṁ
ceti \| anuvraje anvanantaram evāgamiṣyāmi \| marud-gaṇair deva-gaṇaiḥ
saha \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bibhyataḥ bhītān \| tān
meghān \| nāgaṁ gajaṁ nāgau gaja-bhujagamau iti halāyudhaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tatrāsmākam alpānāṁ
kā śaktiḥ ? tatrāha---ahaṁ ceti \| anuvraje yuṣmat paścād evāgacchāmi,
airāvatam āruhyeti \| yuṣmākaṁ jalābhāve sati nijakareṇa jalam uddhatya
sāhāyyaṁ kariṣyatīti bhāvaḥ \| marudgaṇeḥ---ekonapañcāśād vābhir vargaiḥ
saha, nandaḥ śrī-bhagavat pitā tasya \| yad vā, nandati bhagavad bhaktyā
hṛṣyati nandayati jagat santoṣayīti vā nandaṁ yad goṣṭha tasya
jighaṁsayeti \| goṣṭha eva varṣaṇīyam, na tu madhupuryām iti sūcitam,
anyathā mahābaliṣṭha-kaṁsato bhayāpattiḥ \| ata eva duḥsaṁṅklpena
yātrāyām amaṅgalam eva vṛttam iti jñeyam \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** airāvatam āruhyeti \|
yuṣmākaṁ jala-bhāve sati so\'yaṁ sāhāyyaṁ kāriṣyatīti bhāvaḥ \|
nanda-goṣṭheti tatraiva varṣaṇīyaṁ na tu madhu-puryām iti ca saha
kaṁsenāpi maitrī-cikīrṣayā sūcitaṁ jighāṁsayā jigamayiṣayeti
tāttviko\'rthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bibhyatastān praty
āha---ahaṁ ca anuvrajāmi jighāṁsayā jigāmiṣayeti vastvarthaḥ \|\|7\|\|

**\...**

\|\| 10.25.8 \|\|

**śrī-śuka uvāca---**

itthaṁ maghavatājñaptā meghā nirmukta-bandhanāḥ \|

nanda-gokulam āsāraiḥ pīḍayām āsur ojasā \|\|

**śrīdhara-svāmī (bhāvārtha-dīpikā) :** maghavatā indreṇa nirmuktaṁ
bandhanaṁ yeṣāṁ te \| pralayābhiprāyeṇa baddhā āsan \| tadā
nirmukta-bandhanāḥ santa āsārair dhārāsaṁpātaiḥ pīḍayām āsuḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pralayābhiprāyeṇa pralaya
eva teṣāṁ nirmuktir na tv anyadety abhiprāyeṇa \| nirmukta-bandhanā
vigalita-jala-stambhāḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gokulaṁ gavāṁ kulaṁ
brajaṁ tatratyān sarvān evety arthaḥ \| ojasā veheha nijabalena vā
\|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ojasā balena \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirmuktā bandhanā iti ye
khalvaikārṇavīkaraṇapaṭavaḥ pralayakāla eva nirmucyante \| te 'pi meghā
kopena luptavivekatvādapariṇāmadarśinendreṇa mocitāḥ \|\|8\|\|

**\...**

**\|\| 10.25.9 \|\|**

vidyotamānā vidyudbhiḥ stanantaḥ stanayitnubhiḥ \|

tīvrair marud-gaṇair nunnā vavṛṣur jala-śarkarāḥ \|\|

**śrīdhara-svāmī (bhāvārtha-dīpikā) : stanayitnubhir** aśanibhiḥ \|
**stananto** garjantaḥ \| **marud-gaṇair** āvaha-pravahādi-vāyu-samuhair
**nunnāḥ** preritāḥ \| **jala-śarkarā** jalopalāḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : stanayitnur** megha-śabdo
meghe vraje taḍid-dhvanau iti dharaṇiḥ \| aśanibhiḥ vajraiḥ, dambholir
aśanir dvayoḥ ity amaraḥ \|

> pravaho nivahaś caiva vivaha udvahas tathā \|
>
> saṁvahāvaha-parāvahā ity ete marutāṁ gaṇāḥ \|\| iti \|

*jalopalāḥ* vāyunā ghanībhūta-jalamaya-pāṣāṇāḥ, karakā ity arthaḥ
\|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pīḍana-prakāram
āha---**vidyotamānā** iti dvābhyām \| viśeṣeṇa dyotamānā ity-ādinā
vidyud-ādīnām ānantyam uktam \| **tīvrair** ity asya pūrveṇāpy anvayaḥ
\| jalāni śarkarāś ca karakāḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pīḍana-prakāram
āha---**vidyotamānā** iti dvābhyām \| viśeṣeṇa dyotamānā ity-ādinā
vidyud-ādīnām iti bāhulyaṁ bhīṣaṇatvaṁ ca sūcitaṁ **stanayitnubhir**
garjadbhir aṁśa-viśeṣaiḥ \| **tīvrair** ity asya pūrveṇāpy anvayaḥ \|
**jalāni śarkarāś** ca tadīyāḥ karakāḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : stanayitnubhir** aśanibhiḥ
**stanantaḥ** garjantaḥ \| **marud-gaṇaiḥ** saha āvaha-pravahādyaiḥ
nunnāś cālitā **jala-śarkarā** jalopalān **vavṛṣuḥ** \|\|9\|\|

**\...**

**\|\| 10.25.10 \|\|**

sthūṇā-sthūlā varṣa-dhārā muñcatsv abhreṣv abhīkṣṇaśaḥ \|

jalaughaiḥ plāvyamānā bhūr nādṛśyata natonnatam \|\|

**śrīdhara-svāmī (bhāvārtha-dīpikā) : sthūṇā**vat **sthūlāḥ** \|
**abhreṣu** muñcatsu satsu \| **natonnataṁ** nimnam unnataṁ
tad-viparītaṁ yathā bhavati, tathā **bhūr nādṛśyata** \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sthūṇā stambhe gṛhasya ca
iti medinī \| plāvyamānā chādyamānā \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sthūṇā gṛha-stambho
loha-pratimā stambho vā tadvat sthūlāḥ, plāvyamānā bhūrabhūt \| yad vā,
plāvyamānā satī bhūr nādṛśyata, ato natonnataṁ ca sthūlaṁ nādṛśyatety
arthaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sthūṇā gṛha-stambhāḥ tadvat
sthūlāḥ plāvyamānā satī bhūr nādṛśyata ato natonnataṁ ca sthūlann
ādṛśyatety arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** plāvyamānā bhūr abhūt \| ata eva
natonnataṁ sthalaṁ nādṛśyata \|\|10.11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sthūṇā stambhe'pi veśmani
ity amaraḥ \| sthūṇāvat sthūlā abhreṣu varṣatsu plāvyamānā bhūr abhūt \|
tataś ca natonnataṁ sthalaṁ nādṛśyata \|\|10.11\|\|

**\...**

**\|\| 10.25.11 \|\|**

aty-āsārāti-vātena paśavo jāta-vepanāḥ \|

gopā gopyaś ca śītārtā govindaṁ śaraṇaṁ yayuḥ \|\|

**śrīdhara-svāmī (bhāvārtha-dīpikā) :** jāta-vepanā jāta-kampāḥ
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaraṇaṁ rakṣakam
\|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jātavepanā iti, śītārtā
iti ca, paśvādānnāṁ sarveṣām api viśeṣaṇam \| tatra paśūnāṁ
śītādhikyenādau nirdeśaḥ, ata eva teṣāṁ prāk śaraṇayāna-prakāraṁ
viśeṣato vakṣyati \| ity-ādikaṁ ca sarvaṁ śrī-bhagavato
govardhanoddharaṇa-krīḍecchayaiva \|

yad vā, śrīmad asya paramānartha-hetutā-pradarśanārtham, anyathā
bhagavat priyāṇāṁ teṣāṁ tat tad asambhavāt \| gavām indraṁ
svāmi-pravaram \| yad vā, gāḥ svāmitvena pālyatvena ca vindatīti tathā
tam, atas taṁ śaraṇaṁ yayuḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jātavepanā iti śītārtā iti ca
paścādīnāṁ sarveṣām api viśeṣaṇam atra paśūnāṁ bahisthatvenādau nirdeśaḥ
bahistha-prāyatvena tat-paścād gopānām antaḥstha-prāyatvena gopīnām iti
vivecanīyam ity-ādikaṁ ca sarvaṁ śrī-bhagavato
vraja-jana-prema-vardhana-govardhanoddharaṇa-krīḍecchayaiva śakrādīnāṁ
śrī-madasya paramānartha-hetutā-pradarśanecchayā ca anyathā
bhagavat-priyāṇāṁ teṣāṁ tat-tad-asambhavāt \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.25.12 \|\|**

śiraḥ sutāṁś ca kāyena pracchādyāsāra-pīḍitāḥ \|

vepamānā bhagavataḥ pāda-mūlam upāyayuḥ \|\|

**śrīdhara-svāmī (bhāvārtha-dīpikā) :** tatra paśūnāṁ yānaṁ viśinaṣṭi,
śira iti \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra teṣu go-gopa-gopīṣu
madhye \| paśūnāṁ gavām \| yānaṁ dhāvitvā bhagavat-samīpe gamanam \|
kāyena sva-dehena \| śiraḥ tirovidhāyāgra-pādayoḥ kṛtvā, sutān vatsāṁś
ca nijādhoṭhara-bhāge kṛtvety arthaḥ \| pāda-mūlaṁ caraṇa-samīpam,
tat-pārśvam iti yāvat \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pracchādya prayāsena
pracchada-paṭa-rūpeṇa vā ācchādya, prasādyeti pāṭhe\'pi sa evārthaḥ \|
bhagavataḥ sva-pālanādinā nijāśeṣaiśvaryaṁ dīna-vātsalyādi-nija-guṇān vā
prakaṭayataḥ, ataḥ pāda-mūlam upāyayuḥ, atyanta-nikaṭaṁ prāptāḥ,
snehabhareṇa tad rakṣaṇecchayaiveti tattvārthaḥ \| evaṁ ca bhagavataḥ
parama-sneha-viṣayasyety arthaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pracchādya prayāsena
chādayitvā \| nanu, katha te tādṛśa-jñānā jātās tatrāha---bhagavataḥ
alaukika-guṇatvāt teṣām api tādṛśa-prabhāva-dayādi-guṇavat tayā sphurata
ity arthaḥ \| ataḥ pāda-mūlam upāyayuḥ atyanta-nikaṭaṁ prāptāḥ
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śira iti ato vrajastha-paśūnām api
tādṛśaṁ jñānaṁ sūcitam \|\|12.15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śirāṁsi ca sutā vatsāś ca
tān kāyenaivācchādya \|\|12\|\|

**\...**

**\|\| 10.25.13 \|\|**

kṛṣṇa kṛṣṇa mahā-bhāga tvan-nāthaṁ gokulaṁ prabho \|

trātum arhasi devān naḥ kupitād bhakta-vatsala \|\|

**śrīdhara-svāmī (bhāvārtha-dīpikā) :** gopa-gopīnāṁ prārthanām
āha---kṛṣṇa kṛṣṇeti \| tvam eva nātho yasya tad gokulaṁ gavāṁ kulaṁ
vaṁśaṁ no 'smāṁś ca devād indrāt trātuṁ rakṣitum arhasi \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asmākaṁ devān na tu tavety
arthaḥ \| bhakta-vatsaleti dayotpādanārthā sambuddhiḥ, tadānīṁ gopāḥ,
anena sarva-durgāṇi \[10.8.16\] ity-ādi gargoktiṁ smṛtvā śrī-kṛṣṇam
evārthayāmāsur ity āha---kṛṣṇeti \| sarva-duḥkhākarṣaṇābhiprāyeṇa \|
ārtyā vīpsā \| he mahā-bhāga ! asmākaṁ parama-bhāgya-rūpa ! gokulaṁ
gavāṁ samūhaṁ \| prākṛto\'pi pumān ekām api gāṁ yathā-balaṁ rakṣituṁ
prayatate, tvaṁ tu prabhur asi sarvathā sarvataḥ sarvān rakṣituṁ
samarthaḥ \| kāliya-mardanādau tavālaukikaṁ prabhutvam asmābhir
anubhūtatvam ity āhuḥ---he prabho iti \|

nanu deveṣu sva-śakti-darśanaṁ nocitaṁ, tathā *māpamadādhakārattvāt* (?)
tatrāhuḥ---he bhakta-vatsala ! bhakta-jana-rakṣaṇārthaṁ tava na kim apy
akṛtyam astīti \| arjuna-ratha-sārathitvasya vakṣyamāṇatvād iti bhāvaḥ
\|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇa kṛṣṇeti vīpsā
śītārtyā jihvākarṣaka tan-nāma-svabhāvād vā \| tatra ca kṛṣṇeti
saṁjñā-mātrāpekṣayā sarva-duḥkha-karṣaṇābhiprāyeṇa vā \| he
mahā-bhāgeti---sapta-daśādhyāyānte dāvāgni-mokṣaṇa-prasaṅge vyākhyātam
eva \|

yad vā, mahān bhāvo bhāgyaṁ yasya, tac ca tat, yatas tvan-nāthaṁ ceti
no'smākaṁ gokulaṁ vrajam eva vā sarvaṁ trātum arhasi \| tat-trāṇe'smākaṁ
svata eva trāṇa-siddheḥ \| yad vā, no'smāṁś ca devāt indrāt,
tan-nāmāgrahaṇaṁ dveṣeṇa pāpa-buddhyā vā \|

yad vā, devāt tatrāpi kupitād iti tat-kṛtopadravo'tra sāmānya-manuṣyair
asmābhiḥ parihartuṁ na śakyata iti tvam eva trātuṁ yogyo'sīty arthaḥ \|

nanu, tarhi tatra mamāpi kā śaktiḥ ? tatrāha---he prabho !
sarva-śakti-yukteti, kāliya-mardanādau tavālaukika-śakti-darśanād iti
bhāvaḥ \|

nanu, deveṣu nija-śaktiṁ darśayituṁ nopayujyeta ? tatrāha---he
bhakta-vatsaleti \| bhaktārthaṁ tavākṛtyaṁ na kiñcid astīty arthaḥ \|
dāvādi-bhayena pūrvaṁ bhagavantaṁ baladevaṁ ca prati vijñāpitam asti,
adhunā ca kevalaṁ śrī-bhagavantaṁ praty eva prārthanam asyā mahā-vipadas
tenaiva nistāra-sambhavāt \| kiṁ vā, tasminn evāty antika-snehabharāt
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇeti \|
sarva-duḥkhākarṣaṇābhiprāyeṇa \| ārtyā vīpsā \| he mahā-bhāga ! asmākaṁ
parama-bhāgya-rūpa ! no\'smākaṁ gokulaṁ gavāṅ kulaṁ vraja eva vā sarvaṁ
trātum arhasi \| yad vā, no'smāṁś ca devād indrāt tan-nāmāgrahaṇaṁ
dveṣeṇa pāpa-buddhyā vā \| yad vā, devāt tatrāpi kupitāt iti
tat-pratīkārāsamarthān asmān tvam eva trātuṁ yogyo'sīty arthaḥ \|

nanu, deveṣu nija-śaktīr darśayituṁ no yujyeta, tatrāha---he
bhakta-vatsaleti \| bhaktārthaṁ tavākṛtyaṁ na kiñcid apīty arthaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anena sarva-durgāṇi yūyam
añjas tariṣyatha \[10.8.16\] iti gargoktim anusmṛtya
etādṛśa-mahā-vipattau śrī-nārāyaṇa eva kṛṣṇam āviśyāsmān rakṣatīti
viśvastā gopāḥ prārthayante---kṛṣṇeti \| devād indrāt \|\|13\|\|

**\...**

**\|\| 10.25.14 \|\|**

śilā-varṣātivātena hanyamānam acetanam \|

nirīkṣya bhagavān mene kupitendra-kṛtaṁ hariḥ \|\|

**śrīdhara-svāmī (bhāvārtha-dīpikā) :** vijñāpanāt pūrvam eva
kupitenendreṇa kṛtaṁ tad varṣaṁ mene \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gopa-vijñāpanāt pūrvam eva
tad-varṣam indra-kṛtaṁ mene nitya-bhagavat-pārṣadānām apy etādṛśa-kaṣṭaṁ
līlā-śaktyā premānanda-rasasyotkarṣeṇāsvādanārtham upasthāpitaṁ
lobhavatāṁ bubhukṣūṇāṁ kṣut-kaṣṭam iva sukhidarkatvāt sukhātmakam eveti
jñeyam \| acetanaṁ niḥsaṁjñam \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** acetanaṁ mūrchita-prāyaṁ
yathā syāt tathā hanyamānyanaṁ nirīkṣya sākṣād dṛṣṭvā \| mene jñātavān,
yato bhagavān sarvajñaḥ \| hariḥ sarva-duḥkha-doṣa-harteti
vakṣyamāṇa-govardhana-dhāraṇena gokula-duḥkha-haraṇaṁ
śatru-darpa-haraṇaṁ ca sūcitam \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śilā-varṣa-yuktenātivātena \|
pāṭhāntare śilā-varṣasya nipātena hanyamānam, ata eva acetanaṁ
mūrchita-prāyaṁ gokulam iti \| prakaraṇāt kṛtam kṛtim \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kupitenendreṇa kṛtaṁ tad
varṣaṁ vijñāpanāt pūrvam eva mene bhagavan-nitya-pārṣadānām api
tat-tat-kaṣṭaṁ līlā-śaktyaiva premānanda-rasasyotkarṣeṇāsvādanārtham
upasthāpitaṁ lobhavatāṁ bubhukṣūṇāṁ kṣut-kaṣṭam iva sukhodarkatvāt
sukhātmakam eveti jñeyam \|\|14\|\|

**\...**

**\|\| 10.25.15 \|\|**

apartv aty-ulbaṇaṁ varṣam ativātaṁ śilā-mayam \|

sva-yāge vihate\'smābhir indro nāśāya varṣati \|\|

**śrīdhara-svāmī (bhāvārtha-dīpikā) :** kathaṁ mene tad āha---apartv iti
\| apagata ṛtur yasya tad varṣam \| atiśayito vāto yasmiṁs tad ativātam
\| śilā-mayaṁ śilā-pracuram \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra varṣaṇe \| tena
pratīkāreṇa \| lokeśa-mānināṁ lokeśā vayam ity abhimānavatām \| tamaḥ
ajñānam \| abhipraiti abhiprāya-viṣayaṁ karoti \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paścāt krodhāveśena
svasmin svayam eva \| kiṁ vā, śvāsanārthaṁ gopān praty uvāca---apatv
ity-ādi-caturbhir iti jñeyam \| ity uktvety agre vakṣyamāṇatvat \|
asmābhir iti bahutvaṁ śrī-nandādy-apekṣayā śatru-mada-bhañjanārthaṁ
nija-prauḍhatā-prakaṭanena vā \| nāśāya goṣṭhasya \| tattvatas tu
nija-madasyaiva \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** paścāt krodhāveśena sva-gatam
uvācety āha---apartv ity-ādi-pañcakena \| ity uktveti pareṇānvayāt
pṛthak tu vyākhyāyate \| varṣaṁ varṣatīti tapas tapyata itivad varṣaṁ
karotīty arthaḥ \| asmābhir iti bahutvaṁ śrī-nandādy-apekṣayā
śakra-mada-bhañjanārthaṁ nija-prauḍhi-prakaṭanena vā nāśāya goṣṭhasya,
tattvatas tu nija-madasyaiva \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kupitendra-kṛtaṁ matvā
svagatam uvāca---apartv iti pañcakam \| bhagavān evety āha---apagata
ṛtur yasya tad varṣaṁ śilāmayaṁ śilā-pracuraṁ \|\|15\|\|

**\...**

**\|\| 10.25.16 \|\|**

tatra pratividhiṁ samyag ātma-yogena sādhaye \|

lokeśa-mānināṁ mauḍhyād dhariṣye[^79] śrī-madaṁ tamaḥ \|\|

**śrīdhara-svāmī (bhāvārtha-dīpikā) :** tatra pratijñā-pūrvakaṁ
govardhanoddharaṇam āha---tatreti \| tatra pratividhiṁ pratīkāraṁ
sva-sāmarthyena sādhayiṣyāmi \| tena ca mauḍhyāl lokeśa-mānināṁ
śrī-mada-lakṣaṇaṁ tamo hariṣyāmi \| bahu-vacanena varuṇādīnām abhipraiti
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra varṣaṇe \| tena
pratīkāreṇa \| lokeśa-mānināṁ lokeśā vayam ity abhimānavatām \| tamaḥ
ajñānam \| abhipraiti abhiprāya-viṣayaṁ karoti \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asatāṁ śrī-madena
duśceṣṭitānām \| anyat tair vyākhyātam \|

yad vā, śrī-madaṁ hariṣya ity atra hetum āha---hi yataḥ surāṇāṁ īśo'ham
iti viśeṣeṇa smayo garvo nopakalpate yogyo na bhavati, yataḥ
sad-bhāva-yuktānām \| ataḥ śrīmadenāsatām api teṣāṁ hitam eva
kariṣyāmīty āha---matta iti \| praśamāya prakṛṣṭaḥ śamaḥ śāntiḥ sukhaṁ
vā \| kiṁ vā, śamo man-niṣṭhatā buddheḥ \[bhā.pu. 11.19.36\] iti
śrī-bhagavad-uktyā tan-niṣṭhatā-buddhitā tasmai bhavati \| asatām iti
śakra-duśceṣṭitābhiprāyeṇa \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asatāṁ śrī-madena
duśceṣṭitānām \| anyat taiḥ \|

yad vā, śrī-madaṁ hariṣya ity atra hetum āha---hi yataḥ surāṇāṁ īśo'ham
iti viśeṣeṇa smayo garvo nopakalpate yogyo na bhavati, yataḥ
sad-bhāva-yuktānām \| ataḥ śrīmadenāsatām api teṣāṁ hitam eva
kariṣyāmīty āha---matta iti \| nānyataḥ mad-aiśvarya-sphūrtāv eva
tādṛśa-yogyatvād iti bhāvaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātma-yogena yogamāyākhyayā
svābhāvika-śaktyety arthaḥ \| lokeśa-māninām iti bahutvaṁ
tad-daṇḍenānyeṣām api śikṣābhiprāyeṇa matta eva nānyataḥ \|\|16.17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**pratividhiṁ pratīkāram
ātmano yogena yoga-māyayā lokeśa-mānināṁ śrī-mada-lakṣaṇaṁ tamo
hariṣyāmi \| bahu-vacanaṁ varuṇādīn apy abhipraiti \|\|16\|\|

**\...**

**\|\| 10.25.17 \|\|**

na hi sad-bhāva-yuktānāṁ surāṇām īśa-vismayaḥ \|

matto\'satāṁ māna-bhaṅgaḥ praśamāyopakalpate \|\|

**śrīdhara-svāmī (bhāvārtha-dīpikā) :** nanu devāḥ sāttvikās
tvad-bhaktāś ca kutas teṣāṁ tamaḥ ? tatrāha---na hīti \| sad-bhāvaḥ
sattvaṁ mad-bhaktir vā tad-yuktānāṁ surāṇām īśā vayam iti vismayo garvo
hi yasmān na ghaṭate'to'santas te \| kiṁ ca, teṣāṁ māna-bhaṅgo'nugraha
evety āha---matta iti \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gopā āśaṅkante---nanv iti
\| asatsu daṇḍam āha---kiṁ ceti \| teṣām asatāṁ
tyakta-sattva-svabhāvānāṁ mattaḥ mat-sakāśāt praśamāya garvābhāvāya
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asatāṁ śrīmadena
duśceṣṭitānām \| anyat tair vyākhyātam \|

yad vā, śrī-madaṁ hariṣya ity atra hetum āha---hi yataḥ surāṇām īśo\'ham
iti viśeṣeṇa smayo garvaḥ, nopakalpate yogyo na bhavati, yataḥ
sad-bhāva-yuktānām \| ataḥ śrī-madenāsatām api teṣāṁ hitam eva
kariṣyāmīty āha---matta iti \| praśamāya prakṛṣṭaḥ śamaḥ śāntiḥ sukhaṁ
vā \| kim vā, śamo man-niṣṭhatā buddheḥ \[bhā.pu. 11.19.36\] iti
śrī-bhagavad-uktyā tan-niṣṭha-buddhitā tasmai bhavati \| asatām iti
śakra-duśceṣṭitābhiprāyeṇa \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asatāṁ śrī-madena
duśceṣṭitānām \| anyat taiḥ \|

yad vā, śrī-madaṁ hariṣya ity atra hetum āha---hi yataḥ surāṇāṁ īśo'ham
iti viśeṣeṇa smayo garvo nopakalpate yogyo na bhavati yataḥ
sad-bhāva-yuktānām \| ataḥ śrīmadenāsatām api teṣāṁ hitam eva
kariṣyāmīty āha---matta iti \| nānyataḥ mad-aiśvarya-sphūrtāv eva
tādṛśa-yogyatvād iti bhāvaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na caivam
indrāyātikṣudrāya atikṣodīyase'haṁ spardhe, kintu tasya
mad-bhaktasyodbhūtaṁ doṣaṁ kṛpayaiva cikitsann asmīty āha---na hīti \|
sad-bhāvaḥ sattvaṁ mad-bhaktir vā tad-yuktānāṁ surāṇām īśā vayam iti
viśiṣṭaḥ smayo garvo hi yasmān na ghaṭate, tasmāt samprati asan-mārge
sthitatvād asatāṁ teṣāṁ mānasyādarasya bhaṅga eva praśamāya
garva-rogasyopaśāntyai \|\|17\|\|

**\...**

**\|\| 10.25.**18 \|\|

tasmān mac-charaṇaṁ goṣṭhaṁ man-nāthaṁ mat-parigraham \|

gopāye svātma-yogena so \'yaṁ me vrata āhitaḥ \|\|

**śrīdhara-svāmī (bhāvārtha-dīpikā) :** gopāye rakṣiṣyāmi \| kiṁ ca,
so'yaṁ me mayā vrato niyamaḥ saṅkalpo vā āhito dhṛta ity arthaḥ
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasmāt goṣṭhaṁ
mac-charaṇaṁ tasmāt gopāya iti \| ātmanepadam ārṣam \| ahaṁ śaraṇaṁ
rakṣitā yasya tat tathā \| māṁ nāthate, kṛṣṇa kṛṣṇa mahā-bhāga \[bhā.pu.
10.17.23\] ity evaṁ prārthayate \| rakṣārtham iti man-nāthaṁ, nāth
yācñādiṣu \| ahaṁ parigraho mūlaṁ yasya tat tathā \|
patnī-svīkāra-śapatha-mūleṣv api parigrahaḥ iti yādavaḥ \| yad vā,

> mahiṣī ca suto bhrātā mātulaḥ śyālakas tathā \|
>
> mantrī dūtaś ca senā ca sarva ete parigrahāḥ \|\| iti vararuci-koṣāt
> \|

mama parigrahā mat-parigraha iti tatpuruṣo vā \| atra prakṛter vikṛter
vāpi hy ekadā pratipādane prakṛter vācakaḥ saṅkhyāṁ gṛhṇāti vikṛter na
tu iti nyāyasyāniyatatvam bodhyate \| rakṣaṇe nija-dārḍhyam āha---kiṁ
ceti \| so'yaṁ vraja-rakṣaṇa-rūpaḥ \| niyamaḥ aparityājya-dharmaḥ \|
niyamatve prāg-varṣa-pīḍā kuto na vāritety āśaṅkā-sambhavād
āha---saṁkalpo veti \| idānīm eva saṅkalpitaḥ \| ity artha iti \|
dhārito na tu sthāpita iti \| ādadhāteḥ sthāpanārthatvasyādhānādi-pade
prasiddhatvād iti bhāvaḥ \| yad vā, sa mad-buddhi-sthaḥ \| ayaṁ
pratyakṣa-bhūto govardhana eva me vrato jaya-sthambha āhitaḥ sthāpita
ity arthaḥ \| saṅkalpe vijaya-stambhe niyame ca vrataḥ smṛtaḥ iti
dharaṇiḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aham eva śaraṇaṁ rakṣitā
yasya tat, yato\'ham eva nātha īśvaro yasya tat, anyathā
mamaivaiśvarya-hāniḥ \| kiṁ ca, mama parigrahaṁ kuṭumbam, ato\'kṛtyenāpi
rakṣyam ity arthaḥ \| yad vā, mama śaraṇam āśrayam, mama nāthaṁ
paripālakam \| kutaḥ ? aham eva parigraho na putra-dārādi-sarvaṁ yasya
tat, mad-eka-priyam ity arthaḥ \| sveṣu nimitteṣu \| yad vā,
suśobhanaiśvarya-viśeṣa-saṁvalita-laukika-līlāmayo ya ātma-yogo
nija-śakti-viśeṣaḥ, tena rakṣāmi \|

nanu tenātraiśvarya-viśeṣa-prakaṭaḥ syāt ? tatrāha---so\'yam iti \|
anyathā sakṛd eva prapanno yaḥ ity-ādi-vrata-bhaṅgāpattiḥ \| yad vā,
vrataḥ pratijñā me mayā āhito dṛḍhaṁ dhṛta ity arthaḥ \| etac ca
gopādīnām āśvāsanārthaṁ mahā-vīra-darpodghāṭanaṁ jñeyam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yasmān
mamātma-nirviśeṣatvenāsmac-chabda-kroḍī-kṛtānāṁ
mat-pitr-ādi-goṣṭha-vāsināṁ nāśāyendro varṣati \| tatra ca pratividhiṁ
sampraty eva sādhayiṣyāmi \| tatra cānuṣaṅgitayā lokeśa-mātrāṇāṁ tamo
hariṣye \| tac ca yuktaṁ, tasmād aham eva tad idaṁ goṣṭhaṁ svātma-yogena
asādhāraṇa-svābhāvika-prabhāvena gopāye, sampraty eva gopayiṣyāmi \| na
kevalaṁ sampraty eva, kintu sa pūrva-pūrva-siddhaḥ \| ayaṁ goṣṭhasya
gopana-rūpo mama vrato niyama evāhitaḥ samyak dhṛto vihita ity arthaḥ \|
kīdṛśaṁ goṣṭhaṁ ? tatrāha---aham eva śaraṇaṁ rakṣitā yasya tat \|
yato'ham eva nātha īśvaro yasya tat \| kiṁ ca, mama parigrahaṁ kuṭumbam
ato'kṛtyenāpi rakṣyam ity arthaḥ---

> vṛddhau ca mātāpitarau sādhvī bhāryā sutaḥ śiśuḥ \|
>
> apy akārya-śataṁ kṛtvā bhartavyā manur abravīt \|\| itivat \|

yad vā, mama śaraṇam āśrayaṁ \| mama nāthaṁ paripālakaṁ \| kutaḥ ? aham
eva parigraho dhana-putra-dārādi-sarvaṁ yasya tat, mad-eka-priyam ity
arthaḥ \| ato gopāye iti vartamāna-prayogena svābhāvikatvaṁ vyañjayati
\| ata ātma-yogenety uktam \| ataḥ so'nādi-siddho'yaṁ sampraty api
prāpta iti darśitam \| tatra hetuḥ---ye mama
nitya-narākṛti-līlasyeśvarasyeti vrataḥ pratijñā āhitaḥ sarvāṁśena
dhṛtaḥ, tad evam indrasya mac-charaṇatvādi-viruddha-dharmavan
mac-charaṇādi-rūpa-goṣṭha-vāsināṁ virodhāya pravṛttatvān māna-bhaṅgo'pi
goṣṭha-vāśi-gopanāya yogya iti vivakṣitam \|\|18\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 116: mat-parigraham** ity anena
svasmiṁs tat-parikaratā \| **mac-charaṇam**
ity-ādi-krama-prāpta-bahuvrīhiṇā darśitā \| **so'yaṁ me vrataḥ** ity
anena svasya tad-gopana-vratatā ca \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gopāya iti vartamāna-prayogena
svābhāvikatvaṁ vyañjayati \|\|18.22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, yatas tat-krtam
idam atra saṅkaṭam upasthitaṁ, tasmād gopāye \| mama śaraṇaṁ gṛha-rūpaṁ,
śaraṇaṁ gṛha-rakṣitroḥ ity anekārtha-vargaḥ \| gṛhasyāsyāham eva nātha
ity āha---man-nāthaṁ mama parigrahāḥ pitṛ-bhrātṛ-preyasy-ādayo yatra,
tat na kevalam asmād eva saṅkaṭād gopāye, api tu sarvasmād api saṅkaṭān
mahā-pralaya-kālād apīty āha---sa prasiddho'yaṁ vrato niyamo me mayā
āhito gṛhītaḥ \|\|18\|\|

**\...**

**\|\| 10.25.19 \|\|**

ity uktvaikena hastena kṛtvā govardhanācalam \|

dadhāra līlayā viṣṇuś chatrākam iva bālakaḥ \|\|

**śrīdhara-svāmī (bhāvārtha-dīpikā) :** kṛtvā utkṛtya \| chatrākam
ucchilīndhram \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** utkṛtya uddhṛtya, kṛtī
chedane \| śilīndhra kandalī-puṣpe karake nā jhaṣāntare \| dru-bhede
strī tu vihagī-gaṇḍūpadīmṛdoḥ \|\| iti medinī \| iti ittham \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ekena vāmena, savyena
pāṇinā \[ha.vaṁ. 2.18.31\] iti harivaṁśokteḥ, tathaiva
śrī-mūrtyādi-darśanāc ca, govardhanaṁ svanāmnaiva mahādri-vargeṣu
prasiddham \| yad vā, gavāṁ hita-kṛtyena vikhyātam, na katham api kadāpi
calatīty acalaḥ, taṁ ca taṁ ca, līlayā anāyāsena \| yad vā, kaṭitaṭe
dakṣiṇa-śrīhasta-nyāsādi-bhaṅgī-viśeṣeṇa dadhāra, yato bālakaḥ
kalita-vālyaḥ śrī-nanda-kumāro vā yo viṣṇuḥ, sa iti taddhāraṇe\'pi
bālya-līlādy anatikramaḥ, tena ca bālya-līlā-viśeṣa eva darśitaḥ \|
viśvaṁ vyāpnotīti viṣṇur iti prayāso nirasta eva \| yad vā, bālakaḥ
kaścid yathā chatrākam iti tathāpi sa evārthaḥ \| tatra ca chatrākam ity
anena yathaika-hastena chatrākasya mūla-daṇḍa-dhāraṇena sarvasya
dhāraṇaṁ syāt, tathā śrī-govardhanasya mūlaikabhāgādhāraṇena sarvasyaiva
tasya dhāfraṇaṁ vṛttam iti bodham \| śrī-vaiśampāyanena tv abhipretaṁ
janair alakṣyamāṇena vṛhad ākāreṇa satā tenāya dhṛta iti, tathā ca
harivaṁśe---sa dhṛtaḥ saṅgato meghaiḥ \[ha.vaṁ. 2.18.31\] iti tathā
āpluto\'yaṁ giriḥ pakṣair iti vidyādharoragā gandharvāpsarasaś caiva
vāco muñcata sarvaśaḥ \|\| \[ha.vaṁ. 2.18.37\] iti \| anyathā
sūkṣma-nijakareṇa dhāraṇe svalpa-mātroccātāprāptau tat tad
uktya-saṅgateḥ, tac ca śrī-govardhana-śṛṅgāgrair
meghavad-goghaṭṭana-krīḍārtham eveti jñeyam \| evaṁ vāma-kareṇa līlayā
tad dhāraṇam, vastuto nija-jīvanān apekṣayā tad eka sukhāpekṣakāṇāṁ
vraja-janānāṁ teṣāṁ svakīyāśramabodhanena sukhārtham eva, anyathā teṣāṁ
sarva-nāśato\'pi mahā-duḥkhāpatteḥ \| yad vā, govardhanoccatayaiva
tathātvam, śrī-vigrahasya tu na bṛhattvam evam anyac ca tasya sarvam
evohyam \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ity uktveti \|
mahā-meghārambhād eva govardhana-nikaṭe sarveṣām ānayanam avagamyate
ekena vāmena savyena pāṇineti hari-vaṁśokteḥ kṛtvā chitveti
mūlatordhvataś ca jñeyaṁ mānasa-gaṅgāyā uttarato vicchinnatvāt teṣāṁ
saṁrakṣaṇārthāya dhṛto girivaro mayā so'nnakūṭa iti khyātaḥ sarvataḥ
śakra-pūjitaḥ iti vārāha-prasiddhasya tasya bhāgasyādy api pṛthak
prasiddheḥ na katham api kadācid api calatīty acaladaśleṣaḥ līlayā
anāyāsena---yad vā, kaṭitaṭe dakṣiṇa-śrī-hasta-nyāsādi-bhaṅgī-viśeṣeṇa
dadhāra tathaiva prācīna-śrī-mūrti-darśanāt yato bālakaś chatrakam iva
bālya-līlān atikrameṇaivety arthaḥ \| evam amanāyāso'pi darśitaḥ

nanu, bāla-mūrtes tad dhāraṇādi-saṁniveśaḥ kathaṁ ghaṭate ?
tatrāha---viṣṇuḥ acintya-śaktyaḥ tat tad rūpatve'pi vibhuḥ kṛṣṇa iti
pāṭhe'pi sa evārthaḥ tathaiva hi sahasra-nāma-stotre anirdeśya-vapuḥ
śrīmān amevātmā mahādridhṛk iti \| ato yathecham eva parvatādīnām
ucca-padādi-sthitir jātety arthaḥ \| śrī-vaiśampāyanoktir api ghaṭate,
sa dhṛtaḥ saṅgato meghaiḥ iti \| tathā,

> āpluto'yaṁ giriḥ pakṣair iti vidyādharoragāḥ \|
>
> gardharvāpsarasaś caiva vāco muñcanta sarvaśaḥ \|\| iti \|

tac ca śrī-govardhana-śṛṅgā-gair megha-vargodghaṭṭana-krīḍārtham eveti
jñeyam tatra vraja-kartṛka-darśana-saukaryāya
śrī-kṛṣṇa-kartṛka-dhāraṇa-saukaryāya śobhā-viśeṣāya cedaṁ kalpate
utthāpana-samaye līlā-śaktyānukūlyena parvata-madhyādhobhāgāt vicchidya
kuṭṭimāyamāno mahā-śilā-samuccaya eko madhya-garte sthitaḥ yaṁ
śilā-samuccayam āruhyaṁ yaṁ nimnaṁ parvata-madhya-deśaṁ śrī-hastena
viṣṭabya ca sukhaṁ dadhāreti atra garta-madhye bahir
jala-patanāgamana-nivāraṇādi-samādhāna-śatam api līlā-śaktyānukūlyenaiva
jñeyam tathā ca śrī-hari-vaṁśe

> sa dhṛtaḥ saṅgato meghair giriḥ savyena pāṇinā \|
>
> gṛha-bhāvaṁ gatas tatra gṛhākāreṇa varcasā \|\|

iti eva mvāma-kareṇa līlayā tad dhāraṇaṁ vastutaḥ nija-jīvanān apekṣayā
tad eka-sukhāpekṣakāṇaṁ vraja janānāṁ teṣāṁ svīyāśrama-bodhanena
sukhārtham eva anyathā teṣāṁ sarva-nāśato'pi mahā-duḥkhāpatteḥ evam
anyac ca tasya sarvam evohyam \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti sva-gatam uktvā ekena
hasteneti vāmenaiva yad uktaṁ harivaṁśe---

> sa dhṛtaḥ saṅgato meghair giriḥ savyena pāṇinā \|
>
> graha-bhāvaṁ gatas tatra gṛhākāreṇa varcasā \|\| \[ha.vaṁ. 2.18.31\]

iti chatrākaṁ śilīndhram iva dadhāreti didhīrṣā-samaye
gyoamāyāṁśa-bhūtayā saṁhārikyā śaktyā tāvaty api vṛṣṭir ākāśa eva tathā
sañjahe yathā sva-gṛhālindād ativegena govardhanam uddhartum
abhidrutavato bhagavata uṣṇīṣādi-vāsāṁsy api nātistimitānīti jñeyam
\|\|19\|\|

**\...**

**\|\| 10.25.20 \|\|**

athāha bhagavān gopān he \'mba tāta vrajaukasaḥ \|

yathopajoṣaṁ viśata giri-gartaṁ sa-go-dhanāḥ \|\|

**śrīdhara-svāmī (bhāvārtha-dīpikā) :** yathopajoṣaṁ yathā-sukham
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha parvata-dhṛter anu \|
he'mbeti vikalpena prakṛti-bhāvaḥ \|\|20\|\| \[viśvanātha uddhṛtaḥ\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha
govardhana-dhāraṇānantaram āhati---svasya samyag aprayāsa eva dyotitaḥ,
anyathā sambhāṣaṇāśakteḥ \| he anveti mātur ādau sambodhanaṁ
sneha-viśeṣāt \| yad vā, putra-hetukendrakrodha-vṛṣṭi-dṛṣṭyā, tayā vā
putra-duḥkha-śaṅkayā cintā-duḥkhākulāyāḥ sāntvanārtham \| tataś ca he
tāteti tasya praveśe saty eva tasyāḥ praveśāt \| yad vā,
sarva-goṣṭārtivyagrasya tasyāśvāsanārtham \| yad vā, tayoḥ praveśe saty
eva sarveṣām anyeṣāṁ praveśa-siddher ādau pṛthak tayoḥ sambodhanam \| he
vrajaukasaḥ ! iti yathā ca śrī-harivaśe tenaivoktam---

> śailotpāṭanabhūr eṣā mahatī nirmitā yā \|
>
> trailokyam apy utsahate rakṣituṁ kiṁ punar vrajam \|\| \[ha.vaṁ.
> 2.18.56\] iti \|

girer gartaṁ tan mūlotpāṭana-bhū-bhāgam \| eva dhanāni \| yad vā, gāvo
dhanāni cānyāni ratna-svarṇa-rajatādi-dravyāṇi tat sahitāḥ, go-śabdena
sarva eva paśavo lakṣyante \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he ambe mātur ādau sambodhana
sneha-viśeṣeṇa putra-hetukendra-krodha-vṛṣṭidṛṣṭyā tayā vā
putra-duḥkha-śaṅkayā cintā duḥkhākulāyāḥ sāntvanecchāyā ca \| tataś ca
he tāteti snehānukramāt tasya praveśe saty eva tasyāḥ praveśāś ca
upa-lakṣaṇañcaitat śrī-rohiṇyādīnāṁ he vrajaukaso yathopajoṣam iti yathā
vraje vāsas tathaivātrāpi sampatsyata iti bhāvaḥ \|

nanu, madhye yojana-vistāraṁ tāvad viguṇamāyatam iti śrī-hari-vaṁśe
vraja-vistārasya varṇitatvāt kathaṁ govardhana-garte vrajo māti ?
ucchate, tasyācintya-śaktyā mahattvāpatter iti tathā ca hari-vaṁśe
tenaivoktaṁ

> śailotpāṭana-bhūreṣā mahatī nirmitā mayā \|
>
> trailokyam apy utsahate rakṣituṁ kiṁ punar vrajam \|\| \[ha.vaṁ.
> 2.18.56\] i iti \|

girer gartaṁ tan mūlotpāṭana-bhū-bhāgaṁ garta eva samāhvānaṁ ca
vātādyāvaraṇāpekṣayā gāvaḥ paśava eva dhanāni \| yad vā, gāvo dhanāni
cānyāni tat sahitāḥ tad evaṁ sarva-vraja-vāsināṁ tat paścād
evāvatatatvaṁ tad vacanasya ca sarva-suśravatvaṁ dhvanitam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathopajoṣaṁ yathā-sukham
\| nanu krośa-traya-mātrasya govardhanasya tale sarva-vrajasthāḥ kathaṁ
māntu ? tatredam avadheyam---bhagavat-pāṇi-sparśānandād va
labdhācintyaujasā śrī-govardhanena kruddhendra-kṣipta-kuliśa-śata-ghātam
api sva-pṛṣṭhe kusuma-hāra-prahāram ivānubhavatā tathā samyag
avabudhyate yathā yojana-catuṣṭaya-pramāna-vraja-nagara-stha-janāḥ
paśavaś ca sva-tala-yathāvakāśam eva nivāsayāmāsire \| ata evoktaṁ
hari-vaṁśe bhagavatā---

> śailotpāṭena bhūr eṣā mahatī nirmitā mayā \|
>
> trailokyam apy utsaheta rakṣituṁ kiṁ punar vrajam \|\| \[ha.vaṁ.
> 2.18.56\] iti \|

kiṁ ca, govardhanopariṣṭānāṁ mṛga-varāhādīnāṁ paśūnāṁ pakṣiṇāṁ ca, sa
dhṛtaḥ saṅgato meghaiḥ iti hari-vaṁśoktes tan-nitambārūḍhān varṣato
meghān ālakṣya tad ūrdhva-śṛṅgāṇy ārohatāṁ na tila-mātram api kaṣṭam
abhūd iti jñeyam iti viśvanāthaḥ \|\|20\|\|

**\...**

\|\| 10.25.21 \|\|

na trāsa iha vaḥ kāryo mad-dhastādri-nipātanāt \|

vāta-varṣa-bhayenālaṁ tat-trāṇaṁ vihitaṁ hi vaḥ \|\|

**śrīdhara-svāmī (bhāvārtha-dīpikā) :** sa-vrajāḥ śakaṭa-maṇḍala-sahitāḥ
sopajīvino bhṛtya-purohitādi-sahitāḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu bālakasya tava
hastādayaṁ kadācin nipated iti bibhīmaḥ, tatrāha---neti \| mama
hastādadrer nitarāṁ pātanam, svārthe in \| yad vā, indrādinā kenāpi
pātanaṁ tasmāt trāsaḥ, vo yuṣmābhiḥ \| yad vā, yuṣmākaṁ kāryai kartuṁ na
yogyo bhavati, ato vāta-varṣābhyāṁ bhayenālaṁ prayojanaṁ nāsti \| yad
vā, hi yato vāta-varṣa-bhayena hetunā vo yuṣmākaṁ tattrāṇaṁ vihitaṁ
mayā, vo yuṣmābhir eva, vihitam iti vā govardhanārcanād iti bhāvaḥ \|
yad vā, yuṣmat pūjitena parama-dayālunānena girivaryeṇeva, anyathā mayā
bālakenāsya parama-gariṣṭhatarasya dhāraṇāsambhavāt, sākṣāt tad anuktir
gauraveṇa śraddhā-viśeṣārtham \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mama hastāt adrer natarāṁ
pātanaṁ patanaṁ tadāśaṅkya svaṛthe nic \| yad vā, indrādinā kenāpi
pātanaṁ tasmāt trāsaḥ mad aniṣṭa śaṅkā vo yuṣmākaṁ kāryaḥ kartuṁ yogyo
na bhavati kṛtyānāṁ kartari vā \[2.3.71\] iti ṣaṣṭhī---ato vo yuṣmākaṁ
vāta-varṣābhyāṁ bhayenālaṁ prayojanaṁ nāsti hi yasmāt tenādridhāraṇena
trāṇaṁ vihitaṁ mayeti śeṣaḥ \| vo yuṣmābhir eva vihitam iti vā
śrī-govardhanārcanādibhir iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-vrajāḥ
śakaṭa-maṇḍalī-sahitāḥ \|\|21\|\|

**\...**

\|\| 10.25.22 \|\|

tathā nirviviśur gartaṁ kṛṣṇāśvāsita-mānasaḥ \|

yathāvakāśaṁ sa-dhanāḥ sa-vrajāḥ sopajīvinaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svān svān vrajān
samāyujyety atra vraja-cābdaḥ śakaṭa-vyūhe vyākhyāta iti dheyam \|
savrajā ity atra brīhi-taṇḍulādy upajīvanaṁ sahitā vā \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā tena prakāreṇa
ukti-cāturyeṇa sākṣāt vāmakare līlayā giri-dhāraṇena ca kṛtvā, kṛṣṇena
sarva-cittākarṣaṇād-bhutānanta-līlena bhagavatā āśvāsitāni viśvāsaṁ
nitāni sāntvitāni vā mānasāni yeṣāṁ te, tataḥ iti vā pāṭhaḥ, tathāpi sa
evārthaḥ yathāvakāśamasaṅkīrṇatayety arthaḥ, śrī-govardhanasyaiva
yojanāyatvāt tad anurūpa-vistārāc ca, adhunā ca kali-kāle śrī-bhagavān
iva śrī-haridāsa-varyo\'yam ācchanna-prāyo\'bhūd iti boddhavyam \|
dhanāni gāvo\'nyāni ca vividha-dravyāṇi tat sahitāḥ, tad garta ca
pārśvato vṛṣṭicchaṭayā girim ūrddhato nipatanena ca janānāṁ praveśo
bhagavad icchayā śrī-govardhanasyaiva sanniveśa-viśeṣa-sampatter nābhūd
iti jñeyam, tathā ca śrī-harivaṁśe---

> sa dhṛtaḥ saṅgato meghair giriḥ savyena pāṇinā \|
>
> gṛha-bhāvaṁ gatas tatra gṛhākāreṇa varcasā \|\| \[ha.vaṁ. 2.18.21\]

iti vastutas tu yathā tad gartāntaranantānāṁ sarveṣām eva vraja-vāsināṁ
saparicchada-parivārāṇām asaṅkīrṇatayā sukha-nivāsaḥ, yathā caikenaiva
śrī-hastena kadācit tad ekāṅgulyā ca śilaika bhāgadhāraṇena pṛthak
pṛthak śilā-samuccaya-baddhamūlasya girivarasya sarvasya dhāraṇam, tathā
tatra jalavātāpraveśādikaṁ ca śrī-bhagavac chakti-viśeṣeṇaiva jñeyam \|
evam aiśvaryāpi bālyāvyabhicāreṇa
chatravad-govardhana-dhāraṇādi-laukika-līlayā pūrvavad
bhagavattā-viśeṣa-prakaṭanam evohyam \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā tena prakāreṇa
ukti-cāturyeṇa sākṣād vāma-kare līlayā giri-dhāraṇena ca kṛtvā kṛṣṇena
sarva-cittākarṣakādbhutānanta-līlena bhagavatā āśvāsitāni sāntvitāni
mānasāni yeṣāṁ te dhanāni gāvo'nyāni ca vividha-dravyāṇi tat sahitāḥ
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sopajīvinaḥ
bhṛtya-purohitādi sahitāḥ \|\|22\|\|

**\...**

\|\| 10.25.23 \|\|

kṣut-tṛḍ-vyathāṁ sukhāpekṣāṁ hitvā tair vraja-vāsibhiḥ \|

vīkṣyamāṇo dadhārādriṁ saptāhaṁ nācalat padāt \|\|

**śrīdhara-svāmī (bhāvārtha-dīpikā) :** padāt sthānāt \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sukhasya
śayanāsanādi-rūpa-sukha-sādhanasyopekṣāṁ śraddhām \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ṣut tṛṅbhyāṁ yā yathā
tām, sukhaṁ śayanāsanādi tad apekṣāṁ ca hitvā tair gartāntartibhiḥ \|
kiṁ vā, tad eka-jīvanair tad vīkṣaṇaika-sukhair vā, vrajavāsibhir
gopa-gopī-gavādibhiḥ, viśeṣeṇa mahāvismaya-parama-snehādinā, īkṣyamāṇa
iti tat tyāge kāraṇaṁ prayojanaṁ ca \| tasya ca tad dhāraṇe sāhāyyam eva
darśitam, tathaiva śrī-viṣṇu-purāṇe\'pi---

> kṛṣṇo\'pi taṁ dadhāraivaṁ śailam atyanta-niścalam \|
>
> vrajaikavāsibhir harṣa-vismitākṣair nirīkṣitaḥ \|\|
>
> go-gopī-janair hṛṣṭaiḥ prīti-visphāritekṣaṇai \|
>
> saṁstūyamāna-caritaḥ kṛṣṇaḥ śailam ādhārayat \|\| \[vi.pu.5.11.20-21\]
> iti \|\|

pādād ekasmād api pādākramaṇa-sthānānn ācalad iti dhāraṇe\'tyantānāyāsa
uktaḥ, tathā pādābjād iti lilayaikenaiva pādena bhuvam avaṣṭabhya
dadhārety api uktaṁ syāt \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṣut tṛṅbhyāṁ yā vyathā tāṁ
sukhaṁ śayanāśanādi-tad apekṣāṁ ca hitvā vismṛtyety arthaḥ \| taiḥ tad
aika-jīvanaiḥ tad vīkṣaṇaika-sukhaiḥ vraja-vāsibhir gopa-gopī-gavādibhiḥ
viśeṣeṇa mahāvismaya-parama-snehādinā īkṣyamāṇaḥ iti tat tyāge kāraṇaṁ
prayojanaṁ ca ktvā-pratyaś ca vīkṣaṇārambha eva tad apagamāt tad
vīkṣaṇasya ca tad dhāraṇe sāhāyyam eva darśitaṁ tena muhuḥ
sphītamanastvāt tathaiva viṣṇu-purāṇe'pi---

> kṛṣṇo\'pi taṁ dadhāraiva śailam atyanta-niścalam \|
>
> vrajaika-vāsibhir harṣa-vismitākṣair nirikṣitaḥ \|\|
>
> gopa-gopī-janair hṛṣṭaiḥ prīti-visphāritekṣaṇaiḥ \|
>
> saṁstūyamāna-caritaḥ kṛṣṇaḥ śailam asdharayat \|\| \[vi.pu.
> 5.11.20-21\] iti \|\|

yad vā, hitveti kṛṣṇa-kartṛkaṁ jñeyam anena kṣaṇena tamo\'pi tatra nāsīd
iti gamyate padād ekāsmād api padākramaṇa-sthānānn ācalad iti
dhāraṇetyantānāyāsa uktaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** hitvā vismṛtya kṛṣṇa-yogānubhāvaṁ
tat-svabhāvika-śakti-prabhāvaṁ niśamya niśāmyeti pāṭhaḥ ubhayathāpi
dṛṣṭvety arthaḥ \| svayam evopāratam ity-ādi jñāpanāt \|\|23\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣuttṛḍvyathāṁ hitveti
tannirantara darśanānandād eva \| yad uktaṁ vaiṣṇave,

> vrajaika-vāsibhir harṣa-vismitākṣair nirīkṣitaḥ \|\|
>
> gopa-gopī-janair hṛṣṭaiḥ prīti-visphāritekṣaṇaiḥ \|
>
> saṁstuyamāna-caritaḥ kṛṣṇaḥ śailam adhārayat \|\| \[vi.pu.
> 5.11.20-21\] iti \|\|

kṛṣṇo 'tra sarvābhimukho babhūveti bodhyam \| atra
śrī-kṛṣṇa-saundarya-lāvaṇya-pīyūṣa-pānena vrajaukasāṁ preyasī
saundaryādi tat-pānena kṛṣṇasya ca kṣudhādi vigamo 'bhavad iti \| atra
saptāha vyāpinyā sāmvartaka-megha-vṛṣṭyapi yan māthura-maṇḍalaṁ na
mamajja, tat khalu bhagavac-chaktyaiva sadyaḥ payaḥ śoṣaṇād iti jñeyam,
tathā yaṣṭi-ghaṭikasyaiva kālasya divasatvāt ghaṭīti-prasiddhā
ghaṭikā-gaṇanenaiva vraja-janānāṁ sapta-divasa-sañjñānam abhūd ity api
jñeyam \|\|23\|\|

**\...**

\|\| 10.25.24 \|\|

kṛṣṇa-yogānubhāvaṁ taṁ niśāmyendro'tivismitaḥ \|

niḥstambho bhraṣṭa-saṅkalpaḥ svān meghān sannyavārayat \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇa-yogasyānubhāvaṁ
prabhāvam anubhāvaḥ prabhāve syān niścaye bhāva-sūcake iti yādavaḥ \|
tam parvatadhāraṇa-garta-jalāpraveśa-rūpam \| mahā-puruṣān samīkṣyāpi
sthāṇuvat prāvaṇyarāhityaṁ stambhastad rahito nistambhaḥ \|
bhraṣṭo'dhogataḥ vraja-nāśa-rūpaḥ saṅkalpo manoratho yasya saḥ \|
nyavārayad iti \| na jāne'dya mahyaṁ kṛṣṇaḥ kaṁ daṇḍaṁ dāsyatīti bhayāt
\|\|24.25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇasya
narākṛti-parabrahmaṇo vraja-vīrasya vā yogaḥ śakti-viśeṣo
vṛṣṭi-nivāraṇopāyo vā, tasyānubhāvaṁ mahātmyam \| yad vā, yogena
yo\'nubhāvaḥ prabhāvarataṁ niśamya dūtādi-mukhena śrutveti vrajam
anuvraja ity uktvāpi paścān mahāmadenāvekṣayā svayam anāgamanāt, yad vā,
tatrāgato\'pi durmadamattatayā svayam abudhyamānaṁ meghādīnāṁ vijñāpanād
eva śrutvā \| yad vā, niśamya dṛṣṭvā, tathā ca viśvaḥ---śrutau dṛṣṭau
niśamanam iti, niḥstammo naṣṭa-madaḥ \| kutaḥ ? bhagna-saṁkalpo
goṣṭha-jithāṁsā-lakṣaṇo yasya saḥ, svāṁś ca marud gaṇān \| yad vā,
svīyān, anivāraṇe teṣām aniṣṭāpatty-ātmano\'py aniṣṭāpatter iti bhāvaḥ
\| samyak, bhayena palāyanārtham ivākāśa parityājanādi-pūrvakaṁ
nyavārayat \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇasya yogaḥ
svābhāvika-śakti-viśeṣaḥ tasyānubhāvaṁ prabhāvaṁ niśamya dṛṣṭvā tathā ca
viśvaḥ śrutau dṛṣṭau niśamanam iti nistambho naṣṭa-madaḥ kutaḥ bhraṣṭaḥ
adhopagataḥ saṅklpo goṣṭha-jighāṁsā-lakṣaṇo yasya saḥ svān marudganān
meghāṁś ca anivāraṇe svāniṣṭhāpatter iti bhāvaḥ \| saṁ-śabdena dūrato'pi
sthitir nivāritā \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niḥstambho naṣṭamadaḥ
nyavāraraditi na jāne 'dya kṛṣṇo mahyaṁ kaṁ daṇḍaṁ dāsyatītyatibhayāt
\|\|24\|\|

**\...**

**\|\| 10.25.25 \|\|**

khaṁ vyabhram uditādityaṁ vāta-varṣaṁ ca dāruṇam \|

niśamyoparataṁ gopān govardhana-dharo \'bravīt \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata evodito dṛṣṭi-pathaṁ
gata ādityo yasmin tat, dāruṇam aty ulbaṇam, uparataṁ nivṛttam, niśamya
vraja-vāsi-vīkṣaṇena tad-dhāraṇa-sukhāsaktyā svato 'nanusandhānāt,
kevalaṁ mugdha-gopādi-mukhataḥ śrutvā dṛṣṭveti vā, govardhanaṁ dhanneva
goān avravīd iti tadānīm apy aprayāsa eva sūcitaḥ \| īdṛśaṁ sarvaṁ
prema-vegena śrī-bhagavac chramādi-śaṅkayā khidyamānasya śrī-parīkṣitaḥ
samāśvāsanārthaṁ jñeyam \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata evoditaḥ dṛṣṭi-pathaṁ
gata ādityo yasmin tat dāruṇaṁ bhīṣaṇam uparataṁ nivṛttam atra ca
niśāmya dṛṣṭvety arthaḥ \| upārataṁ vāta-varṣam iti svayam eva
vijñāpanāt darśanaṁ ca tiryak kṛta-hastena giriṁ dhṛtveti jñeyam
govardhana-dhara iti śrī-śuka-devasya sotsāha-nija-sphurtimayaṁ vākyam
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niḥstambho naṣṭa-madaḥ
nyavārayad iti na jāne'dya kṛṣṇo mahyaṁ kaṁ daṇḍaṁ dāsyatīty atibhayāt
\|\|25\|\|

**\...**

**\|\| 10.25.26 \|\|**

niryāta tyajata trāsaṁ gopāḥ sa-strī-dhanārbhakāḥ \|

upārataṁ vāta-varṣaṁ vyuda-prāyāś ca nimnagāḥ \|\|

**śrīdhara-svāmī (bhāvārtha-dīpikā) :** vyuda-prāyā vigatodaka-prāyāḥ \|
svalpa-jalā ity arthaḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** trāsam udvegam \| vātena
sahitaṁ varṣam upāratam \| uṁ śivāvatāraṁ durvāsasaṁ pāti rakṣaty
ambarīṣa-prārthanayety upaṁ sudarśanam \| spaṣṭa-matennavamaskandha \|
tenārataṁ dūrībhūtaṁ sudarśanena śoṣitaṁ vātavarṣamata
evāha---vyuda-prāyā iti \| etad api garga-saṁhitādau spaṣṭam \| ity
artha iti \| nāma-mātra-jalā iti bhāvaḥ \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he gopyā iti bhavadbhir
vṛṣṭito'dhunā gavāṁ rakṣā kṛteti śleṣaḥ \| strībhir dhanair gobhir
gavādibhir vā sarvair arbhakaiś ca sahitā niryāta, nadyaś ca vyuda-prāyā
mahā-vṛṣṭi-vivṛddha-jala-rahita-prāyā babhūvuḥ, anena sthalānāṁ prāyo
jala-plāvāpagamo'pi dhvanitaḥ \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he gopāḥ ! iti bhavadbhir
vṛṣṭito'dhunā gavāṁ rakṣāṁ kuteti śleṣaḥ \| jhaṭiti nimnagānāṁ
vyuda-prayatvaṁ ca nāścaryaṁ vṛṣṭānāṁ jalānāṁ patatām eva śrī-bhagavat
pratāpa-tapanena prāyo vilīnatvāt anyathā pralayakari-meghaiḥ
sarvālpāvanaṁ syāt dhanāni gāvo gavādīni vā \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyuda-prāyāḥ
vigatodaka-prāyā alpa-jalā ity arthaḥ \|\|26\|\|

**\...**

**\|\| 10.25.27 \|\|**

tatas te niryayur gopāḥ svaṁ svam ādāya go-dhanam \|

śakaṭodhopakaraṇaṁ strī-bāla-sthavirāḥ śanaiḥ \|\|

**śrīdhara-svāmī (bhāvārtha-dīpikā) :** śakaṭoḍhopakaraṇaṁ śakaṭair
ūḍham upakaraṇaṁ yathā bhavati tathā \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ bhagavad ukty
uttaram \| te gartasthāḥ \| ūḍhaṁ dhṛtam upakaraṇaṁ jīvana-sādhanaṁ
yathā syāt tathā \| śakaṭāṭopakaraṇam iti vijayadhvajaḥ \| tatra
śakaṭeṣv aṭaṁ gatam upakaraṇam \| yad vā, śakaṭeṣu gamana-samaye
āṭopakaraṇaṁ sambhrama-vidhi yathā syāt-tathety arthaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tasmāt tad vacanād
eva, te gartāntarvatinaḥ \| yad vā, gartāntar api śrī-bhagavad vīkṣaṇena
sukha-sthitāḥ \| yad vā, saptāham ekatra naiścintyena
labdha-śrī-mukha-sandarśanāḥ \| upakaraṇaṁ dhanādikaṁ stryādayaś ca
śanair niyayuḥ, teṣāṁ svabhāvena manda-gatitvāt bhūrutvena punar
vṛṣṭi-śaṅkayā vā \| yad vā, tat-saha-carāṇām iva vane gantum aśaktānāṁ
teṣāṁ tad vīkṣaṇa-tyāga-śakteḥ \| yad vā, gopādayaḥ sarve'pi śanair eva
niryayuḥ, tadānīntana-tac chrī-mukha-śobhā-viśeṣa-vīkṣaṇāsakteḥ
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas
tādṛśa-giri-dhāraṇa-tādṛśa-vacanānantaraṁ te iti tathā tathā bhagavad
aṅgīkāreṇa nirjita-mahendrās tad eka-jīvanaś ca ye tādṛśā ity arthaḥ \|
upakaraṇaṁ dhanādikaṁ stryādayaś ca śanair niryayuḥ śaighryeṇa
sammardāpatteḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śakaṭeṣv ārūḍhāny
upakaraṇāni yatra tad yathā syāt tathā nirjagmuḥ \|\|27.28\|\|

**\...**

\|\| 10.25.28 \|\|

bhagavān api taṁ śailaṁ svasthāne pūrvavat prabhuḥ \|

paśyatāṁ sarvabhūtānāṁ sthāpayāmāsa līlayā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gopādayo niryayuḥ bhagavān
api taṁ sthāpayāmāsety api śabdārthaḥ tatra sva-sthāna iti \|
sthānātyayo niṣiddhaḥ pūrvavad iti parvata vaiparītyādikaṁ nirastaṁ
prabhur iti tatra śakti-darśitā ata eva līlayā sarveṣāṁ manohāriṇyā
anāyāsa-ceṣṭayā ata eva vismayenānandena ca sarva-bhūtānāṁ vraja-sthānāṁ
diviṣṭhānāṁ ca paśyatām iti sapamyartha ṣaṣṭhī \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gopādayo niryayuḥ,
bhagavān api taṁ svasthāne sthāpayāmāsety api-śabdārthaḥ \| pūrvavad
yathāyaṁ pūrvamāsīt tathaiva pūrvamāsīt tathaiva līlayā sthāpayāmāsa, na
ca balena prakṣepaṇāt, pūrva-sthitaśilādi-sanniveśān atikrameṇety
arthaḥ, iti śakti-viśeṣo darśitaḥ, paśyatāṁ līlayā dhāraṇāt yathā-pūrvaṁ
līlayā sthāpanāc ca, paramāścaryeṇa nirīkṣamāṇānāṁ satām iti tatra
saṁśayo nirastaḥ \|

nanu, garte punaḥ sthāpanena mahā-gariṣṭhatarasya tasyāvaśyam eva bhūmau
kiñcit praveśa-hāniḥ syād eva, tatrāha---prabhuḥ, tasya kim aśakyam ity
arthaḥ \| tatra prayojana-viśeṣam apy āha---bhagavān,
vraja-krīḍā-viśeṣeṇa nijāśeṣaiśvarya-prakaṭana-paraḥ, pūrvavat tasmin
vicitra-krīḍārtham iti bhāvaḥ, anyathā tat-sukhāsampatteḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gopādayo niryayuḥ bhagavān
api taṁ sthāpayāmāsety api śabdārthaḥ tatra sva-sthāna iti \|
sthānātyayo niṣiddhaḥ pūrvavad iti parvata vaiparītyādikaṁ nirastaṁ
prabhur iti tatra śakti-darśitā ata eva līlayā sarveṣāṁ manohāriṇyā
anāyāsa-ceṣṭayā ata eva vismayenānandena ca sarva-bhūtānāṁ vraja-sthānāṁ
diviṣṭhānāṁ ca paśyatām iti sapamyartha ṣaṣṭhī \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.25.29 \|\|

taṁ premavegān nibhṛtā vrajaukaso

yathā samīyuḥ parirambhaṇādibhiḥ \|

gopyaś ca sasneham apūjayan mudā

dadhy-akṣatādbhir yuyujuḥ sadāśiṣaḥ \|\|

**śrīdhara-svāmī (bhāvārtha-dīpikā) :** nibhṛtāḥ pūrṇāḥ yathā yathocitaṁ
parirambhaṇādibhiḥ samīyur upajagmuḥ \| sad-āśiṣaḥ śreṣṭhān āśīr vādān
\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam śrī-kṛṣṇam \|
prema-vegāt premodrekāt \| taṁ yathā yathocitaṁ
guru-samalaghu-varga-bhedaiḥ parirambhaṇādibhis samīyur militāḥ \|
ādipadāt śubhāśīrvādam astakāghrāṇa-cumbana-vāma-bāhu-sammardana-tad
aṅgulisphoṭa-stavana-śrama-duḥkhā-bhāva-praśnādayo guru-vargasya,
hāsya-parihāsādayaḥ sama-vargasya, pādapatanādayo laghu-vargasya jñeyāḥ
gopyo vatsalāś cātpurohitādayaḥ dadhyādibhir maṅgala-dravyair apūjayan
\| tadāśiṣastu duṣṭānn āśaya śiṣṭān pālaya pitarāvānandaya
dhanaiśvarya-sampanno bhavety ādyāḥ \|\|29\|\| atra toṣīṇyām

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā parama-harṣeṇa
śrī-bhagavatā saha sarveṣāṁ tatratyānāṁ samāgamaṁ vadan premodrekeṇa
gāyann ivāha---tam iti \| goṣṭha-rakṣārthaṁ dhṛta-govardhanam \| yad vā,
prakaṭitaiśvaryam api vrajaukasaḥ sarve vraja-vāsijanā gopā
bhṛtya-purohitādayaś ca parirambhaṇādibhiḥ samīyuḥ saṅgatā militavanta
ity arthaḥ \| tatra hetuḥ---premṇā vega āvega udreko vā, śrī-bhagavat
kīrti-viśeṣa-sampattyādinā tat karma-mādhuryeṇa vā taramāttenety arthaḥ,
nitarāṁ bhṛtāḥ pūrṇā rakṣitā vā santaḥ \| ādi-śabdena
śubhāśīrvāda-śrīmastakāghrāṇa-cumbana-pāda-grahaṇa-vāma-bāhu-sammardana-tad
aṅguli-sphoṭana-stavanāśrama-duḥkhapraśnādayaḥ \| yathā yathocitam iti,
tatra purohitāḥ prāyaḥ śubhāśīrvādādibhiḥ, vṛddhā mūrdhāghrāṇādibhiḥ,
bhṛtyā bālakāś ca pāda-grahaṇādibhiḥ, vayasyāś ca gopāḥ
parirambhaṇa-bāhu-sammardanādibhir iti vivecanīyam \| yad vā, yathāvat
sāśrupulaka-pūrvaka-bāhu-prasāraṇa-gāḍha-grahaṇāyukta-prakāreṇety
arthaḥ, tathāpi yathocitam iti svataḥ siddham eva \| yad vā, yathā te
sarva samīyus tathā gopyo\'pi samīyuḥ, jana-saṁsady api premavaśena
dhairyahāner iti bhāvaḥ \| yad vā, bhāva-viśeṣa-yuktā api tās tathaiva
samīyuḥ, na ca tadāliṅganādinā nijecchānu-rūpam ity arthaḥ, tadānīṁ
tatra tasyāyogyatvāt, iyaṁ śrī-vādarāyaṇer bhāva-viśeṣodayoktiḥ, ca iti
pāṭhe apy arthe cakāraḥ, anyaṁ ca tāsāṁ kañcid viśeṣam āha \| yad vā, tv
arthe cakāraḥ pūrvato viśeṣāya, tamevāha---sasneham iti \| sneho\'tra
navānurāgaḥ, tena sahitaṁ yathā syāt \| yad vā, taila-ghṛtādi tena tad
gātramadana-pūrvakam ity arthaḥ, tatra prema-vegād iti hetur anuvartata
eva, satīr āśiṣaḥ duṣṭān damaya, śiṣṭān pālaya, sarvaiśvarya-sevito
bhava iti tān ānandayety ādyā yuyujuś ca \| tatra hetuḥ---mudā
praharṣa-viśeṣeṇa svayam eva vicitrāśīrvādodayād ity arthaḥ \| athavā
vrajaukaso vṛddha-taruṇa-bāla-gopāḥ purohitādayaś ca yathā yathāvat
mūrdhāghrāṇa-kaṇṭha-grahaṇa-pāda-patanādi-prakāreṇa samīyuḥ, gopyaḥ
śrī-bhagavat priyatamāḥ parirambhaṇādibhiḥ samīyuḥ, arthān manasaiva,
cakārāj jaratyaś ca sasnehaṁ yathā syāt \| kiṁ vā, snehavantaṁ tam
apūjayan sadāśiṣaś ca yuyujur ity arthaḥ \| anyat samānam \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā parama-harṣeṇa
śrī-bhsagavatā saha sarveṣāṁ tatratyānāṁ samāgamaṁ vadan premodrekeṇa
gāyan ivāha---tam iti \| goṣṭha-rakṣārthaṁ dhṛta-govardhanam yad vā,
prakaṭitaiśvaryam api vrajaukasaḥ sarve vraja-vāsijanāḥ
parirambhaṇādibhiḥ samīyuḥ militavantaḥ tatra hetuḥ premno vegaḥ
sva-nimitta-prayāsena udrekas tasmāt tenety arthaḥ \| ādi-śabdena
śubhāśīrvāda-śrīmastakāghrāṇa-cumbana-pāda-grahaṇa-vāma-bāhu-sammardana-tad
aṅguli-sphoṭana-stavana-śrama-duḥkhābhāva-praśnādayaḥ yathā yathocitaṁ
guru-sama-laghu-varga-bhedaiḥ sasnehaṁ yathā syāt taṁ vā sasnehaṁ āśiṣaḥ
duṣṭān damaya śiṣṭhān pālaya sarvaiśvarya-sevito bhava
nija-janānānandayetyādyāḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nibhṛtāḥ pūrṇāḥ yathā
yathocitaṁ guru-sama laghu-varga-bhedaiḥ parirambhaṇādibhiḥ samīyur
militavantaḥ, ādi-śabdāt
śubhāśīrvāda-mastakāghrāṇa-cumbana-vāma-bāhu-samardana-tad-aṅguli-sphoṭana-stavana-śrama-duḥkhābhāva-praśnādayo
guru-vargasya hāsya-parihāsādayaḥ sama-vargasya
pāda-patana-pāda-saṁmardanādayo laghu-vargasya jñeyāḥ, gopyo vatsalāḥ
ca-kārāt purohita-patnyaḥ dadhy-ādibhir maṅgala-dravyaiḥ apūjayan
saṁmānayāmāsuḥ śubhāśiṣaḥ, "duṣṭān damaya, śiṣṭān pālaya, pitarāv
ānandaya, dhanaiśvarya-sampanno bhava" ity āśiṣye yuyujur yojayāmāsuḥ
\|\|29\|\|

**\...**

\|\| 10.25.30 \|\|

yaśodā rohiṇī nando rāmaś ca balināṁ varaḥ \|

kṛṣṇam āliṅgya yuyujur āśiṣaḥ sneha-kātarāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** snehena kātarā
ākulāntaḥkaraṇāḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gopa-gopyādy apekṣayā
paścāt sthitānāṁ parama-snigdhānāṁ mātrādīnāṁ saṅgatim āha---yaśodeti,
śrīyaśodā-sāhacaryeṇa śrī-nandasyādara-viśeṣeṇa vā, tasmāt prāk
śrī-rohiṇya-nirdeśaḥ \| āśiṣaḥ---ciraṁ jīva, sadā sukhī bhava,
pūrṇa-mano-ratho nitya bhā ity ādyāḥ \| balināṁ vara iti tasyāpi
govardhana-dhāraṇa-sāmarthyaṁ sūcayati, śeṣa-rūpeṇa mūrdvaikadeśe helayā
pṛthvī-dhāraṇāt, tathāpi madhura-līlā-viśeṣaṇa giri-dharaṇaṁ tenāpi
duṣkaram iti tatra tasyaudāsyāt \| yad vā,
śrī-kṛṣṇaikayogya-madhura-tarakrīḍā-viśeṣe tasmin svasyāyogyatvamananāt
\| yad vā, balināṁ vara iti nirbhara-gāḍhāliṅganam abhipraiti,
snehakātaryeṇaiva sarvatra śrī-kṛṣṇācchāyāṁ sammatyā maunam,
govardhanoddharaṇādau tat kīryapekṣayā sāhāyyaṁ ceti pūrvaṁ
tannāmāśravaṇam iti jñeyam \| yad vā, snehakāratā ity ataḥ prāk
śrī-govardhana-dhāraṇa-samaye mātṛbhyāṁ
navanītādi-vicitra-bhojyapeya-samarpaṇam, pitābhrātṛbhyāṁ ca śirasā
śrī-govardhanāvaṣṭambhanādikaṁ jñeyam,tathaiva śrī-mūrti-darśanād iti
dik \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yad vā, balināṁ vara iti
nirbhara-gāḍhāliṅganam abhipraiti snehātiśayena prabhāva-jñānena ca
sarvatra śrī-kṛṣṇecchāyāṁ sammatyā maunaṁ govardhanoddharaṇādau tat
kīrty apekṣayā cāsāhāyyam iti pūrvaṁ tan nāmāśravaṇam iti jñeyam āśiṣaḥ
evaṁ ciram asmān pālaya sadā-sukhī bhava nityaṁ pūrṇa-mano-ratha
edhasvetyādyāḥ snehena kātarā adhīrāḥ santaḥ atra
prācīna-śrī-govardhana-dhara-pratikṛtau kvacit dṛśyate mātṛbhyāṁ
navanītādi-samarpaṇaṁ pitā-bhrātṛbhyāṁ ca śirasā
śrī-govardhanāvaṣṭambhanādikam iti tac ca sneha-kātarā ity anena sūcitam
avagamyate \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nija-mātrādīnāṁ tv
ativiśeṣam āha---yaśodeti \| rāmaś ceti tasyāpi vātsalyavad varge
nirdeśo jyeṣṭhatvād eva nānupapannaḥ \| nanu, parama-snehavatā tena
śeṣākhya-svāṁśena pṛthvīm api dadhatā svānujasya govardhana-dhāraṇe
kathaṁ māhātmyaṁ nācaritam \| ucyate,
indramakha-bhaṅga-govardhana-makha-pravartanayor mayaiva kṛtatvād aham
eva govardhanaṁ dhṛtvā vrajaṁ rakṣiṣyāmi "so 'yaṁ me vrata āhitaḥ" iti
tadīya saṅkalpasya tad-aṁśena rāmeṇānyathā kartum anaucityād aśakyatvāc
ca tasyaiva sarva-śakti-mattvāt \| tad-icchayaiva tad-aṁśeṣu
yathopayogi-tadīya-śakty-udayac cety agrima-granthe'pi yathā-sthānaṁ
siddhāntayiṣyate iti \| atra prācīna-śrī-govardhana-dhara-pratikṛtau
kvacid dṛśyate, mātṛbhyāṁ navanītādi-samarpaṇaṁ, pitrā bhrātrā ca śirasā
govardhanāvaṣṭambhanādikam iti \| tat-snehakātarā ity anena sūcitam
avagamyata iti vaiṣṇava-toṣaṇī \|\|30\|\|

**\...**

\|\| 10.25.31 \|\|

divi deva-gaṇāḥ siddhāḥ sādhyā gandharva-cāraṇāḥ \|

tuṣṭuvur mumucus tuṣṭāḥ puṣpa-varṣāṇi pārthiva \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tuṣṭāḥ go-rakṣaṇād
dharṣitāḥ \| sarveṣām asmākaṁ havir-dāna-sādhanībhūta-go-rakṣaṇena hitam
ācaritaṁ bhagavateti bhāvaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na kevalaṁ vrajaukasām,
devānām api praharṣo jāta ity āha---divīti dvābhyām \| nanu, indrasya
mada-bhaṅga-duḥkhe\'pi tādṛśe kamaṁ te tathā akurvata ? tatrāha---tuṣṭā
durmadenākṛtye pravṛttasyendrasya māna-bhaṅgena śrī-kṛṣṇasha ca
madhuratarakrīḍā-pradarśanena harṣodayād ity arthaḥ \| he pārthivety
āścaryeṇa sambodhanam, devendrasya duḥkhe\'pi teṣāṁ praharṣāt \| yad vā,
rājño\'pekṣayā prajānāṁ deśādhikāriṇo\'napekṣeva teṣāṁ śrī-bhagavad
apekṣayā śakrān apekṣā yuktaiva, tac ca tvayā jñayata eveti bhāvaḥ
\|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ vrajaukasāṁ
devānām api praharṣo jāta ity āha---divīti \| dvābhyāṁ \| nanvindrasya
mad abhaṅga-duḥkhe'pi tādṛśe kathaṁ te tathākurvata tatrāha---tuṣṭāḥ
durdenākṛtye pravṛttasyendrasya māna-bhaṅggena śrī-kṛṣṇasya ca
madhuratara-krīḍā-pradarśanena harṣodayād ity arthaḥ \| he pārthiva ity
āścaryeṇa sambodhanaṁ devendrasya duḥkhe'pi teṣāṁ praharṣāt \| yad vā,
rājño'pekṣayā prajānāṁ deśadhikāriṇe'napekṣāpat teṣāṁ śrī-bhagavad
apekṣayā śakrān apekṣā yukteva tac ca tvayā jñāyata eveti bhāvaḥ \|
mada-bhaṅgena tvindrasyāpi tatra na krodha iti jñeyam \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vrajaukaso yatha
jahṛṣustathā devā apīty āha---divīti \|\|31\|\|

**\...**

\|\| 10.25.32 \|\|

śaṅkha-dundubhayo nedur divi deva-pracoditāḥ \|

jagur gandharva-patayas tumburu-pramukhā nṛpa \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gorakṣaṇa-mahotsavam
āha---śaṅkheti \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devaiḥ prakarṣeṇa
vicitrotkṛṣṭa-prakārādinā codiṭaḥ vāditā ity arthaḥ \| yad vā, svayam
eva nṛtyācaraṇādinā preritā santaḥ, divīti punaḥ punar uktiḥ,
indra-bhayābhāvena dity eva teṣāṁ tat tad ācaraṇasya kiṁ vā, teṣāṁ
tadānīṁ vrajāgamanāyogyatayā bhūmāvanāgamanasya bodhanārtham \| he
nṛpeti---yathā rājño mahotsave gāyakādīnāṁ mukhyā gānādikaṁ kurvanti
tatheti bhāvaḥ \| yad vā, praharṣodrekeṇa punaḥ punaḥ sambodhanam
\|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devaiḥ prakarṣeṇa vicitratayā
vāditā ity arthaḥ \| yad vā, svayam eva nṛtyācaraṇādinā preritā
vādaka-dvaṛā pravartitāḥ santaḥ divīti punar uktiḥ indra-bhayābhāvena
divy eva teṣāṁ tat tad ācāraṇasya bodhārthaṁ he nṛpeti praharṣeṇa \|
yathā bhavad vidhasya rājño mahotsava iti vā \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śaṅkheti \| anyeṣāṁ devānām api
harṣa-kautukaṁ darśayati \|\|32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**\...**

\|\| 10.25.33 \|\|

tato \'nuraktaiḥ paśupaiḥ pariśrito

rājan sva-goṣṭhaṁ sa-balo \'vrajad dhariḥ \|

tathā-vidhāny asya kṛtāni gopikā

gāyantya īyur muditā hṛdi-spṛśaḥ \|\|

**śrīdhara-svāmī (bhāvārtha-dīpikā) :** tato govardhana-sthānāt \| asya
śrī-kṛṣṇasya tathā-vidhāni govardhanoddharaṇā \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ devakṛtotsavottaraṁ
vā evaṁ premṇā kṛṣṇa-kṛta-gāyana-snehena kṛṣṇasya hṛdispṛśaḥ manoharāḥ
kāmaścāṣṭa-guṇaḥ strīṇām ity ukteḥ kāmādhikyāt \| yathā strīṇām upapato
premāsti tata upapateḥ strīṣuḥ kiñcin nyunosti prāyeṇety
asvārasyādāha-yad veti \| govardhana-dhṛtau śrutiḥ---

> tam asya rājā varuṇaḥ svam aśvinā
>
> kratuṁ sacanta mārutasya vedhasaḥ \|
>
> dādhāra dakṣam uttamam aharvidaṁ
>
> vrajaṁ ca viṣṇuḥ sakhivāṁ aporṇute tena \|\| \[ṛ.ve. 1.156.4\]

asyā arthaḥ---*asya* viṣṇos taṁ pavatātha kṛtaṁ *svaṁ* svana sampādita
*kratuṁ* *varuṇo'śvinau* ca *sacanta* anvamodanta \| *mārutasya* vāyor
api *vedhasaḥ* sraṣṭuḥ \| tataś ca sva-makha-bhaṅge kṛte indre kupite
viṣṇuḥ kṛṣṇa *uttamaṁ* śreṣṭhaṁ *dakṣaṁ* vṛṣṭi-vāraṇa-kṣamam
*ahar-vidaṁ* krator labdhvāraṁ parvataṁ *dādhāra* dadhāra \| yataḥ
sakhivān vrajākhya-sakhi-samudāyavān \| *vrajam* *aporṇute* tenāhar vidā
śailenācchādayatīty arthaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva tasya
goṣṭha-praveśaṁ pūrvavad gāyann ivāha---tata iti \| pariśrito vṛtaḥ,
yatho\'nuraktaiḥ paśupaiś ca svabhāva eva snehārdracittair ity arthaḥ \|
paśupair ity upalakṣaṇam, anyaiś ca sarvair vrajavāsibhir iti jñeyam,
savrajāḥ sopajīvinaḥ \[bhā.pu.10.25.22\] iti bhṛtya-purohitādīnām api
tad garte praveśokteḥ, tatra ca gopānāṁ mukhyatayā
nirdeśo\'nurāga-viśeṣeṇāvaraṇāt \| he rājann iti praharṣavegena
vivaśībhavantaṁ śrī-parīkṣita-bhavadhāpayati \| yad vā, rājamānaḥ
sarvair eva tair anurāgeṇa pariveṣṭitatvāt \| sa vraja-rakṣārthaṁ
dhṛta-govardhanaḥ \| yad vā, saptāham ekatra nirantaraṁ śrī-gopīsāmāsād
iti-durlabha-śrī-mukha-candrāvalokaḥ, tvat prāṇa-nātha iti vā \| sabalaḥ
snehakātaryeṇa tena parasparaṁ vā gṛhīta-hasta ity arthaḥ \| goṣṭaṁ
nijavasati-sthānam abrajad iti śrī-govardhanopānte śrī-rādhā-kuṇḍāntike
vṛttam, goṣṭhaṁ vṛṣṭi-bhayena vraja-vāsibhir govardhanoddharaṇārthaṁ tan
madhyapradeśāgata-śrī-bhagad antikam āgatais tyaktam, punas tadaiva taiḥ
saha gata ity arthaḥ \| sva-goṣṭham iti kvacit pāṭhaḥ, tataś ca
śrī-govardhana-pūrvadig bhāgavartamānānyadīyavasatiṁ parityajya
śrī-nandasya svakīya-vāsam eva praviveśety arthaḥ \| tataś ca paśupaiḥ
pariśrita iti praharṣodrekeṇa sarveṣām eva teṣāṁ tena saha tatraiva
gamanād iti jñeyam \| hariḥ śakra-durmada-goṣṭārtiharaṇāt, tat-krīḍayā
sarva-manoharaṇāc ca \| śrī-gopīnāṁ ca sarvato\'dhikaṁ sukham ajanīty
āha---tatheti \| hṛdispṛśaḥ---śrī-kṛṣṇasya sarveṣām api vā cittam
ākarṣata ity arthaḥ \| śrī-bhagavan
māhātmya-viśeṣa-krīḍā-mādhuryādhikya-dṛṣṭyā praharṣabhareṇa gānāt, tad
gānasvabhāvād vā \| anyai tair vyākhyātam \| yad vā, tathā-vidhāni
tādṛśāny anirvacanīya-māhātmyānīty artha kṛtāni
śrī-govardhana-dhāraṇa-karmāṇi, bahutvaṁ gauravāt \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** praharṣeṇaiva tasya
goṣṭha-praveśaṁ pūrvavad gāyann ivāha---tata iti \| paritaḥ śritaḥ
vṛttaḥ yato'nuraktaiḥ savraja-rakṣārthaṁ dhṛta-govardhanaḥ sva-goṣṭham
iti kvacit pāthaḥ madhye goṣṭhaṁ śrī-nandasya svīyāvāsa-paryantaṁ
praviveśa ity arthaḥ \| praharṣodrekeṇa sarveṣām eva teṣāṁ tena saha
tatraiva gamanāt hariḥ śakra-durmada-goṣṭhārti haraṇāt tat krīḍayā
sarva-mano-haraṇāc ca śrī-gopīnāṁ ca sarvato'dhikaṁ sukha-janī
yāha---tatheti \| gāyantya iti, tat kṣaṇam eva gati-karaṇa-śaktiś ca
darśitā \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat preyasīnāṁ tu
sarva-janālākṣitaṁ dūrataḥ kaṭākṣair eva milanaṁ vṛttaṁ
gṛha-gamana-samaye sa-prema-gānaṁ cāha---tato govardhana-sthānāt kṛtāni
caritrāṇi gāyantya iti tat kṣaṇa eva gītakaraṇe sāmarthyaṁ hṛdi premṇā
spṛśantīti tā iti yāḥ kṛṣṇaṁ sadā dhyāyantīty arthaḥ \| yad vā, hṛdi
vakṣasi manasi ca spṛśatīti hṛdi-spṛk preṣṭas tasyeti kṛṣṇasya viśeṣaṇam
\|\|33\|\|

iti sārārtha-darśinyāṁ harṣiṇyāṁ bhakta-cetasām \|

pañcaviṁśo'tra daśame saṅgataḥ saṅgataḥ satām \|\|\*\|\|

iti śrīmad-bhāgavate daśama-skandhe pañcaviṁśādhyāyasya
sārārthadarśinī-ṭīkā samāptā.

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe pūrvārdhe govardhana-dhāraṇaṁ
indrastutir nama pañcaviṁśo'dhyāyaḥ \|

\|\| 10.25 \|\|

**\...**

(10.26)

# ṣaḍviṁśo\'dhyāyaḥ

## śrī-kṛṣṇasyālaukikaṁ prabhāvaṁ dṛṣṭvā cakitān gopān prati nandasya gargokti-kathanam \|

\|\| 10.26.1 \|\|

**śrī-śuka uvāca---**

evaṁ-vidhāni karmāṇi gopāḥ kṛṣṇasya vīkṣya te \|

atad-vīrya-vidaḥ procuḥ samabhyetya suvismitāḥ[^80] \|\|

**śrīdhara-svāmī (bhāvārtha-dīpikā) :**

ṣaḍviṁśe vismitān gopān kṛṣṇasyādbhuta-karmabhiḥ \|

nando gargoktim āśrāvya tad-aiśvaryam avarṇayat \|\|

**samabhyetya** nandam abhigamya \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad-aiśvaryaṁ*
kṛṣṇa-vaibhavam \|\*\| **evaṁ-vidhāni** govardhana-dhāraṇādīni \|
**atad-vīrya-vidaḥ** śrī-kṛṣṇa-māhātmyam ajānantaḥ \| **śuci-smitā**
nanda-bhāgyaṁ vimṛśya jātānandāḥ \| "suvismitāḥ" iti vijayadhvajaḥ
\|\|1\|\| \[atra viśvanāthaḥ...\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** itthaṁ śrī-bhagavataḥ
śakty-atiśaya-dṛṣṭyā aiśvarya-jñānena vraja-janānāṁ tasmin prema-hrāsam
āśaṅkya tat-parihārārthaṁ viśeṣataś ca gopa-varga-kṛta-śaṅkāyāḥ
śrī-nandena nirasanāt prema-bhakti-vivṛddheti bodhanārthaṁ tat-prasaṅgam
ārabhate---**evam** ity-ādinā yāvat-samāpti \|

\[**evaṁ-vidhāni**\] īdṛśāny alaukikānīty arthaḥ \| **na tasya vīryam**
aiśvaryaṁ sāmarthyaṁ vā **vindanti** anusandadhātīti tathā te, yatas te
sadā tat-sneha-vivaśā ity arthaḥ \| ata eva **suvismitāḥ** santaḥ samyak
bhaktyā praṇati-pūrvakaṁ śrī-gopa-rājam abhigamya \| yad vā, mithaḥ
sambhūya prakarṣeṇa nyāya-pradarśanādinā prema-paryavasānatvena vā ūcuḥ
\|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ śrī-bhagavataḥ
śakty-atiśayaṁ dṛṣṭvā aiśvarya-jñānena vraja-janānāṁ tasmin kadācit
prema-hāsam āśaṅkya tat-parihārārthaṁ viśeṣataś ca
gopa-varga-kṛta-śaṅkāyāḥ śrī-nandena nirasanāt prema-vivṛddham iti
bodhanārthaṁ tat-prasaṅgam ārabhate---**evam** ity-ādinā yāvat-samāpti
\|

īdṛśāny alaukikānīty arthaḥ \| bahutvaṁ pūrva-pūrvāpekṣayā **na tasya
vīryam** aiśvaryaṁ **vindanti** anusandadhātīti tathā te \| yataḥ te iti
sadā tat-sneha-vivaśatvena prasiddhā ity arthaḥ \| ata eva
**suvismitāḥ** santaḥ samyak bhaktyā praṇati-pūrvakaṁ śrī-gopa-rājam
abhigamya yad vā, mithaḥ sambhūya prakarṣeṇa nyāya-pradarśanādinā
prema-paryavasānatvena vā ūcuḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ṣaḍviṁśe tu tad-aiśvaryānaiśvaryekṣaṇa-śaṅkinaḥ \|

gopān prabodhayāmāsa nanda-gargokti-gauravaiḥ \|\|

iha kila śrī-govardhana-dhāraṇa-samaye
śrī-kṛṣṇa-lāvaṇyāmṛta-rasāsvāda-nimagnānāṁ gopānāṁ manasi ko\'pi vicāram
udbhavitum avasaraṁ na prāpa \| tad-anantaraṁ sva-sva-gṛhaṁ gatānāṁ
teṣāṁ sarveṣām eva hṛdi sandeha eka udapadyata---\"aho ! saṁprati
sākṣād-dṛṣṭena giri-dhāraṇena pūtanā-vadhādayo dāvānalopaśamanādayo\'py
asyaiva karmāṇi pratīmaḥ \| tadā tadā tu brāhmaṇāśīrvādāt
nanda-bhāgyātirekāt nārāyaṇa-prasāda-prāpte\'smin bālake nārāyaṇāveśād
vā te te\'bhūvan" iti vitarkā vṛthaiva kṛtāḥ \| vastutas tu
sāptavarṣika-bālakasyāsya sapta-dināvadhi-śailendra-dhāraṇaṁ khalu
naratvaṁ niṣiddhya parameśvaratvam eva kathayati \|

"kiṁ ca, asmākaṁ sāṁsārikāṇāṁ grāmya-gopānām etat
pitṛ-pitṛvya-mātulādīnāṁ lālanaiḥ praphullatvam, alālanair vaiklavyaṁ,
tathā
kṣut-pipāsā-dadhi-payaś-caurya-dambhānṛta-pralapana-vatsa-gocāraṇadikaṁ
parameśvaratve sati kathaṁ sambhavet ? etat tu parameśvaratvaṁ niṣiddhya
naratvam eva pratipādayati \| ato\'sya tattvaṁ niścetum asamarthā
mahā-buddhimantaṁ vraja-rājam eva pṛṣṭvā niḥsaṁśayā bhavāmaḥ" iti manasi
kṛtvā tasyaiva mahā-[sthaṇīṁ]{.mark} praviśya taṁ papracchur ity
āha---**evam** iti \|\|1\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.2 \|\|

bālakasya yad etāni karmāṇy atyadbhutāni vai \|

katham arhaty asau janma grāmyeṣv ātma-jugupsitam \|\|

**śrīdhara-svāmī (bhāvārtha-dīpikā) :** yad ūcuḥ, tad āha---bālakasyeti
\| **yad** yasmād **adbhutāni** **karmāṇi,** tasmād **grāmyeṣu**
gopāleṣu kathaṁ janmārhati ? **ātma-jugupsitam** ātmānarham \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *yad* vacaḥ, *tad* vacaḥ
śuka *āha* \| **adbhutāni** vaktum aśakyāni \| **grāmyeṣu**
viṣayāviṣṭa-janeṣu \| *ātmanaḥ* svasya *anarhaṁ* nirūpaṇāyogyam \| na hy
etādṛg aiśvaryatāyā gopeṣv āvirbhāvaḥ śobhata iti bhāvaḥ \| yadā kṛṣṇe
vanaṁ gata iti jñeyam, parokṣa eva rasāpatteḥ\| parama-nikṛṣṭo'pi
sva-jugupsāyāṁ na pravartate, kim uta sarva-prakṛṣṭa īśvara iti
cakravartī \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bālakasya** ca ity anvayaḥ
\| apy-arthe **ca**-kāraḥ \| bālye vartamānasyāpīty arthaḥ \|
**grāmyeṣu** nīceṣu, **ātmano** **jugupsitam** ayogyam \| yad vā, ātmano
jugupsitaṁ nindā yasmāt tat \| tathā ca śrī-viṣṇu-purāṇe---gopālatvaṁ
jugupsitam \[vi.pu. 5.13.3\] iti \| asāv ity anena śrī-bhagavato
go-cāraṇaṁ sahacaraiḥ saha vanaṁ gatasya asākṣād ayaṁ prāyo vṛddhānāṁ
prasaṅgo jñeyaḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bālakasya ca** ity anvayaḥ \|
apy-arthe **ca**-kāraḥ \| **vai** kvacit bālye vartamānasyāpīty arthaḥ
\| grāmyatvāt uttamatā-hīneṣu yeṣu **ātmano jugupsitaṁ** nindā \| yasmāt
tat \| **asav** iti pārokṣya-nidarśana tathāsau vanaṁ gata iti lakṣyate
pārokṣya eva rasāpatteḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : atyadbhutāni** ity ato
nāyaṁ prākṛto bālakaḥ kintv īśvara eva iti ced ata āha---**katham** iti
\| **asāv** iti parokṣa-nirdeśena tadāsau vanaṁ gata iti labhyate \|
parokṣatva eva rasāpatteḥ \| **ātma-jugupsitam** ity ātmano jugupsāyāṁ
nikṛṣṭe\'pi na pravartate, kim uta sarva-prakṛṣṭa īśvara iti bhāvaḥ
\|\|2\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.3 \|\|

yaḥ sapta-hāyano bālaḥ kareṇaikena līlayā \|

kathaṁ bibhrad giri-varaṁ puṣkaraṁ gaja-rāḍ iva \|\|

**śrīdhara-svāmī (bhāvārtha-dīpikā) :** adbhutāni karmāṇy āhuh---**yaḥ
sapta-hāyana** iti \| kathaṁ bibhrat sthitaḥ ? iti \| **puṣkaraṁ**
padmaṁ **gaja-rāṇ** mahā-gaja **iva** \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvaṁ bāla-caritam
anukramante, kiñcid vaiparītyena \| vaiparītyam āha---**ya** iti \|
dhāraṇānāyāse dṛṣṭāntam āha---**puṣkaram** iti \| puṣkarāmbhoruhāṇi ca
ity amaraḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bālas** tatra ca
**sapta-hāyanaḥ** sapta-varṣa-mātra-vayāḥ, tatrāpi **ekenaiva**, na ca
kadācit parivṛttyā karāntareṇa, tatrāpi **giriṣu varaṁ** śreṣṭhaṁ
parama-gurutaram ity arthaḥ, tatrāpi **līlayā** sa **kathaṁ bibhrat**
sthitaḥ ? ity asambhāvyatvenādbhūtatvaṁ vyañjitam\|

līlayā dhāraṇe dṛṣṭāntaḥ---**puṣkaram** iti \| ato\'sau laukika-bālako
na bhavatīti bhāvaḥ \| etena saundaryādi-viśeṣo\'pi sūcitaḥ \| yadyapy
aṣṭamābdārambhe śaradi śrī-govardhana-dhāraṇam, tathāpi sapta-hāyana iti
bhādra-māsi saptābdeṣu pūrṇeṣu kiñcid
adhikaika-māsasyālpa-kālatvenāgaṇanāt \| yac ca śrī-viṣṇu-purāṇādau
grīṣma-kāle śrī-vṛndāvanam āgatasya saptama-varṣe go-pālane pravṛttir
iti, tathā coktaṁ śrī-parāśareṇa---

> kālena gacchatā tau tu sapta-varṣau mahā-vraje \|
>
> sarvasya jagataḥ pālau vatsa-pālau babhūvatuḥ \|\| \[vi.pu. 5.6.36\]
> iti \|

asyārthaḥ śrī-svāmī-pādair eva taṭ-ṭīkāyāṁ vyañjito\'sti---evaṁ
vatsa-pālau kālena gacchatā sapta-varṣau gopālane samarthau babhūvatuḥ
iti, vatsa-pālau ca saṁvṛttau rāma-dāmodarau tataḥ \[vi.pu. 5.6.32\]
pūrvam uktatvāt \| tad-anantaraṁ ca tasminn evābde parasmin vā prāvṛṭ
krīḍā, tataḥ kāliya-mardanam, tato dhenuka-pralambayor vadhaḥ, tataḥ
śaradi śrī-govardhanoddharaṇam iti, tasya ca
kalpa-bheda-vyavasthayā---tataś ca paugaṇḍa-vayaḥ-śritau \[bhā.pu.
10.15.1\] ity-ādinā virodhaḥ parihārya iti \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bālaḥ,** tatra ca
**sapta-hāyanaḥ** sapta-varṣa-mātra-vayāḥ, tatrāpi **ekenaiva** na ca
kadācit parivṛtya karāntareṇa, tatrāpi **giriṣu varaṁ** śreṣṭhaṁ
parama-gurutaram ity arthaḥ \| tatrāpi **līlayā kathaṁ bibhrat** sthita
ity asambhāvyatvenātyadbhutatvaṁ vyañjitam \| yo bālaḥ sa katham ? ity
adhyāhāreṇānvayaḥ \| līlayā dhāraṇe dṛṣṭāntaḥ---**puṣkaram** iti \|
etena saundaryādi-viśeṣo'pi sūcitaḥ \| ato'sau laukika-bālako na
bhavatīti bhāvaḥ \|

yat tu viṣṇu-purāṇādau grīṣma-kāle śrī-vṛndāvanam āgatya tasya
saptama-varṣe gopālane pravṛttir iti tathā coktam---

> kālena gacchatā tau tu sapta-varṣau mahā-vraje \|
>
> sarvasya jagataḥ pālau vatsa-pālau babhūvatuḥ \|\| \[vi.pu. 5.6.35\]
> iti

asyārthaḥ śrī-svāmi-pādair eva taṭ-ṭīkāyāṁ vyañjito'sti \| evaṁ
vatsa-pālau ca saṁvṛttau rāma-dāmodarau tataḥ \[vi.pu. 5.6.31\] iti
pūrvam uktatvāt \| tad-anantaraṁ ca tasminn evābde parasmin vā
prāvṛṭ-krīḍā \| tataḥ kāliya-mardanaṁ, tato dhenuka-pralambayor vadhaḥ
\| tataḥ śaradi śrī-govardhanād dharaṇam iti tasya ca
kalpa-bheda-vyavasthayā, tataś ca paugaṇḍa-vayaḥ-śritau \[bhā.pu.
10.15.1\] ity-ādinā virodhaḥ parihārya iti dik \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadi ca neśvaraḥ, tarhi
katham etāni karmāṇi sambhaveyuḥ ? ity āhuḥ dvādaśabhiḥ---ya iti \|
**bibhrat** sthita iti śeṣaḥ \| **puṣkaraṁ** padmam \| katham ity asya
vibhakti-vipariṇāma eva yac-chabdasya cāgrima-ślokeṣv anuvṛttir jñeyā
\|\|3\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.4 \|\|

tokenāmīlitākṣeṇa pūtanāyā mahaujasaḥ \|

pītaḥ stanaḥ saha prāṇaiḥ kāleneva vayas tanoḥ \|\|4\|\|

**śrīdhara-svāmī (bhāvārtha-dīpikā) :** **mahaujaso** mahā-balāyāḥ
**tanor** **vaya** āyur yauvanaṁ vā **kālena** yathā **pīyate**, tadvat
\| katham ity anuvartate \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tokena** śiśunā tokam
alpa-śiśau puṁsi kanyāyāṁ strī tathālpake iti dharaṇi \| tanoḥ śarīrasya
\| bāla-vārdhakyayor alpa-parākramatvān mahaujasa ity anena
dṛṣṭānta-vaiṣamyād āha---*yauvanaṁ veti* \| vayaḥ yakṣiṇi bālyādau
yauvane ca napuṁsakam iti medinī \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pūrvam atibālye
durūhatvena tat kṛtatve sandigdhāny api pūtanā-vadhādīni adhunā sākṣāc
chrī-govardhanoddharaṇa-dṛṣṭyā tadīyānyeveti praty abhijñāya tānyapy
āhuḥ---tokeneti navabhiḥ \| **āmīlitākṣeṇeti**---āsa nimīlitekṣaṇaḥ
\[bhā.pu. 10.6.8\] iti pūrvoktasyānuvādaḥ \| tena ca bālya-kautukam
atyanta-bālyaṁ vā bodhitam \| yad vā, īṣad akṣi-nimīlana-mātreṇaivety
arthaḥ, tena cātiśīghratvam anāyāsatvaṁ vā darśitam \| yad vā,
amīlitākṣeṇa nirīkṣamāṇety arthaḥ \| iti nirbhayatvaṁ dṛṣṭi-mātreṇaiva
sa-prāṇa-stana-pānaṁ cābhipretam \|

tat-prakāraś ca durbodha iti dṛṣṭāntenāhuḥ---kāleneti \| iti
śakti-viśeṣaḥ sūcitaḥ \| katham ity asya sarvatrāgre\'py anuvṛtteḥ,
sarveṣām eva tat-tat-karmaṇām āścaryatvoktyā grāmyeṣu janmāyogyatām eva
sādhayanti \| yad vā, katham ity asyānanuvṛttyāpi atyadbhutānīty uktyā
so\'rthaḥ svataḥ paryavasyaty eva \| **tokena** ity-ādibhiś
cādbhuta-karmāṇy evoktāni \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvam atibālye durūhatvena
tat-kṛtatve sandigdhāny api pūtanā-vadhādīny adhunā sākṣāt
śrī-govardhanoddharaṇa-dṛṣṭyā tadīyāny eveti niścitavanto'py
āhuḥ---tokeneti navabhiḥ \| **ā** samyak **mīlitākṣeṇa** ity ukta-diśā
tena catyanta-bālyaṁ vā bodhitam \| pāna-prakāraś ca durbodha iti
dṛṣṭāntenāhuḥ---kāleneti \| iti śakti-viśeṣaḥ sūcitaḥ \| katham ity asya
sarvatrāgre'py anuvṛtteḥ sarveṣām eva tat-tat-karmaṇām āścaryatvoktyā
grāmyeṣu janmāyogyatām eva sādhayanti \| yad vā, katham ity
asyānanuvṛttyāpi atyadbhutānīty-uktyā so'rthaḥ svataḥ paryavasyati \|
tokenaivety-ādibhiś cādbhuta-karmāṇy evoktāni \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tokena** yena bālena
īṣan-mudritākṣeṇa alakṣyamāṇatve kṛṣṭāntaḥ \| **tanor** **vayo**
yauvanaṁ **kālena** yathā **pīyate,** tadvat \|\|4\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.26.5 \|\|**

hinvato\'dhaḥ-śayānasya māsyasya caraṇāv udak \|

ano\'patad viparyastaṁ rudataḥ prapadāhatam \|\|

**śrīdhara-svāmī (bhāvārtha-dīpikā) :** anaso'**dhaḥ śayānasya** \|
**māsyasya** māsās trayaḥ paricchedakā yasya \| **udag** ūrdhvaṁ
**caraṇau hinvataś** cālayataḥ \| **prapadena** pādāgreṇa **hataṁ
viparyastam anaḥ** katham **apatat** ? \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anasaḥ* śakaṭasya \|
*paricchedakāḥ* vayājñāpakāḥ, parmāṇe paricchedaḥ sarvataś chedake'lpake
iti nairuktaḥ \| hinoteḥ śatṛ-pratyaye **hinvata** iti \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : prapadena** **ā** īṣat
**hataṁ** prahṛtam, **rudat** iti pūrvavat bālyātiśaya-kautuka-viśeṣo vā
sūcyate, tena cātyadbhutatva-hetutayā śakti-viśeṣa eva bodhyate \| yad
vā, yathā vṛttaṁ tat-tat-karma-prakāra-mātra-kathanam etat \| evam
agre\'pi \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : prapadena ā** īṣat **hataṁ**
prahatam \| **rudata** iti pūrvavat bālyātiśayaḥ sūcyate tena
cātyadbhutatva-hetutayā śakti-viśeṣa eva bodhyate \| evam agre'pi \|
anyat taiḥ \|

tatra **māsyasyeti** māsa-mātraṁ vyāpya jāta-bālyasyety arthaḥ \| kālād
ity adhikāre tam adhīṣṭo bhṛto hūto hāvī \[5.1.80\] vety adhikṛtya,
māsād vayasi yat saṣau \[5.1.81\] ity anena yad-vidhānāt tatra
dvitīya-sūtre taṁ *bhṛta* iti tāvantaṁ kālaṁ vyāpya labdha-sattāka ity
arthe satīti vyākhyānāt\| tṛtīya-sūtre *vayasi* iti viśeṣopādānāc ca \|
kintu māsaś ca māsaś ca māsaś ca māsā iti trayāṇām
evaika-śeṣatva-karaṇāt traimāsikasya ca padā śakaṭopavṛttaḥ \[bhā.pu.
2.7.27\] iti dvitīya-skandhasya ca saṁvādaḥ kartavyaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anaso\'dhaḥ-śayānasya**
**māsyasya** māsa-traya-vayasaḥ māsād vayasi yat khañāv iti yat, caraṇau
**udak** ūrdhvaṁ **hinvataḥ** cālayato yasya **prapadena** pādāgreṇa
**āhataṁ** \| ataḥ śakaṭaṁ **viparyastaṁ** sat katham apatat ? \|\|5\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.26.6 \|\|**

eka-hāyana āsīno hriyamāṇo vihāyasā \|

daityena yas tṛṇāvartam ahan kaṇṭha-grahāturam \|\|

**śrīdhara-svāmī (bhāvārtha-dīpikā) :** **yaḥ** kṛṣṇo **daityena
hriyamāṇaḥ** saṁs taṁ **tṛṇāvartaṁ** daityaṁ katham **ahann** ity arthaḥ
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : eka-hāyano** varṣaikāyuḥ \|
**daityena** tṛṇāvartena \| *ity artha* iti na hi
bāla-kartṛka-kaṇṭha-grahaṇena mahā-vapuṣo hananaṁ sambhavatīty arthaḥ
\|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : āsīna** iti atyanta-bālyam
evābhipratam \| **kaṇṭhe grahaṇa**-mātreṇaiva **āturaṁ** vihvalam,
anenāpi śakti-viśeṣa eva sūcitaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : āsīna** iti atyanta-bālyam
evābhipretaṁ samyak calitum api padā na śaknotīty abhiprāyāt \|
**kaṇṭha-grahaṇa**-mātreṇaiva **āturaṁ** vihvalam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yo** **daityena**
**hriyamāṇaḥ** san **taṁ tṛṇāvartaṁ** daityaṁ katham **ahan** ?
\|\|6\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.26.7 \|\|**

kvacid dhaiyaṅgava-stainye mātrā baddha udūkhale \|

gacchann arjunayor madhye bāhubhyāṁ tāv apātayat \|\|

**śrīdhara-svāmī (bhāvārtha-dīpikā) :** **haiyaṅgava-stainye**
nava-nīta-caurye \| **bāhubhyāṁ gacchan** riṅgann ity arthaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti
**bāhubhyāṁ** kevalābhyāṁ naṭavat, na kiṁ tu bāla-vatsa-khalann iti
bhāvaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kvacit** kadācit,
asyāgre\'pi sarvatraivānuvṛttiḥ \| **bāhubhyāṁ** tad-agra-bhāgābhyāṁ
karābhyām ity arthaḥ, jānubhyāṁ sa-pāṇibhyāṁ gamanasyaiva riṅgaṇatvāt \|
yad vā, riṅgaṇe\'pi bāhubhyāṁ gamanena balābhāvād atyanta-bālyam
evābhipretam \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kvacit** kadācit, asyāgre\'pi
sarvatra vānuvṛttiḥ \| **bāhubhyāṁ** tad-agra-bhāgābhyāṁ karābhyām ity
arthaḥ \| ulūkhala-karṣaṇāya tayor evādhikyena praṇodanāt \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : bāhubhyāṁ** gacchann iti
ulūkhalākarṣaṇāya \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : haiyaṅgava-stainye**
navanīta-caurye, **bāhubhyāṁ gacchan** riṅgann ity arthaḥ \|\|7\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam*.

**\...**

**\|\| 10.26.8 \|\|**

vane sañcārayan vatsān sa-rāmo bālakair vṛtaḥ \|

hantu-kāmaṁ bakaṁ dorbhyāṁ mukhato\'rim apāṭayat \|\|

**śrīdhara-svāmī (bhāvārtha-dīpikā) :** mukhato hantuṁ kāmo yasya taṁ
baka-veṣam ariṁ bāhubhyāṁ mukhataḥ katham apāṭayat ? \|\|8-11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mukhataḥ** mukha-bhāgataḥ \|
apāṭayat vyadārayat \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa-rāmo bālakair vṛta iti
rāme bālakeṣu ca tatraiva satsv iti sa evāpāṭayad iti sarvebhyas tebhyaḥ
śakti-viśeṣo dvanitaḥ \| mukhataś cañcvor grahaṇena mukha-dvārā
vyadārayad ity arthaḥ \| arim ātmanaḥ sarveṣāṁ ca devādīnām \| yad vā,
ariṁ ca sarva-vayasyādīnāṁ grasanena parama-dveṣṭāram aghāsuram apy
apāṭayat---mūrdhan vinirbhidya \[bhā.pu.10.12.31\] iti pūrvam ukteḥ \|
mukhata ity asyātr eva vānvayaḥ, mukha-dvārā grasanena yo\'riḥ, tam \|
kiṁ vā, tad-dvārā praviśyaiva tata eva bhedanāt \|
pūrvokta-tat-tad-vadha-kramātikramaḥ parama-vismayenākrānta-cittatvāt \|
evam agre\'pi \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa-rāmo bālakair vṛta iti
rāme, bālakeṣu ca tatraiva satsu sa evapāṭayad iti sarvebhyaḥ
śakti-viśeṣo dhvanitaḥ \| mukhato mukham ārabhyaḥ \| arim iti na
tāmasa-yonitvāt yadṛcchayā hantu-kāmam api tu ariṁ
bhaginī-vadha-jāta-śatru-bhāvād āgraheṇāpīty arthaḥ \|
pūrvokta-tat-tad-vadha-vyutkramas tathādya vyoma-vadhātikramaś ca
parama-vismayenākrānta-cittatvāt \| evam agre'pi \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ariṁ** śatrutvena asad-āgraha-param
api \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dorbhyāṁ dhṛtvā mukhataḥ
mukham ārabhya katham apāṭayat ? \|\|8\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.9 \|\|

vatseṣu vatsa-rūpeṇa praviśantaṁ jighāṁsayā \|

hatvā nyapātayat tena kapitthāni ca līlayā \|\|

**śrīdharaḥ,** : *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tena daityena \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : jighāṁsayā** sa-rāmasya
tasya līlayā hatvā paścāt pāda-dvaya-grahaṇena bhramaṇāt \| apy-arthe
**ca**-kāraḥ, **kapittha**-phalāny api, ity ekena karmaṇā
prayojana-dvayam uktam anenāpi śakti-viśeṣa eva sūcitaḥ \| evam
anyatrāgre\'py ūhyam \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : jighāṁsayā** sa-rāmasya tasya
**līlayā hatvā** paścāt pāda-dvaya-grahaṇena bhramaṇāt **kapitthāni**
ceti mahā-vṛkṣāgra-vikṣepa-dyotanena śakti-viśeṣaḥ sūcitaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.10 \|\|

hatvā rāsabha-daiteyaṁ tad-bandhūṁś ca balānvitaḥ \|

cakre tāla-vanaṁ kṣemaṁ paripakva-phalānvitam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad-bandhūn** dhenuka-jñātīn
\| **kṣemaṁ** nirupadravam \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : balānvita** iti
dhenuka-vadhe\'pi tasyaiva prādhānya-vivakṣayā **kṣemaṁ** nirbhayaṁ
sarvopabhogyam ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : balānvita** iti
dhenuka-vadhe'pi tasyaiva prādhānya-vivakṣayā \| nūnam etat
prabhāveṇaiva balasyāpi balodayād etasyaika-kartṛtvam iti bhāvaḥ \|
**kṣemaṁ** nirbhayaṁ sarvopabhāgyam ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rāsabha-daiteyaṁ dhenukam
\| **balānvita** iti tatrāpi kṛṣṇasya prādhānyaṁ vivakṣitam
\|\|10.11\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.11 \|\|

pralambaṁ ghātayitvograṁ balena bala-śālinā \|

amocayad vraja-paśūn gopāṁś cāraṇya-vahnitaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ugraṁ** bhayaṅkaram
\|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : balena ghātayitvā** iti \|
**pralambasya** gopa-rūpiṇaḥ saṅkhyānumodanādinā vadhe tasyaiva
prayojakatvāt \| kuto **balena** evāghātayat, na tv anyena ?
tatrāhuḥ---**balena** iti balaṁ pradarśayitum ity arthaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : balena ghātayitvā** iti \|
tatrāpi tasya mukhyatvaṁ sūcitaṁ \| kuto **balena** eva aghātayat, na tv
anyena ? tatrāhuḥ---baleti, tat-prabhāva-labdha-bala-viśeṣavatā \| atas
tasmin vidyamāne'nyena ghātanā na yogyeti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.12 \|\|

āśī-viṣatamāhīndraṁ damitvā vimadaṁ hradāt \|

prasahyodvāsya yamunāṁ cakre\'sau nirviṣodakām \|\|

**śrīdhara-svāmī (bhāvārtha-dīpikā) :** **āśī-viṣatamo**'tikrūra-viṣaś
cāsāv ahīndraś ca tam \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : damitvā** nigṛhya \|
**udvāsya** niṣkāsya \| **asau** kṛṣṇaḥ \| **prasahya** haṭhāt \| aśnute
vyāpnute'tivegena sarvāṅgam ity **āśī,** aśer iñ \| tādṛśaṁ viṣaṁ yasya,
sa tathā \| bāhulakāt pūrva-padasya dīrghaḥ \| tatas tam ap \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vimadaṁ** yathā syāt tathā
**damitvā** \| yad vā, vimadaṁ santaṁ **hradād udvāsya** \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vimadaṁ** yathā syāt tathā
**damayitvā** \| yad vā, vimadaṁ santaṁ **hradād udvāsya** \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :
āśī-viṣatamo**\'tikrūra-viṣaś ca **asāv ahīndraś** ceti **taṁ vimadaṁ**
yathā syāt tathā **damitvā** \|\|12\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.13 \|\|

dustyajaś cānurāgo\'smin sarveṣāṁ no vrajaukasām \|

nanda te tanaye\'smāsu tasyāpy autpattikaḥ katham \|\|

**śrīdhara-svāmī (bhāvārtha-dīpikā) :** **autpattikaḥ** svābhāvikaḥ
katham ? iti kiṁ **sarveṣām** ātmāyaṁ syād iti śaṅkā \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anurāgaḥ** hṛdayaṅgamaḥ
snehaḥ \| **asmin** tavātmaje \| **tasya tava tanayasyāpi** \| *kim* iti
vitarke \| ātmavat priyatvād ātmāyaṁ sarveṣām ity arthaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam anyonyam uktvā
adhunā īśvara evāyam iti cet, tathāpy aiśvaryeṇa prīta-bhaktir eva
vardhate, svābhāvika-nirantarānurāgaś ca bhaya-gauravādi-saṁkocena
sambhaved eveti sneha-viśeṣaṁ pratipādayantaḥ parama-snigdhaṁ
tat-pitaraṁ sambodhyāhuḥ---dustyajaś ceti \| aiśvarye sākṣād
anubhūte\'pi tyaktum aśakyaḥ, yata **autpattikaḥ**, agny-āder
auṣṇyādivat svābhāvikatvād ity arthaḥ \| ity āpad-rakṣaṇādinopādhinā
śaṅkamāno\'nurāgo nirastaḥ \| tatrāpi **sarveṣāṁ**
bālādi-vṛddha-paryantānāṁ **naḥ** iti \|

tatrāsandehārthaṁ svānubhavam abhivyañjayanti---\"aho bhavatu vā
sarvathā ākṛti-prakṛti-sundare sarva-cittākarṣake\'nanya-gatīnām asmākam
anurāgo dustyajaḥ, **tasyāpy asmāsu** nikṛṣṭeṣu sevakeṣv aparādhādāv api
sa dustyajaḥ katham ? ato nāyam avatāraḥ śrī-nārāyaṇaḥ, na ca
tad-avatāraḥ kaścid api bhavet, kintu
madhuraiśvarya-viśeṣa-saṁvalita-vicitra-bālya-viśeṣeṇānena sarvato
vilakṣaṇo durvitarkya-māhātmyārṇavaḥ ko\'pi puruṣottamo bhaviṣyati\" iti
bhāvaḥ \|

siddhāntaś cāyam---eka evāvatārī avatāraś ca
tathāśeṣa-paramaiśvarya-yuktālaukika-bālya-līlāmayaś cety evaṁ
vividha-virodha-pravāha-vilaya-viṣayaḥ paramānirvacanīyaḥ śrī-bhagavad
viśeṣo\'yaṁ syād iti \| he nanda ! tava tanaya ity aho bhāgya-mahimā
taveti, tatra nandati sadā hṛṣyatīti nandas tathā sambodhanam, īdṛśena
putreṇa tava sadānandatayā nāmno\'py anvarthatvam eveti bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, dustyajaś ceti \|
**te tanaye** tavaiva tanayo'yaṁ nāsmākam iti vicārite'pi tyaktum
aśakyaḥ svābhāvika ity arthaḥ \| tatrāpi **sarveṣām,** aho bhavatu vā
sarvākṛti-prakṛti-sundare sarva-cittākarṣake'nanya-gatīnām asmākam
**anurāgo dustyajaḥ, tasyāpy asmāsv** ayogyeṣv api **autpattikaḥ**
janma-dinam evārabhya dṛṣṭaḥ svābhāvika evety arthaḥ \| atrāsminn iti
tat-tad-vailakṣyaṇyena samprati prastūyamāna ity arthaḥ \| anyat taiḥ \|

tatra kim ? ity-ādy utprekṣāyāṁ mitho-deha-dehinor yathā tadvad ity
arthaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ ca, dustyajaś ceti tasmād
viruddha-dharmād dhetoḥ \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam asyeśvaratve
giri-dhāraṇādaya etan-niṣṭhā dharmā eva hetavo darśitāḥ \|
asmad-ādi-sarva-vraja-vāsi-niṣṭhaś caiko dharmo dṛśyatām ity
āha---dustyajaś ceti \|

te tanaye tavaiva **tanaye** nāsmākam iti samyag vicārite saty apīti
bhāvaḥ \| na kevalam asmākaṁ vātsalya-bhāvavatām eva gopānāṁ, api tu
**sarveṣāṁ** bālādīnām api sakhyādi-bhāvavatāṁ strī-puṁsām api
jāty-antarāṇām api vanaukasāṁ mṛga-pakṣy-ādīnam api \| **anurāgaḥ**
pratikṣaṇaṁ navanavāyamānā vardhamānā prītir anurāga-śabdasya
tathā-bhūtārthakatvāt, na tu prīti-mātram \| kiṁ ca, dustyaja
autpattikatvāt sampratīśvaratva-lakṣaṇe dṛṣṭe\'pi tyaktum aśakyaḥ \|
tena putra-vittādi-deha-jīvātmabhyo yathottarādhika-premāspadebhyo\'py
ātyantika-premāspadaṁ paramātmaivāyam iti buddhyate \| na hi kevala
naratve saty evaṁ sati sambhavatīti bhāvaḥ \| satyaṁ tarhi
paramātmaivāyaṁ niścīyatām iti cet tatrāhuḥ---asmaṣu sarveṣu
vraja-vāsiṣu vanaukasaḥsu ca tasyāpi anurāga ukta-lakṣaṇaḥ kathaṁ
sambhavet ? tasyātmārāmatvena sarvatraudāsīnyād asmāsu sāṁsārikeṣv
autpattikyā śaktir na ghaṭata iti bhāvaḥ \|\|13\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.14 \|\|

kva sapta-hāyano bālaḥ kva mahādri-vidhāraṇam \|

tato no jāyate śaṅkā vraja-nātha tavātmaje \|\|

**śrīdhara-svāmī (bhāvārtha-dīpikā) :** uktam apy ativismayena
abhinayena vadanti---**kva sapta-hāyana** iti \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *uktam* artham \|
*abhinayaḥ* pradarśanam \| **tato** mahādri-dhāraṇataḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho laukika-bālyam eva
paramaiśvarya-sambalita-masmābhir adhunā sākṣād evānubhūtam iti vismayaṁ
vadantaḥ, tataś ca laukika-bālya-līlā-paramaiśvaryayor anyonya-vidhena
nija-sandehotpattim āhuḥ---kveti saptahāyana ity anena laukikatvam
evābhipretam, tac ca nija-sahaja-bhāvānurūpam eva, mahādrer viśeṣeṇa
lilādinā dhāraṇam iti paramaiśvaryam eva, evaṁ laukika-bālasya
mahādrividhāraṇāsambhavāt mahādrividhāraṇe ca laukika-bālyāsambhavād
virodho mahān evety arthaḥ \| tatas tasmād-bālyasya mahādri-vidhāraṇād
dhetor no\'smākaṁ bālatayā īśvaratayā cādhunā pratīteḥ, tayor anyonyaṁ
viruddhatvāt śaṅkā āśaṅkā saṁśaya eva jāyate, na ca niścayo bhaved iti
avatāritve\'py avatāratvam avatāratve\'py avatāritvam, tathā
laukikatvā-vyābhicāreṇaiśvaryam aiśvaryāvyabhicāreṇaiva laukikatvam
apīty anyonyaṁ viruddhayos tayoḥ kathaṁ sambhaved ityādi-vicārād iti
siddhāntaḥ \|

yad vā, tatas tasmāt prākaṭyaṁ prāptād aiśvaryād api śaṅkā bhayaṁ tasmin
no na jāyate, ity anurāgasya duratyajatvam eva darśitam \| he
vrajanātheti tvan nāthatvāt sarva-vrajasyāpi mahā-bhāgyam iti bhāvaḥ,

yad vā, sarveṣāṁ vraja-janānām asmākaṁ nāthatvena tvamevāsmākam etāṁ
śaṅkāṁ parihartum arhasīti bhāvaḥ \|

yad vā, prabhu-putratvena tasmin śaṅkāyā yogyatoktā, tathāpi na jāyata
evety arthaḥ \| kiṁ ca, vāraṁ vāraṁ tat putratvoktyā parameśvaratvena
śrī-vasudeva-putratvena ca taj jajñānaṁ tat tac chakayā asambhavāt,
tādṛśānurāgāsambhavāc ca,

yad vā, te tanaya iti tavātmaja iti cānurāgasya dustyajatāyām eva hetuḥ,
tathāpy anurāgasya nirūpādhikatvam eva boddhavyam, tasyaiva nityaṁ tat
putraika-lakṣaṇatvāt, evaṁ rūpa-gūṇādi-viśeṣeṇopādhinā tad anurāge\'pi
nirupādhikatvam eva syāt, tasyaiva nitya-tat-tad eka-lakṣaṇatvādityetac
cāgre yathā-sthānaṁ vistāryam \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kveti \| ayam
arthaḥ---sapta-hāyanatvena janma-vṛddhyādayas tad avasthā gṛhītāḥ tābhiś
ca bālatvaṁ niścitaṁ tac cātyantaṁ bālāntareṣu vyāpti-darśanāt tathā
mahādri-vidhāraṇena pūtanādi-vadha-hetu-prabhāvatvaṁ
svābhāvika-prema-viṣayāśrayatvaṁ ca gṛhītaṁ tābhyāṁ bālād anyatvaṁ tad
anyatve'pi devāditvaṁ tatrāpi parama-vilakṣaṇatvaṁ niścitaṁ bālāntarādau
tat tad adarśanāt tad evaṁ saptetyāditve bālād anyatvaṁ na sambhavati
mahādrītyāditve ca bālatvaṁ ca na sambhavatīty arthaḥ \| tatas tasmād
ekasmin mitho virodhi-dharma-dvayāt śaṅkā-viprati-pattijaḥ saṁśayaḥ
bālo'yaṁ bālād anyaḥ parama-vilakṣaṇa-devādir veti \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śaṅkā saṁśayaḥ \|

---------------------------------------------------------------------------------------------------------------------

**jīva-gosvāmī (bṛhat-rama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam apy adridhāraṇa
prastutatvādativismayena punarāhuḥ kveti \|\|14\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.15 \|\|

śrī-nanda uvāca---

śrūyatāṁ me vaco gopā vyetu śaṅkā ca vo\'rbhake \|

enaṁ kumāram uddiśya gargo me yad uvāca ha \|\|

**śrīdhara-svāmī (bhāvārtha-dīpikā) :** prāk śrutam eva
gargācārya-vākyaṁ tac carita-pariśīlanena nivṛttāsambhāvanasya nandasya
kṛṣṇa-tattvāvabodhakaṁ jātaṁ sa idānīṁ tenaiva vākyena gopānupadiśati,
śrūyatām iti \|\|15.21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kṛṣṇasya caritasya
pariśālanena vilokanena vivṛttā sambhāvanā ayam ukta-sadṛśo bhaviṣyati
na vety eva-rūpaḥ saṁśayo yasya tasya \| tattvāvabodhakaṁ
yathārthya-prakāśam \| sa nandaḥ \| tenaiva gargoktenaiva \| vyetu
vyapagatā bhavatu \| vaḥ yuṣmākam \| arbhake bāle \| enam ity
anvādeśatvād idam enādeśaḥ \| heti prasakta-kathāṁ pratyantaraṅgatvena
kathāntarārambha-sūcanāya pratyārambhe prasiddhau ha hā viṣādaśugārtiṣu
iti yādavaḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
nijāśeṣa-bhagavattā-prakaṭanārtham avatīrṇo\'yaṁ sākṣāc chrī-bhagavān
eveti vyaktum ukte kadācid aiśvarya-jñānena bhaya-gauravādinā
snehabhara-hāniḥ syād iti śaṅkayā śrī-gargeṇa sākṣāt paramaiśvaryam
anuktvā vyapadeśeṇaiva tad-vyañjayatā yāny akṣarān yuktāni, tair eva
paramācintya-karma-lokottara-mahā-puruṣa-pratipādakatayāvadhāritair
gopān prabodhayann āha---śrūyatām iti \| me tattvajñasya vacaḥ
sarva-śaṅkā-nirasanaṁ paramānandadaṁ ca vākyaṁ śrūyatām he gopā iti
snehabhara-vyāpta-cittatvaṁ bodhayati \| vaḥ śaṅkā vyetukṣīyatām \|
arbhaka iti sadaiva sneha-bharākrāntatvāt \| yad vā, tattattve\'pi
sneha-viśeṣeṇa bālatayaiva jñānāt,

yad vā, vo yuṣmākaṁ yo\'rbhakas tasminn iti mamaiva yuṣmākam apy ayaṁ
bālaka iti sneha-viśeṣam eva draḍhayati \| enaṁ bhavatāṁ
paramānurāga-viṣayaṁ parokṣe\'py aparokṣavad uktiḥ, sadā tasya sākṣad
iva hṛdi sphurteḥ \| yad vā, bālya-krīḍādinā sarvair eva
bālakatvenānubhūyamānaṁ me mām \| yad vā, me mama kumāraṁ putram iti
pūrvavat punaḥ punas tathaivoktiḥ, srveṣu tasya bālaka-bhāva-sphūrteḥ \|
yad vā, atibālyāvasthāyāṁ vartamānaṁ nāma-karaṇa-kāla ity arthaḥ \| mām
iti pāṭhe rahasi māṁ kevalam evovācyato bhavadbhir na jñātam iti bhāvaḥ,
yad vaca, ha vyaktam eva, naca saṅketādinety arthaḥ \| yad vā, ha harṣe
\|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
nijāśeṣa-bhagavatā-prakaṭanārtham avatīrṇo'yaṁ sākṣāt śrī-bhagavān eveti
vyaktam ukte kadācid aiśvaya-jñānena bhaya-gauravādinā snehabhara-hāniḥ
syād iti śaṅkayā śrī-gargeṇa sākṣāt paramaiśvaryam anuktvā
vyapadeśenaiva tad vyañjayatā yānyakṣarāṇy uktāni tair evea īdṛśa
svābhāvika-guṇa-bālakatā pratipādakatayāvadhāritair gopān prabodhayann
āha---śrūyatām iti \| me mama garga-dvārā śrutaitat prabhāvasya vacaḥ
vaḥ śaṅkā vyetu śrūyatāṁ arbhaka iti svasya bālatvenaiva niścayaṁ
bodhayati yad vā, vo yuṣmākaṁ yo'rbhakas tasminn iti mam evayuṣmākam apy
ayaṁ bālaka iti sneha-viśeṣam eva vardhayati enaṁ bhavatāṁ
paramānurāga-viṣayaṁ parokṣe\'py aparākṣavad uktiḥ sadā tasya sākṣād iva
hṛdi sphūrtaḥ me mama kumāraṁ putram iti pūrvavat punaḥ punas
tathaivoktir atiniścayāya yad vā, me mām ekākinaṁ yad vacaḥ vyaktam eva
na ca saṅketādi nety arthaḥ---yad vā, ha harṣe \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bāla eva vā paramavilakṣaṇā
devādirveti śruyatāmityādi \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho madbālake\'smin prāk
siddhamahāprabhāve madiṣṭadevasya śrīnārāyaṇasya mayyatikṛpayā
madvipado\'bhihantumāveśamālakṣyate saṁśerate tadetān śrīgargoktyaiva
prabodhayāmityāśayen āha---śrūyatām iti \|\|15.21\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.16-21 \|\|

varṇās trayaḥ kilāsyāsan gṛhṇato\'nu-yugaṁ tanūḥ \|

śuklo raktas tathā pīta idānīṁ kṛṣṇatāṁ gataḥ \|\|

prāg ayaṁ vasudevasya kvacij jātas tavātmajaḥ \|

vāsudeva iti śrīmān abhijñāḥ sampracakṣate \|\|

bahūni santi nāmāni rūpāṇi ca sutasya te \|

guṇa-karmānurūpāṇi tāny ahaṁ veda no janāḥ \|\|

eṣa vaḥ śreya ādhāsyad gopa-gokula-nandanaḥ \|

anena sarva-durgāṇi yūyam añjas tariṣyatha \|\|

purānena vraja-pate sādhavo dasyu-pīḍitāḥ \|

arājake rakṣyamāṇā jigyur dasyūn samedhitāḥ \|\|

ya etasmin mahā-bhāge prītiṁ kurvanti mānavāḥ \|

nārayo\'bhibhavanty etān viṣṇu-pakṣān ivāsurāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvoktam eva smārayati \|
varṇāḥ śuklādyāḥ \|\|16.21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nija-satya-vākyatvena
teṣāṁ viśvāsārthaṁ vā śrī-gargoktim evāha---varṇā ity-ādinā---na viṣmaya
\[22śa.ślo\] ity antena, gopāya susamāhitaḥ \[bhā.pu.10.8.19\] iti
sarvāntyenoktam, tatra māhātmya-viśeṣa-pratipādanābhāvāt viśeṣataś ca
gopāyasvetyanyarakṣyatvena māhātmyahānyāpatteś ca, gopānāmāye lābhe
susamāhita ity arthe teṣām kadācid garvādy udayaśaṅkayā, tena ca jagad
dhitānācaraṇāt nāyāyaṇa-samatvāsambhāvanāśaṅkayā vā noktam iti
atyudbhutatvena vismayo na kārya ity arthaḥ \| yady api pūrvaṁ taiḥ
śrī-garga-vākyaṁ jñatam evāste, baka-vadhānantaram aho brahma-vidāṁ
vācaḥ \[bhā.pu.10.11.57\] ity-ādi-vacanāt, tathāpy adhunā tat tad
akṣareṇa samagratayeti viśeṣaḥ \|\|16.21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gargoktim evāha---varṇā
ity-ādinā \| na vismaya ity antena atra prācīna-prakaṭārtho'nusandheyaḥ
\| kiñcātra tasmān nandaḥ ! kumāro'yam iti prathama-caraṇaḥ tat karmasu
na vismayaḥ iti caturthaḥ garga-vākte tu tasmān nandātmajo'yaṁ te iti
pathamaḥ gopāyasva samāhitaḥ iti caturthaḥ \| ity addhā māṁ samādiśyeti
vakṣyamāṇāt śrī-nanda-vākyāt tad vākyam evānenānuditam iti labhyate
tasmād vinayārhaṁ svaputre sarveṣāṁ svadhāraṇyena mamatāyā
gopāyitvatāyāś ca vyañjanārtham eva ca kiñcid anyathā vidhāyānūditam api
śleṣeṇa yathārthatayā sampādyate sma \|\|16.21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.22 \|\|

tasmān nanda kumāro\'yaṁ nārāyaṇa-samo guṇaiḥ \|

śriyā kīrtyānubhāvena tat-karmasu na vismayaḥ \|\|

**śrīdhara-svāmī (bhāvārtha-dīpikā) :** tasmāt tasya karmasu vismayo
nāstīti nandasyoktiḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasmān mad uktas-adṛśas
tasmād dhetoḥ \| tasya bālasya \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.* \[17-22
missing\]

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanda-kumāro'yam ity atra
nandasya tava kumāra iti ṣaṣṭhī-tat puruṣāt tathā tat karmasu na vismaya
ity atra tathāpi sva-prabhāveṇa putratayā labdhasya tasya
nārāyaṇasyevāsya karmasu vismayo lna kāryaḥ āścaryaṁ matvā gopāyanād
udāsīnena na bhāvyam iti tātparyāvagamāt \| kiṁ ca tat karmasv ity
upalakṣaṇaṁ svābhāvika-prema-viṣayāśrayatve'pi na vismayaḥ kārya iti
śrī-nandābhiprāyaḥ vastutas tu mitho nitya-svābhāvika-sambandho hetur
iti na jñāyate sma yady api pūrvaṁ taiḥ śrī-garga-vākyaṁ jñātam evāsti
baka-vadhānantaram aho brahma-vidāṁ vāca ity-ādi-vacanāt tathāpy adhunā
tat tad akṣareṇa samagratayeti viśeṣaḥ iti \| sapta-vakyāni \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatkarmasu na vismaya iti
śrīgargasyaivābhiprāyakathanaṁ taduttara itiśabdo\'pyanveti "gopāyasva
samāhitaḥ" iti tvanupayogānnodāhṛtam aṁśaṁ śaktyābeśinam \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he nanda! tasmād ayaṁ
kumāra iti gargokter na kevalam ayaṁ mamaiva kumāro\'pi tu yusmākam
apīty ato\'smin aiśvarye dṛṣṭe\'pi vātsalyaṁ pratidinam āśīḥ-śataṁ ca na
tyājyam iti vivakṣaiva "tasmān nandātmajo\'yaṁ te\" iti gargokter
anuktiḥ \| "nārāyaṇa-samaḥ" iti nārāyaṇāveśād eva na tv ayaṁ nārāyaṇaḥ,
yathā sūrya-kānta-śilāpi sūrya-samety ucyate tasmād ayaṁ neśvaraḥ nāpi
nikṛṣṭo jīvaḥ kintu lokottara-karmā tasmād akaṁ ko\'py ayam
asmat-kula-bhūṣaṇa eva \| ata eva tena gargeṇaiva sarvānte proktaṁ
"tat-karmasu na vismayaḥ" iti \| tasya lokātīta-karmasu
atyadbhuta-dṛṣṭyā ayam īśvara iti buddhir na kartavyeti tenaiva
niṣiddhatvād asmin yuṣmad-anukampe ciraṁ jīvety āśīr eva kāryā na tv
audāsīnyam iti phalato "gopāyasva samāhita" iti gargoktir evoktā \|
gopānāṁ vismaya-nirasanena saṁśayāpanodanaṁ ca kṛtam iti \|\|22\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.23 \|\|

ity addhā māṁ samādiśya garge ca sva-gṛhaṁ gate \|

manye nārāyaṇasyāṁśaṁ kṛṣṇam akliṣṭa-kāriṇam \|\|

**śrīdhara-svāmī (bhāvārtha-dīpikā) :** ity addhā sākṣān māṁ prati
samādiśya garge ca sva-gṛhaṁ gate sati tadānīṁ tathā manyamāno'pi idānīṁ
kṛṣṇaṁ nārāyaṇasyāṁśaṁ manye \| atra hetuḥ, akliṣṭa-kāriṇam iti
\|\|23.24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadānīṁ gargopadeśa-samaye
\| tathā manyamāno\'pi nārāyaṇa-samaṁ manyamāno'pi \| idānīṁ tad
upadiṣṭasya śaithilyād aṁśam iti \| atra nārāyaṇāṁśatve \| na kliṣṭaṁ
kartum aśakyaṁ yasmād dāvānala-pāna-govardhanoddharaṇādi-rūpāt tad
akliṣṭam alaukikaṁ karma, tat kartuṁ śīlam asyeti tathā \| yad vā,
kliṣṭāḥ kleśitas tad rahitā akliṣṭās tān karoti nija-sevakān iti vā tam
\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** manye nārāyaṇasyāṁśaṁ
kṛṣṇam ity-ādi \| aṁśyate vibhajyate\'vatāra-samūho\'smād aneneti vā
aṁśaḥ paripūrṇa-bhāgaḥ, pūrṇa-devāṁśa-kalpanā---nārāyaṇasyāpi aṁśatvena
bhāgakāriṇam \| yad vā, ām iti smṛtau pūrvokta-garga-vacana-smṛtau
nārāyaṇasya śaṁ kalyāṇaṁ kalyāṇa-pradam īśvaratvāt mānyaṁ jānāmīty
arthaḥ \| ata eva akliṣṭakāriṇaṁ sarvan eva nārāyaṇa-prabhṛtīn akliṣṭān
kartuṁ śīlaṁ yasya tam \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yato\'haṁ pitāpi tataḥ
prabhṛti taṁ nārāyaṇopamam eva manye ity āha---itīti \| yad vā, tat
karmasu ity-ādikaṁ pūrvam anuktam pai atroktabalāt pūrvam api
śrī-garga-vākyānte draṣṭavyam \| iti-śabena tasyāpi garga-samādeśe
praveśanāt,

yad vā, gopāyas tvetyādi-parivartena tat karmasu
ity-ādi-ślokaika-pādo-gargeṇa sākṣād anukto\'pi tātparyeṇa prāptaḥ \|
śrī-nandena viracayya garga-samādiṣṭatayoktaḥ, tayā teṣaāṁ
śraddhotpādanena vismaya-nirasanārtham iti dik \| sva-gṛhaṁ gata iti,
anyathā tadānīm eva tathāmanane cāpalya-prasakteṣh, ataḥ pūrvaṁ
śrī-vādarāyaṇināpīdṛśam evoktam \| ity ātmano gāmbhīryaṁ vicāra-paratvaṁ
ca teṣāṁ śraddhārthaṁ sūcitam \| nārāyaṇaḥ samo yasyeti nārāyaṇād
adhikatve\'pi nārāyaṇa-sāmye\'pi vā nārāyaṇāṁśam iti
snehabhara-vivṛddhyartham evaiśvarya-gopanam \| yad vā, nārāyaṇasyāṁśaṁ
kam api bhāgaṁ tat samaṁ kam apy uttama-puruṣa-viśeṣam ity arthaḥ, manye
jānāmi \| yad vā, nijātmajam api nārāyaṇāṁśaṁ manye, tasya
samādeśādarāt, na ca kevalaṁ tadodeśādareṇa svānubhavād apīty
āha---akliṣṭakāriṇam akleśenaivātyadbhuta-karmācaraṇaśīlam ity arthaḥ
\|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yato'haṁ pitāpi tataḥ
prabhṛtyenaṁ śrī-nārāyaṇopamam eva manye ity aḥa---itīti \| aṁśaṁ tac
chakty āveśinaṁ manye vitarkayāmi \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aṁśaṁ tacchaktyāveśinaṁ
manye vitarkayāmi, asmān akliṣṭān kartuḥ śīlaṁ vasya tam \|\|23\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.24 \|\|

iti nanda-vacaḥ śrutvā garga-gītaṁ vrajaukasaḥ \|

dṛṣṭa-śrutānubhāvās te kṛṣṇasyāmita-tejasaḥ \|\|

muditā nandam ānarcuḥ kṛṣṇaṁ ca gata-vismayāḥ \|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gata-vismayā
apāsta-sandehāḥ \| anarcuḥ arcayāṅkruḥ \| yad vā, anarcuḥ
vastra-ratna-svarṇamudropahārair vanātsāyaṁ kṛṣṇe\'py āgate taṁ
pītāmbara-hāra-kaṭaka-kuṇḍalair alaṅkṛtya jaya-jaya vraja-bhū-bhūṣaṇa
ciraṁ jīvety upalālayāmāsuḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nandasya vacas tad-dvārā
garga-gītaṁ ca śrutvā \| yad vā, gargasya gītaṁ gāthā śrī-bhagavad
gītādivat gītā vā yasmin tat, gata-vismayāḥ santaḥ śrī-kṛsṇasya
nārāyaṇāṁśatvena parama-puruṣottamatayā tat tat karma-sambhavaṭ, ata eva
muditāś ca santo gata-vismayāś ca babhūvur iti vā \| ādau nandasyārcanaṁ
tad vākyato muditatvāt kṛṣṇasyāpi pitṛtvena mānyatvāt \| yad vā,
kṛṣṇasya vanād āgatasyaiva sato\'rcanāt paścān nirdeśo yukta eva,
tathoktaṁ parāśareṇa---śrī-kṛṣṇaṁ gopāḥ sākṣād eva papracchur iti tena
ca sa-praṇayakopaṁ praty uktam---

> mat-sambandhena bho gopā yadi lajjā na jāyate \|
>
> ślāghyo vāhaṁ tataḥ kiṁ vo vicāreṇa prayojanam \|\|
>
> yadi vo\'sti mayi prītiḥ ślāghyo\'haṁ bhavatāṁ yadi \|
>
> tadātma-bandhu-sadṛśī buddhir vaḥ kriyatāṁ mayi \|\| \[vi.pu.
> 5.13.10-11\] ity-ādi \|

tathā vaiśampāyanenoktaṁ tat prativacanam harivaṁśe---

> manyante māṁ yathā sarve bhavanto bhīma-vikramāḥ \|
>
> tathāhaṁ nava-gantavyaḥ sva-jātīyo\'smi bāndhavaḥ \|\|
>
> yady ahaṁ bhavātāṁ ślāghyo bāndhavo devasaprabhaḥ \|
>
> parijñānena kiṁ kāryaṁ yady eṣo\'nugraho mama \|\| \[ha.vaṁ.
> 2.20.11-13\] ity-ādi,

tac ca kalpa-bheda-vyavasthayā \| kiṁ vā, śrī-nandottareṇa hata-sandehā
api paramautsukyena sākṣāc chrī-bhagavan mukhād eva śrotu draḍhayituṁ ca
sākṣāt tam ūcur iti kalpanaya parihāryam, tac ca suprasiddhatvād atra
śrī-bādarāyaṇinā noktam iti \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nandasya vacaḥ tad dārā
garga-gītaṁ ca śrutvā \| yad vā, gargasya gītaṁ gāthā śrī-bhagavad
gītādivad gītā vā yasmin tat ānarcuḥ sva-sva-gṛhāt
gandha-candana-vastra-bhūṣaṇādinā ādau śrī-nandasyārcanaṁ śrī-kṛṣṇasya
tata evotpannatvāt tasyāpi pitṛtvena mānyatvāt tac ca kṛṣṇa vanād āgate
sandhyāyām iti jñeyam yat tūkta śrī-parāśareṇa śrī-kṛṣṇaṁ gopāḥ sākṣād
eva papracchur iti tena ca nijādhikya-jñānāl lajjayā sapraṇaya-kopaṁ
praty uktaṁ yathā śrī-viṣṇu-purāṇe śrī-parāśara uvāca---

> gate śakre tu gopālāḥ kṛṣṇam akliṣṭakāriṇam \|
>
> ūcuḥ prītyā dhṛtaṁ dṛṣṭvā tena govardhanācalam \|\|
>
> vayam asmān mahā-bhāga ! bhavatā mahato bhayāt \|
>
> gāvaś ca bhavatā trātā giri-dhāraṇa-karmaṇā \|\|
>
> bāla-krīḍeyam atulā gopālatvaṁ jugupsitam \|
>
> divyaṁ ca karma bhavataḥ kim etat tāta ! kathyatām \|\|
>
> kāliyo damitas toye pralambo vinipātitaḥ \|
>
> dhṛto govardhanaś cāyaṁ śaṅkitāni manāṁsi naḥ \|\|
>
> satyaṁ satyaṁ hareḥ pādau śapāmo'mita-vikrama ! \|
>
> yathā tvad vīryam ālokya na tvāṁ manyāmahe naram \|\|
>
> prītiḥ sastrī-kumārasya vrajasya tvayi keśava ! \|
>
> karma cedam aśakyaṁ yat samastai-stridaśair api \|\|
>
> bālatvaṁ cātivīryaṁ ca janma caṣmaṣvaśobhanam \|
>
> cintyamānameyātman ! śaṅkāṁ kṛṣṇa prayacchati \|\|
>
> devo vā dānavo vā tvaṁ yakṣo gandharva eva vā \|
>
> kiṁ vāsmākaṁ vicāreṇa bāndhavosi namostu te \|\| \[vi.pu. 5.13.1-8\]

paraśara uvāca---

> kṣaṇaṁ bhūtvā tv asau tūṣṇīṁ kiñcit praṇaya-kopavān \|
>
> ity evam uktas tair gopair āha kṛṣṇo mahā-mune ! \|\|
>
> mat sambandhena vo gopāḥ lajjā na jāyate \|
>
> ślāghyo vāhaṁ tataḥ kiṁ vo vicāreṇa prayojanam \|\|
>
> yadi vo'sti mayi prītiḥ ślāghyo'haṁ bhavatāṁ yadi \|
>
> tad ātma-bandhu-sadṛśī buddhir vaḥ kriyatāṁ mayi \|\|
>
> nāhaṁ devo na gandharvo na yakṣo na ca dānavaḥ \|
>
> ahaṁ vo bāndhavo jāto nātaścintyamatonyathā \|\| \[vi.pu. 5.13.9-12\]

tathā vaiśāpāyanenokta tat prativacanam---

> manyante māṁ yathā sarve bhavanto bhīma-vikramāḥ \|
>
> tathāhaṁ nāvamantavyaḥ sajātīyosmi bāndhavaḥ \|\|
>
> yady ahaṁ bhavatāṁ ślāghyo bāndhavo devasa-prabhaḥ \|
>
> parijñānena kiṁ kāryaṁ yady eṣo'nugraho mama \|\| ity-ādi \|

tac ca śrī-nandottareṇa hanta sandehā api paramautsukyena sākṣāt
śrī-bhagavan mukhād eva śrotuṁ dṛḍhayituṁ ca tamevocur iti kalpanayā
parihāryam iti \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gargasya gītaṁ yatra tat ānarcuḥ
sva-sva-gṛhebhyo gandha-mālya-vastrādinā etac ca sandhyā-vṛttaṁ samvādas
tu śrī-kṛṣṇe vanaṁ gata eveti gamyate \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha govardhane dhṛte sati
vismitair gopaiḥ pṛṣṭo vrajarājo gargoktim anusmṛtyopasaṁharati---ty
addhā mām ity-ādi \| he gopāḥ ! kim asmin vismayaṁ kurutha ? evam evaṁ
gargo yad āha---tat-sandehenālam \| tat-kathakanāt prabhṛti kṛṣṇaṁ
nārāyaṇasyāścānandapradam, tasmād api param ity arthaḥ \| kīdṛśam ? aśam
upaṁ viṣṇuṁ śa sukhaṁ svarūpam, athavā, aṁśyate vibhajyate
aṁśa-samūho'smād iti aṁśaḥ paripūrṇa bhāgaḥ, apādāna-sādhanaḥ \| athavā,
ām iti smṛtau garga-vākya-smaraṇārthaḥ \| nārāyaṇasya śaṁ sukha-svarūpaṁ
rūpam iti sarasvatī-surasam \| vrajarājas tu nārāyaṇasyāṁśaṁ manye
\[bhā.pu. 10.26.23\] ity evāvadat \| ato'tra ko'pi sandeho mā kartavyaḥ
\|\|24.25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ānarcuḥ
vastra-ratna-svarṇa-mudropahāreṇa sammānayām āsuḥ \| kṛṣṇe vanād āgate
sati sāyaṁ ca, taṁ pītāmbara-hāra-kaṭaka-kuṇḍala-kirīṭair alaṅkṛtya jaya
jaya vrajatūmibhūyaṇa ciraṁ jīvety upalālayāmāsuḥ \|\|24\|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.26.25 \|\|

deve varṣati yajña-viplava-ruṣā vajrāśma-varṣānilaiḥ

sīdat-pāla-paśu-striy ātma-śaraṇaṁ dṛṣṭvānukampy utsmayan \|

utpāṭyaika-kareṇa śailam abalo līlocchilīndhraṁ yathā

bibhrad goṣṭham apān mahendra-mada-bhit prīyān na indro gavām \|\|

**śrīdhara-svāmī (bhāvārtha-dīpikā) :** govardhanoddharaṇaṁ sa-parikaram
anusmaran prakaṭitaiśvaryasya śrī-kṛṣṇasya prītiṁ prārthayate, deva iti
\| yajña-viplavena yā ruṭ tayā deve indre varṣati sati \|
vajrāśma-parṣānilair[^81] aśani-jala-śarkarātīvra-vāyubhiḥ sīdat
pāla-paśu-striya ātma-śaraṇaṁ sīdantaḥ pālāḥ paśavaḥ striyaś ca yasmiṁs
tat tathā, ātmā svayam eva śaraṇaṁ yasya tad goṣṭhaṁ dṛṣṭvā anukampī
utsmayan hasan prauḍhim āviṣkurvan śailam utpāṭyābalo bālo līlārtham
ucchilīndhraṁ yathā tathaikena kareṇa bibhrahadhad goṣṭham apāt
pālitavān \| evaṁ mahendra-mada-bhit gavām indra ity uttarādhyāyārthaṁ
ca smarati \| sa evaṁ-bhūtaḥ śrī-kṛṣṇo naḥ prīyāt prīyatām iti \|
"ṣāḍ-viṁśe daśame vyaktaḥ ṣaḍ-viṁśo daśamo hariḥ \| vyanktu pañca-viṁśaṁ
māṁ catur-viṁśatitaḥ pṛthak"

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bho rājan
indro-kopotthitād vajrāśma-parṣādika-mahāsaṁ kaṭād-govardhanam uddhṛtya
tad āśritaṁ goṣṭha rakṣaṁs tan-makha-pravartana-paṇḍitaḥ kṛṣṇo yathā
sura-loka-garva-hantā proṇāti tathā brahma-kopotthitād vāg vajrād idaṁ
śrī-bhāgavataṁ vedodadhita uddhṛtya tvāṁ rakṣaṁs
tat-parāyaṇa-makha-pravartana-paṇḍitaḥ kṛṣṇo
bhakti-rahita-darśanika-bhū-sura-loka-hantā prīṇātvityāśayena parīkṣitaṁ
svāntaḥpātaṁ manayan kṛṣṇa-prītiṁ prarthayate---deva iti \| saparikaraṁ
sāṅgopāṅgam \|

yad vā, śrī-śukaḥ sveṣṭadevaṁ pūrvārdhaprathama-bhāgānte smaran
svarakṣāṁ prārthayate \| yajñasya vilpavena bhaṅgena \| jala-śarkarāḥ
karakāḥ \| sīdantaḥ kampamānāḥ \| śaraṇaṁ rakṣitāḥ \| anukampī
hṛdayadravī bhāva-yuktaḥ \| prauḍhiṁ prāglbhyam \| kandalyāṁ ca
śilīṅghraḥ syāc chatrākaṁ tan nigadyate iti śabdārṇavaḥ \| prīyatāṁ
prīto bhavatu gavām indraḥ gosvāmī govinto'dhikṛto gavām ity amaraḥ \|
asya padyasya lakṣa-japāt pratipakṣanāśaḥ \| deve varṣatīti mantrasya
śrī-veda-vyāsaḥ ṛṣiḥ, śrī-kṛṣṇaḥ paramātmā devatā, jagatī chandaḥ,
sarva-kārya-siddhyartha jape viniyogaḥ \| karadhṛtavaraśailaṁ veṇuvādye
rasālam ity uktarītyā dhyānaṁ ca kāryam, ante pāyasena homo
brāhmaṇa-bhojanaṁ ca tenābhilaṣita-siddhiḥ \[25\] ṣaḍ-viṁśe iti \|
daśame daśama-skandhe ṣaḍ-viṁśe'dhyāye daśamo lakṣyabhūta
āśraya-śabdoditaḥ paramātmā nanda-nandano vyaktaḥ govardanoddhṛti
pūrvaka-vraja-rakṣayā yaḥ prakaṭito'bhūt, sa māṁ caturviṁśatitaś
caturviṁśatitattva-ghaṭitakṣetra-sañjña-śarīrāt pañca-viṁśaṁ jīvātmānaṁ
pṛthak vyanaktu prakaṭayatu \| me dehātma-buddhim apākṛtya nijopāsane
yojayatvity arthaḥ \| kimbhūtaḥ sa ṣaḍ-viṁśaḥ
pañca-viśatitattva-niyāmakatveneśvara ity arthaḥ \| ekādaśa-skandhe
tattva-vādādhyāye ṣaḍviṁśati-tattva-vādi-mate,

> anādy-avidyā-yuktasya puruṣasyātma-vedanam \|
>
> svato na sambhavād anyaratattvajño jñānando bhavet \|\| \[bhā.pu.
> 11.22.10\]

ity anena pañca-viṁśo jīvaḥ ṣaḍviṁśa īśa ukta iti \[1\] atra śrutayaḥ---

> jajāna eva vyabādhata spṛdhaḥ prāpaśyad-vīro'bhipauṣyaṁ raṇam \|
>
> avṛścad-adrim avasampadaḥ spṛdharatabhrān nākaṁ svaramāyā pṛthum \|\|
> iti \|

ayam arthaḥ---vīraḥ śrī-kṛṣṇo jajānaḥ jāta-mātra eva spṛdhaḥ
spardhamānān vyabādhata viśeṣeṇaiva babādhe \| abhipauṁsyaṁ raṇaṁ
prāpaśyat \| pūmsa idaṁ pausyaṁ svayogyaṁ raṇaṁ prāpaśyat \| dautyair
nānā-vidhān saṅgrāmāṁścakārety arthaḥ \| kiṁ ca, avasampadas sampadaḥ
svayam eva govardhana-rūpeṇa ava anāyāsena sampadaḥ gopair dattam
annādikaṁ bhakṣitavān kiṁ ca, spṛdhat spardhamānaṁ nākaṁ tat-patiṁ
nākasthaṁ megha-cakraṁ cāstan bhrātstambhayāmāsa \| yataḥ pṛthum
adrimavṛścat utpāṭya dhṛtavān \| svaramyayā līlayaivety arthaḥ
\|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** prīyān na ity-ādiḥ
sabhājanaṁ śrī-śukasyoktiḥ \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sarveṣāṁ
vrajajanānāṁ prīti-viśeṣa-sampattyā atṛptyā prītim āśāste---deva iti \|
nija-vrajajanatvābhimānena dveṣatas tan nāmāgrahaṇāt \| yad vā, dīvyati
krodhena dyotate dīpyata iti \| kiṁ vā, śrī-kṛṣṇaṁ vijigīyata iti devas
tasmin yajñasya nijārcanasya viplavo nāśas tat parivartena
śrī-govardhana-yajña-pravartanāt, tena ruṭ tayā varṣati sati iti vṛṣṭer
ādhikyaṁ sūcitam \| ata eva vajrādibhiḥ sīdantaḥ pālā gopāḥ paśavaś ca
gavādayaḥ striyo\'pi yasmin tat, paśvādīnāṁ yathottaram
avasādasyādhikyam, tena cānukampāyā ādhikyaṁ ca teṣu jñeyam, utpāṭya
samūlam uddhṛtā, anyat tair vyākhyātam eva,

yad vā, avalo bālye vartamāna ity arthaḥ \| kiṁ vā, baladeva-rahita iti
tad eka-māhātmyārthaṁ tatra tasya sāhāyyādikaṁ nirastam \| yad vā,
akārākhyāt viṣṇor api sakāśād balaṁ śaktir yasyeti tatra tatra tat tac
chakti-viśeṣa-prakaṭanāt, yathā līlocchilīndhram iti dṛṣṭāntena
līlayānāyāsena dhāraṇaṁ samarthitam eva \| mahendra-śabdena mad asya
svābhāvikatvaṁ sarvata ādhikyaṁ ca sūcayati, ata evātra tan
nāma-grahaṇam \| yad vā, mahān bhagavat priya-goṣṭa-viṣayaka-mahā-kopāt
ya indrasya madaḥ, taṁ bhinattīti \| tathā sa iti mahāparādhino\'pi
parama-hitakāritvam uktam \| ata evānukampī kṛpā-śīlaḥ, ata eva no\'smān
dīna-janān tad-eka-gatīn vā prati prīyatām \| etac ca
prema-bharākula-śrī-parīkṣid āśvāsanārtham \| ata eva tad-eka-prāṇair
vraja-janair api tat soḍham iti bodhitam \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ samāpyāpi paramānandena
tad eva govardhanoddharaṇaṁ saparikam anusmaran tatra ca
nija-bhāvāśrayasya goṣṭhasya nija-bhāva-viṣayeṇa gavendratayānudhyātena
śrī-bhagavatā kṛtāṁ rakṣāṁ tad artham indra-makha-bhaṅgīṁ cānusmṛtya
bāḍhaṁ prīyamāṇas tāṁ prītim eva sarvaṁ puruṣādhikatayānubhavan tāṁ ca
punaḥ śrī-gavendra-viracita-praty anugṛhītatve sati paramāsvādavatīṁ
jānas tat prītim eva prārthayate, deveti \| tatra deve varṣatīty
apratikāryatvaṁ satrāsam iva darśitaṁ tatrāpi yajña-viplava-ruṣety
atiśayaḥ svarūpato\'py atiśayam āha---vajreti \|
parṣetirepha-saṁyogī-pāṭhaḥ kvacit vajrādībhiḥ sīdantaḥ pālāḥ gopāḥ
paśava-striyaś ca yasmin tat tatrāpy atiśayaḥ ātma-śaraṇam iti tasmāt
maccharaṇam ity ādeḥ tatrāpy atiśayaḥ dṛṣṭvā svayaṁ cakṣur viṣayī
kṛtyeti ata evānukampīti bhūmni matv arthīyaḥ evaṁ kṛpā-vyagre'pi tasmin
śaiyaṁ tv avyagram evāsīd ity āha---utsmayann ity-ādi \| indraṁ prati
sotprāsaṁ smayann ity arthaḥ \|

tādṛśa eva san śailam utāṭya tatrāpy ekena vāmena kareṇa tatrāpi bālo
līlā-prayojanakam uccilondhra yathā tadvat tatrāpi bibhrat
saptāhorātrānekarītyā dadhat tad evaṁ vismaya-harṣautsukya-dhṛtibhir
āviṣṭa āha---goṣṭham apād iti \| sagarva-harṣam āha-mahendramadabhid iti
\| gavām indro\'pi mahendrasya madabhetteti sotprāsaṁ vastutas tu
gavendratve tasmin mahendratvam api samudre nadīvat praviśatīti bhāvaḥ
\| prītyādity āśīrliṅ tat prītau jātāyāṁ mama goṣṭha-janānu-gatatvam api
setsyatīti bhāvaḥ \| tathaiva śrī-goṣṭha-jana-bhāvenāha---indro gavaṁ
iti \| no'smākaṁ gokuvendro vā tad evaṁ tad eva sva-puruṣārthatvena
darśitaṁ śrī-brahmavad eveti jñeyam atra śrutiś ca---

> jajñāna eva vyavādhata spṛdhaḥ
>
> prāpaśyad vīro abhi pausyaṁ raṇam \|
>
> avṛṁścad adrim avaṁ sasyadaḥ sṛjad
>
> astambhnān nākaṁ svapasyayā pṛthum \[ṛ.ve. 10.113.4\] iti \|

ayam arthaḥ---*vīraḥ* śrī-kṛṣṇo *jajñāno* jāta-mātra eva *spṛdhaḥ*
spardhemānān daityān *vyavādhata* viśeṣeṇaiva babādhe *abhi pausyaṁ*
*raṇaṁ* *prāpaśyat* puṁsa idaṁ pauṁsyaṁ tyayogyaṁ raṇaṁ prāpaśyata
daityer nāna-vidhān saṅgrāmāṁś cakārety arthaḥ \|

kiṁ ca, avasasyadaḥ svayam eva govardhana-rūpeṇa *ava* anāyāsena
*sasyadaḥ* gopair dattam annādikaṁ bhakṣitavān \| kiṁ ca, spardhamānaṁ
*nākaṁ* tat patiṁ nākasthaṁ megha-cakraṁ ca *astabhnāt* stambhayāmāsa
yataḥ *pṛthum adrim avṛścat* utpāṭya dhṛtavān ity arthaḥ \| *svavaśyayā*
\[*svapasyayā*\] līlayaiveti \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** punas tām eva līlāṁ smaran tatra
darśita-gokula-kṛpātiśayaṁ śrī-kṛṣṇaṁ smaraṁs tat-kṛpām eva
sva-puruṣārthatvena prārthayamānas tam eva nijeṣṭa-devatvena
vyañjayati---deva iti \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho rājan !
indra-kopotthitād vajrāśma-varṣādikān mahā-saṅkaṭād govardhanam uddhṛtya
tad-āśritaṁ goṣṭhaṁ rakṣan tan-mukha-pravartana-paṇḍitaḥ kṛṣṇo yathā
sura-loka-garva-hantā prīṇāti tathaiva brahma-kopotthitād vāg-vajrād
idaṁ śrī-bhāgavataṁ vedodadhibhya uddhṛtya tvāṁ rakṣan
tat-parāyaṇa-makha-pravartana-paṇḍitaḥ kṛṣṇo
bhakt-irahita-dārśanika-bhūsura-loka-garva-hantā prīṇātv ity āśayena
parīkṣitaṁ svāntaḥ-pātaṁ mānayan kṛṣṇa-prītiṁ prārthayate---deve iti \|

yajña-viplavena yā ruṭtayā deve indre varyati sati vajrair aśmabhiś ca
paruṣānilaiś ca sīdat-pāla-paśu-stri sīdantaḥ pālāḥ paśava striyaś ca
yasmin tat tathā \| ātmā svayam eva śaraṇaṁ vasya tad-goṣṭhaṁ dṛṣtvā
anukampī kṛpālur utsmayan prauḍhim āviṣkurvan abalo bālo līlayā yathā
ucchilīndram ekenaiva kareṇotpāṭayati tathaivotpāṭya yo goṣṭham apāt sa
gavām indreti indra evendrasya madaṁ bhinnattīti nyāyaḥ \| kṛṣṇo no māṁ
parīkṣitaṁ etān śrotṛṁś ca prati prīyāt prīṇātu \|\|25\|\|

iti sārārtha darśinyāṁ harṣiṇyāṁ bhakta-cetasām \|

ṣaḍviṁśo daśame\'dhyāyaḥ saṅgataḥ saṅgataḥ satām \|\|

---------------------------------------------------------------------------------------------------------------------

**baladeva-vidyābhūṣaṇaḥ (vaiṣṇavānandinī) :** *na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe pūrvārdhe

ṣaḍviṁśo'dhyāyaḥ \|

\|\| 10.26 \|\|

**\...**

(10.27)

# atha saptaviṁśo'dhyāyaḥ

## vigata-madasyendrasya śrī-kṛṣṇa-sannidhau kṣamā-prārthanaṁ kāma-dhenv-indrābhyāṁ śrī-kṛṣṇasyābhiṣekaś ca \|

**\|\| 10.27.1 \|\|**

**śrī-śuka uvāca---**

**govardhane dhṛte śaile āsārād rakṣite vraje \|**

**go-lokād āvrajat kṛṣṇaṁ surabhiḥ śakra eva ca \|\|**

**śrīdhara-svāmī (bhāvārtha-dīpikā) :**

sapta-viṁśe tad ālakṣya kṛṣṇasya prābhavaṁ param \|

varṇyate surabhīndrābhyām abhiṣeka-mahotsavaḥ \|\|

**govardhane dhṛte śaila** iti śakrasya bhayena āgamane hetuḥ, **āsārād
rakṣite vraja** iti surabher harṣeṇāgamane \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tat**
govardhanoddharaṇādi-rūpam \| **param** atyukṛṣṭam \| **prābhavaṁ**
prabhor bhāvaḥ prābhavaṁ prabhūtām \|\*\| yena govardhanena
go-vraja-rakṣā mada-darpa-hanana-pūrvakaṁ kṛtā, sa indram apy anyaṁ
kariṣyatīti bhīter indra ājagāmeti \| **golokāt** gavām
adhiṣthita-sthānāt \| yad vā, golokāt prāk tat,
parama-vaikuṇṭha-rūpa-goloka-surabhyā indra-sahityānupapatteḥ \| yad vā,
golokaṁ vrajam uddiśya lyab lope iti karmaṇi pañcamī \| tathāha
śrutiḥ---

> tā vāṁ vāstūny uśmasi gamadhyai yatra gāvo bhūri-śṛṅgā ayāsaḥ \|
>
> atrāhatad urugāyasya vṛṣṇaḥ paramaṁ padam avabhāti bhūri \|\| \[ṛ.ve.
> 1.154.6\] iti \|

arthaḥ---*tāni vāṁ* yuvayoḥ rāma-kṛṣṇayor *vāstūni* ramya-sthānāni
*gamadhyai* gantum *uśmasi* uśmaḥ kāmayāmahe, na tu tatra gantuṁ
prabhavāmaḥ \| *yatra* yeṣu vāstuṣu *bhūri-śṛṅgāḥ* mahā-śṛṅgavatyo
*gāvaḥ* *ayāsaḥ* sañcaranti \| *atra* bhū-loke ahaṁ niścitaṁ tat
golokākhyaṁ *paramaṁ padaṁ* *bhūri* atyanta mukhyād api viśiṣṭam
*avabhāti* atyantaṁ śobhate \| *vṛṣṇaḥ* ānanda-varṣukasyorugāyasya
mahā-kīrteḥ, śrī-kṛṣṇasyety arthaḥ \| yad vā, golokāt svargāt
indra-surabhyā āvrajatām ity arthaḥ \| dṛg dṛṣṭi ity-ādinā go-śabdo
halāyudhe svarga-vaśako'py astīti \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : golokāt** surabhi-lokāt,
na tu golokākhya-vaikuṇṭhāt \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gāḥ sukha-bhogādinā
nityaṁ vardhayatīti tathā tasminn iti mahā-vṛṣṭyāpi tathā gavāṁ
duḥkha-śaṅkā nirastā, pratyuta śilādi-kṣālanena tṛṇādy-adhika-sampattyā
ca samṛddhir eva jāteti sūcitam \| **vraja**-śabdena tatrātyā mānuṣā
paśu-pakṣyādayaś ca sarva eva prāṇino lakṣitāḥ \| **goloko** nāma
vaikuṇṭha-lokopari vartamāno gavāṁ lokaḥ, tathā ca śrī-hari-vaṁśe
śakra-vākye---

> svārgād urdhvaṁ brahma-loko brahmarṣi-gaṇa-sevitaḥ \|
>
> tatra soma-gatiś caiva jyotiṣāṁ ca mahātmanām \|\|
>
> tasyopari gavāṁ lokaḥ sādhyās taṁ pālayanti hi \|
>
> sa hi sarva-gataḥ kṛṣṇa mahākāśa-gato mahān \|
>
> upary upari tatrāpi gatis tava tapomayī \|\| \[ha.vaṁ. 2,19.29.31\]
> ity-ādi \|

skānde śrī-bhagavad arjuna-saṁvāde---

> evaṁ bahu-vidhai rūpaiś carāmīha vasundharām \|
>
> brahma-lokaṁ ca kaunteya golokaṁ ca sanātanam \|\| iti,

tathā śrī-brahma-saṁhitāyāṁ cādi-puruṣastotre---

> ānanda-cinmaya-rasa pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasaty akhilātma-bhūto,
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.48\] ity-ādi
> \|

brahma-lokaḥ śrī-vaikuṇṭha-loka ity-ādikam eṣāṁ vyākhyānaṁ ca
śrī-bhagavatāmṛta-goloka-māhāhātmyānte kṛtam evāsti \| tasmāt **surabhiḥ
śakraś cāvrajat** \| tatra ca golokastha-gokula-mukhyāṁ gavāṁ
mūla-bhūtāṁ surabhiṁ śrī-bhagavatā sva-vaṁśa-rakṣaṇāt parama-harṣeṇa
tad-antike śrī-govardhane samāgacchantīṁ dṛṣṭvā, tasya
prīti-pātra-bhūtāṁ natvā, parama-bhaktyā prasādya, tayā saha śakraḥ
svargād agacchad iti jñeyam \|

kapaśya-patnī gavāpatyā śakra-vimātā surabhis tu svargaṁ eva nivasati,
ataḥ sānyaiva goloke tasyā vasaty asambhavāt \| apy-arthe **ca**-kāraḥ
\| mahāparādhitvena lajjā-bhayādinā tasyāgamanaṁ na sambhavet, tathāpy
āvrajad ity arthaḥ, ananya-gatikatvāt \| tatra hetuḥ---kṛṣṇaṁ sākṣād
bhagavantam \| yad vā,
śaraṇāgata-vātsalyādi-nijāśeṣa-guṇa-prakaṭana-paramataḥ
śaraṇāgatatvenāvrajad ity arthaḥ,

yad vā, tat priyajana-saṅgabalād āvrajat, yataḥ kṛṣṇaṁ
priya-janaikavaśyam ity arthaḥ, surabhi-pakṣe nija-rūpa-guṇādinā
paramānandakaraṁ jagac citākarṣakaṁ ceti, eva-śabdena tasya kaivalyaṁ
bodhyate, bhayena dainyena ca vāhanādi-parivāra-paricchada-tyāgena
ekāṅkitayā gamanāt \| atra viśeṣaḥ śrī-vaiśampāyanenoktaḥ, hari-vaṁśe---

> sa dadarśopaviṣṭa vai govardhana-śilātale \|
>
> kṛṣṇam akliṣṭa-karmāṇaṁ puruhūtaḥ purandaraḥ \|\|
>
> taṁ vīkṣya bālaṁ mahatā tejasā dīptam avyavam \|
>
> gopaveśadharaṁ kṛsṇaṁ prīti lebhe purandaraḥ \|\|
>
> taṁ so\'mbuja-dala-śyāmaṁ kṛṣṇaṁ śrīvatsa-lakṣaṇam \|
>
> paryāpta-nayanaḥ-śakraḥ punaḥ punar udaikṣata \|\| \[ha.vaṁ.
> 2,19.3-5\]

kiṁ ca---

> tasyopaviṣṭasya mukhaṁ pakṣābhyāṁ pakṣi-puṅgavaḥ \|
>
> antardhānaṁ gataś chāyāṁ cakāroraga-bhojanaḥ \|\| \[ha.vaṁ. 2.19.7\]
> iti \|

śrī-parāśareṇāpi---

> garuḍaṁ ca dadarśoccair antardhāna-gataṁ dvija \|
>
> kṛtacchāyaṁ harer mūrdhni pakṣābhyāṁ pakṣi-puṅgavam \|\| \[vi.pu.
> 5.12.4\] iti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gā nityaṁ vardhayatīti tathā
tasminn iti tat sāhayyena mahā-vṛṣṭyāpi tayā gavāṁ duḥkha-śaṅkā pratyuta
tṛṇādy adhika-sampattyā samṛddhir eva sūcitā vraja-śabdena tatratyā
mānuṣāḥ paśu-pakṣyādayaś ca golokāt prākṛtāt, na tv aprākṛtāt
śrī-gokula-prakāśa-viśeṣāt \| indrasya tadīya-surabhi-saṅgāsambhavāt
aprākṛtā-golokas tv aṣṭā-viṁśatyadhyāyānte darśayiṣyate indrasya tayā
sahāgamanaṁ śrī-kṛṣṇasya go-priyatā-jñānāt tatrāpi tasyā ādyatvāt atra
indro'pi tadānayanārthaṁ tatra gatvā tasmād āvrajad iti sambadhyate,
brahmaṇā coditā vayam iti surabhi-vākyāt tatra tu brahmaṇā preṣitaḥ
tenaiva saha caṅatas tataś ca surabhyā samaṁ brahmājñāmādāya gata iti ca
apy arthe cakāraḥ mahāparādhitvena tasyāgamanaṁ sambhavet tathāpy
āvrajad ity arthaḥ \|

ananya-gatikatvāt tatra hetuḥ kṛṣṇa svayaṁ bhagavantam ataḥ
śaraṇāgatatvenāvrajad ity arthaḥ surabhi-pakṣe kṛṣṇaṁ
sva-santāna-priyatāguṇenākarṣakam eva-śabdena śakrasya kevalyaṁ bodhyate
vāhanādi-parivāra-tyāgenāgamanāt brahmarṣi-deva-mātṝṇāṁ
cātisaṅghaṭṭabhiyā dūre sthitatvāt atra viśeṣaḥ
śrī-vaiśampāyanenoktaḥ---

> sa dadarśopaviṣṭaṁ vai govardhana-śilā-tale \|
>
> kṛṣṇam akliṣṭa-karmaṇaṁ puruhūtaḥ purandaraḥ \|\|
>
> taṁ vīkṣya bālaṁ mahatā tejasā dīptam avayayam \|
>
> gopa-veṣa-dharaṁ viṣṇuṁ prītiṁ lebhe purandaraḥ \|\|
>
> taṁ sāmbuja-dalaccāyaṁ kṛṣṇaṁ śrī-vatsa-lakṣmaṇam \|
>
> paryāpta-nayanaḥ śakraḥ punaḥ punar udaikṣata \|\| \[ha.vaṁ.
> 2.19.3-5\]

ataḥ prītiṁ lebha iti pūrvaṁ śrī-kṛṣṇasyaikānte darśanāsambhāvanāyāsīt
tasyāpy apagamād iti bhāvaḥ \| kiṁ ca, tatraiva---

> tasyopaviṣṭasya sukhaṁ pakṣābhyāṁ pakṣi-puṅgavaḥ \|
>
> antardhāna-gataśchāyāṁ cakāroraga-bhojanaḥ \|\| \[ha.vaṁ. 2.19.7\] iti
> \|

śrī-parāśareṇāpi---

> garuḍaṁ ca dadaṛśoccair antarardhāna-gataṁ dvijam \|
>
> kṛta-cchāyaṁ harer mūrdhni pakṣābhyāṁ pakṣi-puṅgavam \|\| \[vi.pu.
> 5.12.4\] iti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : golokāt** prākṛtād eva, na tv
aprākṛtāt indrasya tadīya-saṅgo na sambhavatīti "indraṁ nas
tvābhiṣekṣyāmo brahmaṇā coditā vayam" iti surabhi-vākyāccedaṁ labhyate
śrībrahmapārśve bhayādgataḥ śakrastadājñayā golokāt surabhimānīya punas
tathā tadājñayāgata iti \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha rakṣaṇataḥ
paramasantuṣṭo surabhir golokāt surabhi-lokād āgatā svakṣīraiḥ kṛṣṇam
abhiṣekṣyatīty upakrāmati govardhane dhṛta ity-ādi \| kṛṣṇam āvrajat
kṛṣṇam āsasāda \| tataḥ śakraś ca svalokād āvrajad ity arthaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

saptaviṁśe bhayād indra-stutis tatra kṛpā hareḥ \|

surabhyā cābhiṣeko yad govindety abhidhābhavat \|\|

āsārād rakṣite vraje iti śakrasya bhayenāgamane hetuḥ \| surabhes tu
brahmājñayā bhagavad-abhiṣekaḥ śakra-sāhāyaṁ ca \| "brahmaṇā coditā
vayam" iti tad-ukteḥ \| golokāt prākṛtād eva na tv aprākṛtād
vaikuṇṭha-viśeṣāt tadīya surabher indra-sāhityānupapatteḥ \|\|1\|\|

**\...**

**\|\| 10.27.2 \|\|**

**vivikta upasaṅgamya vrīḍitaḥ kṛta-helanaḥ \|**

**pasparśa pādayor enaṁ kirīṭenārka-varcasā \|\|**

**śrīdhara-svāmī (bhāvārtha-dīpikā) :** tatrendra āgatya kiṁ kṛtavāṁs
tad āha---vivikta upasaṅgamyety-ādinā athāha surabhir ity ataḥ
prāktanena granthena \| vivikte ekānte \| pādayoḥ pasparśa namaś cakāra
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra vraje \| tad āha
indra-kṛtyam āha \| ekānte jana-sammarda-rahita-sthale prakaṭa-sthale
māṁ dṛṣṭvā lokā hasiṣyantīti bhīter iti bhāvaḥ \| vivikta iti \|
hanta-hanta śakra-hatakasya vajra-prahārair mama govardhana-pṛṣṭhaṁ
kīdṛg jarjaramabhūd iti didṛkṣayā kadācit prātar ekākinaiva kṛṣṇena
tatra gamanāt tadaivendreṇāpy āgamanād iti budhyata \| darśana sthānaṁ
ca harivaṁśe vyaktam sa dadarśopaviṣṭa vai govardhana-śilā-tale
\[ha.vaṁ. 2,19.3\] iti \| śṛṇu bho śakra tvaṁ prathamam ekaika eva vaḥa
nādiparicchadaṁ parityajya dīno bhūtvā svāparādhaṁ kṣamayituṁ prabhoś
caraṇāmbujayor daṇḍavan nipateti surabhyā preraṇād upasaṅgamya \| hanta
bho devendra kim idaṁ te mapy apāraṁ vaṭsalyaṁ dṛśyate, yad-bālyād
ajñatvāt tvan makha-hantāraṁ mam anukampitumāyāsīti dṛg iṅgitenokte sati
vrīḍitaḥ \| eṇaṁ śrī-kṛṣṇam \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : vivikta** iti
loka-lajjā-bhayāt, sarvātmani tasmin punar lajjā nāsty eva,
**pāda-sparśanam** indrābhimānitvāl loka-dṛṣṭyā lajjākaraṁ bhavati
\|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vivikte vijana iti \|
kadācid gopā dvayeṇa śapeyuḥ, avajñayā vopahaseyur ity āśaṅkayā, pūrvam
eva śrī-bhagavatā kathañcit kutrāpi teṣāṁ prasthāpanāt,
nijābhiṣekāpekṣayā śrī-baladevasya gauraveṇa saṅge\'nānayanāc ca,
upa-samīpe, samyak mūrdhni baddhāñjalyavanata-mukhatvādi-prakāreṇa
gatvā, yady api surabher anugatvena paścād eva tasyopasaṅgatir yuktā,
tathāpy ādau tasya sā bhagavad rūpeṇa vā karṣaṇād dhairyahāneḥ,

yad vā, bhagavatā saha prāk saṅgatāyāḥ surabheḥ paścād eva tasya
saṅgati-rū-śabdāt jñeyā \| yad vā, upa anu surabheḥ paścāt sthitvā
saṅgaty ety arthaḥ, tathāpi bhāvaḥ sa eva \| tatra hetuḥ---vrīḍitaḥ
prāpta-lajjaḥ, kutaḥ ? kṛtaṁ helanaṁ duruktyādinā bhagavad ajñānena \|
yad vā, pūjā-bhañcanena bhagavatā yasya saḥ, arkasyeva dūravyāpi varco
yasya tena, evanaṁ gopa-rūpeṇa vartamānasmat prabhuṁ pādayoḥ pasparśeti
lajjā-bhayādinā dūrata evāṣṭāṅga-praṇāmaṁ bodhayati \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vivike vijana iti gokule
teṣāṁ prakaṭāgamana-vyavahārābhāvāt kṣamāpaṇāyā ekānte
vyavahāra-siddhatvāc ca śrī-kṛṣnasyiakākitvena tatra sthitiś ca nabhasi
dūratas tat surabhi-sahitaṁ taṁ dṛṣṭvā kenāpi vyājenāgamanāt vivikta
upasaṅgamyeti surabhiṁ vineti gamyate tac ca svayam evāsāvekākitayā dīno
bhūtvā prathamaṁ milatviti surabhyā eva preraṇayeti jñeyam \| tatra hetv
antaraṁ vrīḍitaḥ prāpta-lajjaḥ kutaḥ ? kṛtaṁ helanaṁ lurukty ādinā
bhagavad avajñā yena kirīṭeneti daṇḍavat praṇāmaṁ bodhayati
arka-varcaseti tasya tat pādayor upayojitasya śobhāṁ varṇayati \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vivikte vijane śrī-vaiśampāyanena
sthānaṁ coktam "sa dardaśopaviṣṭaṁ vai govardhana-śilā-tale" iti
viviktatvaṁ ca dūratas taṁ dṛṣṭvā bahula-puṣpa-haraṇādika-miṣeṇa
sakhīnāṁ dūrataḥ prasthāpanāt śrī-rāmasya ca tad-dine kathañcit
anāgamanād iti jñeyam \|\|2.3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** uabhayoḥ samāgame śakrasya
prathama-ceṣṭitamāha---viviktam ity-ādi \| abhimānātirekāt kadācic
caraṇapatitaṁ māṁ gopāḥ paśyeyur iti lajjayā viviktaṁ yathā bhavati
tatha upa nikaṭe saṅgamya loke'dhāyi, aparāddho janas tathaivācarati \|
kirīṭenaiva pasparśa, na tu śirasā saṅkocātiśayāt sākṣāt sparśākṣamaḥ \|
atra hetuḥ vrīḍitaḥ \| kutaḥ ? kṛta-helanaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vivikta** iti \| hanta
hanta śakra-hatakasya vajra-prahārair mama govardhana-pṛṣṭhaṁ kīdṛśaṁ
jarjaram abhūd iti didṛkṣayā kadācit prātar ekākinaiva kṛṣṇena tatra
gamanaṁ, tadaivendreṇāpy āgamanād iti budhyate darśana-sthānaṁ ca
harivaṁśe vyaktam, sa dadarśopaviṣṭaṁ vai govardhana-śilā-tale \[ha.vaṁ.
2,19.3\] iti \| śṛṇu, bhoḥ śakra! tvaṁ prathamam eka eva
vāhanādi-sva-paricchadaṁ parityajya dīno bhūtvā svāparādhaṁ kṣamāpayituṁ
prabhoś caraṇambujayor daṇḍavan nipateti surabhyā preraṇād upasaṅgamya
\| hanta bho devendra! kim idaṁ te mayy apāraṁ vātsalyaṁ dṛśyate yad
bālyād ajñatvāt, tan-makha-hantāraṁ sāgasam api mām anukampitum āyāsīti
dṛg-iṅgitenokte sati **vrīḍitaḥ** \|\|2\|\|

**\...**

**\|\| 10.27.3 \|\|**

**dṛṣṭa-śrutānubhāvo \'sya kṛṣṇasyāmita-tejasaḥ \|**

**naṣṭa-tri-lokeśa-mada idam āha kṛtāñjaliḥ \|\|**

**śrīdhara-svāmī (bhāvārtha-dīpikā) :** asya śrī-kṛṣṇasya śrutaś cāsāv
anubhāvaś ca śrutānubhāvaḥ dṛṣṭaḥ śrutānubhāvo yena sa indraḥ \| naṣṭas
tri-lokeśo'ham iti mado yasya saḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** govardhana-dhāraṇe
svākṣibhyām ādau tat prabhāvaṁ dṛṣṭvā paścāt svasyaparādhitvaṁ niścitya
svātmarakṣārthaṁ meru-pṛṣṭhastha-brahma-mukhāc chrato'yam evāsmākaṁ
parama-gurur ity evaṁ lakṣaṇe yasya sa tathā \| sthita-tejaḥ
durjñeya-prabhāvasya \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asya
śrī-bāla-gopāla-rūpeṇa vartamānasya kṛṣṇasya narākāra-para-brahmaṇaḥ,
amitam anantaṁ tejo tasyeti arka-tulyakirīṭa-tejo-yukto\'py asau
arka-koṭy adhika-tejaḥ
puñjajājjvalyamāna-śrī-pādābja-kaniṣṭha-nakhāgrāṁśu-laharīlavena tad
agre divā khadyotāyamāna iva vṛtta iti sūcayati, ata eva sadyo
naṣṭa-trilokeśa-madaḥ, amita-tejasa iti pañcamyantaṁ vā, hetau arthaḥ sa
eva, kiṁ ca, dṛṣṭaḥ sākṣād anubhūtaḥ śrī-govardhana-dhāraṇādinā
atrāgamana-mātreṇa vā, śruto\'nubhāvo māhātmya-viśeṣo yena, ata eva
kṛtāñjalir idaṁ vakṣyann āha \| yad vā, tādṛśoktisphūrtau hetuḥ---dṛṣṭo
govardhana-dhāraṇādi-līlā-rūpa-viśeṣānubhāvena, śrutaś ca śāstrādinā
anubhāvo yasya, atas tad anurūpaṁ tuṣṭāvety arthaḥ \| iti stuter
utkṛṣṭatā sūcitā \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asya bāla-gopāla-rūpasya
kṛṣṇasya narākṛti-parabrahmaṇaḥ dṛṣṭaḥ śrī-govardhanoddharaṇena śrutaḥ
śrī-brahmādi-mukhenānubhāvo yena saḥ amitam anantaṁ tejo yasya tasyeti
arka-tulya-kirīṭa-tejo yukto\'py asāvarka-koṭy adhika-tejaḥ
puñjajājvalyamāna-śrī-pādābja-nakhāgraṁśu-laharīkasya tasyātgre divā
khadyotāyamāna iva vṛtta iti sūcayati, ata eva ca sadyo
naṣṭatrilokeśamadaḥ amita-tejasa iti---pañcamyanta vā hetau \| arthaḥ sa
eva \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ādau dṛṣṭaḥ
sva-netrābhyām eva paścād aparādhitvaṁ svasya niścitya
paritrāṇopāya-jijñāsayā meru-pṛṣṭhaṁ gatvā, śruto brahma-mukhād
anubhāvaḥ prabhāvo yena saḥ \|\|3\|\|

**\...**

**\|\| 10.27.4 \|\|**

**indra uvāca---**

**viśuddha-sattvaṁ tava dhāma śāntaṁ**

**tapo-mayaṁ dhvasta-rajas-tamaskam \|**

**māyā-mayo \'yaṁ guṇa-sampravāho**

**na vidyate te \'grahaṇānubandhaḥ \|\|**

**śrīdhara-svāmī (bhāvārtha-dīpikā) :** tatra mamāparādhaṁ kṣamasveti
vaktuṁ tava tāvad aparādho nasty eva tvayānugraha eva kṛta ity āha
caturbhiḥ---**viśuddha-sattvam** iti \| **dhāma** svarūpaṁ \| **śāntam**
eka-rūpam, ataś ca **tapo-mayaṁ** pracura-jñānaṁ sarvajñam ity arthaḥ \|
kutaḥ ? **dhvasta-rajas-tamaskaṁ** dhvaste avidyamāne rajas-tamasī
yasmin \| ata evāyam asmad-ādiṣu dṛśyamāno māyā-kārya-rūpo
**guṇa-saṁpravāhaḥ** guṇaiḥ saṁprohyata iti tathā, saṁsāra ity arthaḥ \|
sa **te** tava **na vidyate** \| yataḥ **agrahaṇena** ajñānena
**anubadhyata** iti tathā, sa sarvajñasya te nāstīty arthaḥ \|
ajñāna-sambandho vā \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tadā kṛṣṇa-pārśve vā
\| indra garvād eva tvan makhaṁ vikhaṇḍaya tvat sampradānīyanaivedyaṁ
bhoktuṁ govardhana-makhaṁ miṣeṇa karavam iti tvaṁ vetsyeveti vakroktiṁ
jñātvā---bho nātha tvan māyā-mohito\'py aham adhunā vatkṛpāleśena tvat
tattvaṁ kiñcij jānāmīty āha-viśuddheti \| viśuddha rajastamobhyām
anabhibhūtaṁ sattvaṁ yasmiṁs tat-tathā \| ataś ca śāntatvāc ca \| ity
artha iti \| prācurya mayaṭ \| sarva-pracura-śabdau paryāyau, pragataḥ
curaḥ steyaṁ yasmād iti vigrahād ity arthaḥ \| tatra hetum
āśaṅkate---kuta iti \| yasmin dhāmni \| ata eva guṇa-sambandha-rāhityād
eva \| samprohyate sacālpate sabadhyate va \| ity artha iti \|
guṇa-sambasyaiva saṁsāra-padārthatvād iti tatparyam \| sa saṁsāraḥ \|
yato hetoḥ \| na hṛhyate vastu-yāthātmyamanenety agrahaṇe tenānubudhyate
sambadhyate prāpyate ity arthaḥ \| ityartha iti \| sarvajñasyeśvarasya
saṁsārasattva īśvarataiva lālupyeteti bhāvaḥ \| kārpāpekṣayā kāryiṇo
mukhyatvat mukhyāmukhyayor mukhye kārya-sampratyayaḥ iti
nyāyenāha---ajñāna-sambandho veti \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra mahāparādhiny api
svasmin śrī-bhāgavataḥ svābhāvika-śrī-mukha-prasaktyā kopābhāvam
avadhārya āśvastaḥ saṁstaṁ stuvan ādau nijāparādhaṁ kṣamāpayituṁ
parameśvarasya tavāsmāsu kopāvajñādikaṁ na kathañcit kadācid api
ghaṭate, vayaṁ tu tvan māyāmohitāḥ saṁsāriṇo bahudhā nityāparādhina eva
ity āha---viśuddham iti \| yady api śrī-bhagavad rūpaṁ guṇātītaṁ
saccidānanda-ghanam eva, tathāpi viśuddha-sattvam iti
lobha-krodhādi-rahita-sattva-guṇa-svabhāva-sādṛśya-dṛṣṭi-mātreṇoktam,
tatra yady api devā api sāttvikās tathāpi svasyeva teṣāṁ
lobhādi-sambhavanād viśuddhety-ādi-viśeṣaṇaidātmādi-deva-varta-svabhāvo
vyavacchinnaḥ \| anyat tair vyākhyātam,

yad vā, viśuddha-sattvaṁ cichakti-vilāsa-bhūtaṁ nityānanda-rūpam \| yad
vā, bho viśuddha ! sarva-doṣa-rahita \| māyā-guṇa-spṛṣṭeti vā, tava
dhāma śrī-mūrtiḥ sattvaṁ sattva-mātraṁ brahma-dhāmetyanena
brahma-ghanatva-māyātameva, katham-bhūtaṁ sattvam ? tapaḥ cittakāgryaṁ
tan mayaṁ tad eka-sādhyam ity arthaḥ \| katham-bhūtaṁ dhāma ? dhvaste
ativinaṣṭe niraste vā rajas tam asī sevakānāṁ yasyād yena vā tat,
ato\'yaṁ sākṣād anubhūyamānaste tava kāru\'nyādi-guṇpānāṁ sampravāhaḥ
paramparā māyāmayo na bhavati, kutaḥ ? grahaṇena tvat
svīkāreṇaivānubadhyate prāpyata iti tathā saḥ, ananya-sādhyatayā tasya
sva-prakāśatva-paryavasānena guṇātīta-tvāsiddheḥ,

yad vā, dhvasta-rajastamaskatvena tvat sevakānām api teṣāṁ guṇa-pravāhaḥ
saṁsāro nāsty eva, yatas te\'grahaṇena tvad ajñānenaivānubadhyata iti,

yad vā, dhāma vasati-sthānaṁ goṣṭham ity arthaḥ \| ato\'trāpi māyāmayo
guṇa-saṁpravāho na vidyate, asyāpi tvat sadṛśatvāt, ato mayātra kiṁ
kartuṁ śakyate, tathāpi yat tādṛśaṁ kṛtaṁ tan mahāga eva mameti bhāvaḥ
\|

yad vā, viśuddhaṁ sattvaṁ prāṇy eva tava dhāma nivāsa-sthānam,
katham-bhūtam ? śāntaṁ śānti-yuktam, atas tapomayaṁ tapaḥ-pracuram, ata
eva tasminn ayaṁ nāsti, anyat samānam, ato mama tad-vaiparītyena hṛdi
tad abhāvāt tvaj jñānaṁ nābhūt, sadā saṁsāro mahāparādhaś ca jāta iti
bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra mahāparādhiny api
svasmin śrī-bhagavataḥ svābhāvika-śrī-mukha-prasaktyā
kopābhāvamavadhāryāsvarathaḥ san ta stuvan ādau nijāparādhaṁ kṣamayituṁ
parameśvarasya tavāsmāsu kopādikaṁ na ghaṭate vayaṁ tu tvanmāyā-mohitāḥ
saṁsāriṇo bahudhā nityāparādhina evety āha---viśuddha-sattvam iti \|
viśuddha-sattvam atra prākṛta-sattvānusyūta-cic chakti-vṛtti-viśeṣo
jñeyaḥ \| yathoktaṁ brahma-saṁhitāyām

> sattvāvalambi-para-sattva-viśuddha-sattvam
>
> govindam ādi puruṣaṁ tam ahaṁ bhajāmi \|\| iti \|\|

anyat taiḥ \| tatra viśuddha-sattvātmakaṁ svarūpam ity arthaḥ yad vā,
tava dhāma prakāśoyaṁ viśuddha-sattvaṁ tad ākhyaṁ sva-prakāśatā-rūpam
ity arthaḥ \| viśuddha-padasya jāḍyāṁśa-parityāge'pi hetutvāt
sattva-padasyāvirbhāvārthatvāt tac ca śāntaṁ kṣobha-rahitaṁ kiṁ ca,
tapomayaṁ jñānātiśaya-rūpam---

> jñāna-śakti-balaiśvarya-vīrya-tejāṁsyaśeṣataḥ \|
>
> bhagavac chabda-vācyāni vinā heyair guṇādibhiḥ \|\| \[vi.pu. 6.5.79\]
> iti \|

śrī-viṣṇu-purāṇa-vacanāt \| jñāna-pracuraṁ ca śāntatve hetuḥ
dhvasta-rajas tamaskaṁ vikṣepāvaraṇa-śūnyam ayam ātmāpahata-pāpmā
\[chā.u. 8.15.1\] iti śruteḥ \| prākṛta-sattvaṁ tu tatra niṣiddhaṁ
śrī-viṣṇu-purāṇe---

> sattvādayo na santīśe yatra ca prākṛtā guṇāḥ \|
>
> sa śuddhaḥ sarva-śuddhebhyaḥ pumān ādyaḥ prasīdatu \|\| \[vi.pu.
> 1.9.44\] iti \|
>
> hlādinī sandhinī samvit tvayy ekā sarva-saṁśraye[^82] \|
>
> hlāda-tāpakarī miśrā tvayi no guṇa-varjite \|\| \[vi.pu. 1.12.68\] iti
> ca,

ata svayaṁ sākṣād anubhūyamānas te tava kāruṇyādi-guṇānā sampravāha
paramparā māyamayo na vidyate na bhavati \| kutaḥ ? grahaṇena
tvat-svīkāreṇaiva agrahaṇena indriya-karaṇaka-paricchedābhāvenaiva vā
anubadhyate prāpyata iti tathā saḥ \|\|4\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ) :** ayam arthaḥ---dhāma
svarūpa-bhūta-prakāśa-śaktiḥ \| viśuddhatvam āha viśeṣaṇa-dvayena \|
dhvasta-rajas-tamaskaṁ tapo-mayam iti ca \| tapo'tra jñānaṁ sa
tapo'tapyata iti śruteḥ \| tapomayaṁ pracura-jñāna-svarūpam \|
jāḍyāṁśenāpi rahitam ity arthaḥ \| ātmā jñāna-mayaḥ śuddha itivat \|
ataḥ prākṛta-sattvam api vyāvṛttam \| ata eva māyāmayo'yaṁ
sattvādi-guṇa-pravāhas te tava na vidyate \| yato'sāv
ajñānenaivānubandha iti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viśuddhaṁ sattvam iti vyākhyā
\|\|4.6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**tapo-mayaṁ dhvasta-rajas-tamaskam \|**

**māyā-mayo \'yaṁ guṇa-sampravāho**

**na vidyate te \'grahaṇānubandhaḥ \|\|**

**viśvanātha-cakravartī (sārārtha-darśiṇī) :** garvād eva tvan-makhaṁ
vikhaṇḍya lobhād eva tvat-sampradānīyaṁ naivedyaṁ bhoktuṁ
govardhana-makha-miṣam evākaravam aham iti mat-tattvaṁ tvaṁ jānāsy eveti
svasmin vakroktim āśaṅkya bho naṭha! tvan-māyā-mohito'py ahaṁ
tvat-kṛpā-leśenādhunā tvat-tattvam etan-mātraṁ tv ahaṁ jānāmīty
āha---viśuddham iti dvābhyāṁ \| tava dhāma-svarūpaṁ śāntam anugraṁ
tapomayaṁ jñāna-svarūpaṁ tarhi kiṁ sattva-guṇotthaṁ? na,
**viśuddha-sattvaṁ** aprākṛtaṁ cid-ānandamayam ity arthaḥ \| ato
rajas-tamasos tvayi sambhāvanaiva nāsti pratyutānya-gatayor api tayos
tvatto dhvaṁsa evety āha dhvastaṁ rajas tamaś ca yasmāt
yat-smaraṇādi-kartur api rajas-tamasī naśyata ity arthaḥ \| ato'smin
jagaty asmad-ādiṣu yo guṇānāṁ samyak pravāhaḥ, saṁsāra-rūpaḥ māyāmayaḥ
ayaṁ te tava naiva vidyate \| nanu, jīvavan māstu kintu māyām
adhīnīkṛtya kadācit kautuka-vaśād astu nātra ko'pi doṣas tatrāha
**agrahaṇānubandhaḥ** na vidyate grahaṇasyānubandha ākāṅkṣāpi yatra saḥ
\|\|4\|\|

**\...**

**\|\| 10.27.5 \|\|**

**kuto nu tad-dhetava īśa tat-kṛtā**

**lobhādayo ye\'budha-liṅga-bhāvāḥ \|**

**tathāpi daṇḍaṁ bhagavān bibharti**

**dharmasya guptyai khala-nigrahāya \|\|**

**śrīdhara-svāmī (bhāvārtha-dīpikā) :** yadā
ajñāna-tat-kṛta-deha-sambandhau na stas tadā tat kṛtānāṁ lobhādīnāṁ kā
vārtety āha---kuto nu iti \| tat kṛtā deha-sambandha-kṛtāḥ tad-dhetavaḥ
punar anyasya dehasya hetavaḥ \| nanu jñāninām api te dṛśyante'ta
āha---abudha-liṅga-bhāvā ajñānināṁ gamakāḥ \| yāvad rāgādi-mattvaṁ tāvaj
jñānitvam eva na siddham ity arthaḥ \| lobhādy-abhāve'pi man-māna-bhaṅgo
daṇḍārtham ity āha---tathāpīti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāraṇābhāve kāryābhāvam
āha---yad eti \| tat-kṛtānām ajñāna-kṛtānām \| jñāniṣv api
lobhādīnāśaṅkate---nanv iti \| te lobhādayaḥ \| ataḥ atra \| abudhānāṁ
liṅgaṁ svarūpaṁ bhāvayanti bodhayantīty abudha-liṅga-bhāvāḥ \| ity artha
iti rāgādaya evājñānitvāpādakā ity arthaḥ \| bhagavataḥ svahitaiṣitvam
āha---lobhādyeti \| tathāpi lobhādy abhāve\'pi \| daṇḍaṁ śāsanam \| yad
vā---daṇḍaṁ sannyāsa-cihnībhūtaṁ veṇu-lakuṭam \| dharmasya
pravrajyādharmasya \| guptyai khalasyājñānasya nigrahāya
tvaṁ-padārtha-vivekāya sannyāsaḥ sarva-karmaṇām ity ukteḥ \| ity
abhipretyaiva devalenoktam---mukha-jānām ayaṁ dharmo yad viṣṇor
liṅga-dhāraṇam iti \| viṣṇur liṅgaṁ daṇḍaḥ daṇḍo'strī śāsane rājñā
hiṁsane lakuṭe guṇe \| damane veṇulakuṭe iti yādavaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sad guṇa-nidhitvāt
doṣāṇām abhāvāt tvayi bhāvakeṣu ca lobhādayo na santīti
kaimutika-nyāyenāha---kutonviti \| īśa he māyā-niyantaḥ ! ādi-śabdena
krodhādayaḥ, lobhasyādāv uktiḥ śrī-govardhana-yāge \[etādṛśa-lobhasya
bhakta-sukhakaratvād anyeṣām aduḥkhakaratvāt īśa manyulobhādayaḥ iti
pāṭhaḥ śrī-cit sukhādīnāṁ sammataḥ, atas tāvakatva-rahitānām abudhānām
asmākam eva lobhādayo yuktā eveti bhāvaḥ \| athāpi yady api tava
tvadīyānāṁ ca lobhādayo na santi, tathāpīty arthaḥ, bibharti bhavān,
yato bhagavān, sarva-loka-hitārtham avatīrṇaḥ sākṣāt parameśvara ity
arthaḥ \| yad vā, bhagavān bibhartīty aparokṣe\'pi parokṣavad uktir
bhaya-gauravādinā \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ
kaimutika-nyāyenāha---kutonviti \| yadi guṇāḥ māyāmayā na bhavanti tarhi
tad dhetavo māyā-hetukā doṣāḥ kuta ity arthaḥ \| tatra hetuḥ īśa, he
māyā-niyantaḥ ! navannakūṭa-bhojanatvan madāsahanādinā mayi te
bhavadbhir avagatā eva katham adhunā bhayenāpalapy ante tatrāha---tat
kṛtā lobhādayo ye budha-liṅga-bhāvā iti \| budha-liṅga-bhāvā
bhakta-bhakti-māhātmyagamakāḥ bhakta-datta-bhojana-samāsvādātmakā
lobhādayas te tu tat kṛtāḥ kuta iti na māyākṛtāḥ kintu kṛpā-mātra-kṛtā
ity arthaḥ patraṁ puṣpaṁ phalaṁ toyam ity ādeḥ

nanu, bhavatu tādṛśo lobhaḥ bhakta-sukhakaratvād anyeṣām aduḥkhakaratvac
ca krodhas tu sva-viśaya-duḥkhakara eva daṇḍātmakatvāt kathaṁ tarhi
tatra ca na kṛpā tatrāha---eveti bhāvaḥ \| tathāpīti pāṭhaḥ kvacit
bhagavān bibhartīty aparokṣe'pi parokṣavad uktir bhaya-gauravādinā īśa
manyulobhādaya iti cit sukhādīnāṁ pāṭhe manyu-lobhādīnāṁ ca kutonvity
anenaivānvayāt \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataḥ
kaimutika-nyāyenāha---kuta iti \| nu bho **īśa**! yadi tava guṇa-pravāhe
jighṛkṣāpi nāsti, tarhi kutas tasya guṇa-pravāhasya hetavo guṇāḥ syuḥ,
**tat-kṛtā** guṇa-pravāha-kārya-bhūtāḥ **lobhādayaḥ** ca ye'budhasya
liṅgaṁ cihnaṁ bhāvayanty utpādayantīti te \| nanu, tarhi kathaṁ
tan-makha-bhaṅgam akaravaṁ ? tatrāha---athāpīti \|
lobha-kopādy-abhāve'pi \|\|5\|\|

**\...**

**\|\| 10.27.6 \|\|**

**pitā gurus tvaṁ jagatām adhīśo**

**duratyayaḥ kāla upātta-daṇḍaḥ \|**

**hitāya cecchā-tanubhiḥ samīhase**

**mānaṁ vidhunvan jagad-īśa-māninām \|\|**

**śrīdhara-svāmī (bhāvārtha-dīpikā) :** nanu tvad-daṇḍe ca mama
gopa-putrasya kā śaktiḥ \| kiṁ vā, kāraṇaṁ, ko vā daṇḍo mayā kṛta ity
ata āha---piteti \| tvaṁ pitā jagatāṁ janakaḥ, gurūpadeṣṭā, adhīśo
niyantā, iti daṇḍa-dhāraṇe hetu-trayam \| kālatvāt samarthaḥ, tasmād
upātta-daṇḍo hitāya kalyāṇāya svecchā-tanubhir līlāvatāraiḥ samīhase \|
tava samīhā līlaiva jagad-īśa-māninām asmākaṁ māna-vidhūnanam ity arthaḥ
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavāṁs tasya mahattvaṁ
dyotayan daṇḍe kāraṇam āśaṅkate---nanv iti \| janako brahmādi-dvārā
upadeṣṭā manvādi-rūpeṇa, niyantā yama-rājādi-rūpeṇa \| mānadhūnanaṁ
mānanāśanam \| ity artha iti \| māna-nivṛttyā sādhumārga pravṛttiḥ syāt
tad eva bhagaval lolā-prayojanam iti bhāvaḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato mama hitam
evākarority āha---cakārāt svayaṁ ca \| yad vā, ca eva, jagatāṁ
hitāyaiva, samyak īhase ceṣṭase, vicitra-līlāṁ tanuṣe, kiṁ kurvan ?
jagadīśamānināṁ jagadīśā vayam iti mānavatām \| yad vā, he jagadīśeti \|
tatra tatra hetuḥ---māninām abhimānavatām asmād dṛśām abhimānaṁ
nirasyan, anyathā loka-pālānām abhimāna-dṛṣṭvā lokānām apy abhimānena
hitāsampatteḥ,

yad vā, apy arthe cakāraḥ, mānaṁ vidhutvann api teṣām api hitāya
samīhase \| anyat tair vyañjitam \| yad vā, daṇḍaṁ bibhrato\'pi
hitakāritvaṁ samarthayati---piteti, upatta-daṇḍo daṇḍaṁ bibhrad api tvaṁ
jagatāṁ pitrādaya eva, yathā putrādi-hitātha te\'pi daṇḍaṁ dhārayantīty
arthaḥ \| tatra guruḥ śiṣya-hitārtham, adhīśaḥ svāmī bhṛtyasya, kālo
yamasya sarva-jīvānām, narakopabhojanādinā pāpādikṣapaṇāt, tac
cājāmilopākhyānādau vyaktam eva, yad vā, paramāṣvādi-lakṣaṇaḥ kālaḥ
so\'pi janma-maraṇādinā daṇḍaṁ kurvan vairāgyotpādanādināhitaṁ karoty
eva, tatra kathañcit pitrādayo vañcayituṁ śakyante, na ca kāla ity
āha---duratyayo durlaṅghyaḥ, ataḥ svasya bhaktānāṁ cechayā yās
tanavo\'vatārās tābhiḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato mama hitam evākarod ity
āha---pitā ca guruścety-ādir anvayaḥ \| samyak īhase vicitra-līlāṁ
tanuṣe anyat taiḥ tatra mānadhūnanam ity atiśaya-vivakṣayaiva
bhedānirdeśaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharma-gopana
khala-nigrahābhyāṁ pūrṇasya parameśvarasya mama kiṁ phalam iti cet,
**jagatāṁ** maṅgalam evety āha---piteti \| tava sāhajika-kāruṇyāt
jagatāṁ madhye ye dhārmikās teṣu **tvaṁ pitā** yathā putrasya deha-dvaye
vatsalaḥ **gurur** yathā śiṣyasya jīvātmani vatsalaḥ, **adhīśas**
tat-tad-duḥkha-trāṇa-sukha-pradāna-samarthaḥ ye tu khalās teṣu tvaṁ
**duratyayo** durvāraḥ kālaḥ sa iva upātta-daṇḍaḥ daṇḍa-pradānenaiva tac
codaka ity arthaḥ \| ata ubhayeṣāṁ hitāyaiva icchā-tanubhiḥ
svecchāmayāvatāraiḥ samīhase ceṣṭase tava samīhā līlaiva
pūtanā-vadhādikā duṣṭa saṁhārikā śiṣṭa-pālikā cety arthaḥ \| ye
tvadhikṛtabhaktā brahmādyas tvad-datta yat-kiñcid-aiśvaryeṇaiva mattā
bhavanti teṣām api mada-nirasinī tval-līlaivety āha---mānam iti
\|\|6\|\|

**\...**

**\|\| 10.27.7 \|\|**

**ye mad-vidhājñā jagad-īśa-māninas**

**tvāṁ vīkṣya kāle \'bhayam āśu tan-madam \|**

**hitvārya-mārgaṁ prabhajanty apasmayā**

**īhā khalānām api te\'nuśāsanam \|\|**

**śrīdhara-svāmī (bhāvārtha-dīpikā) :** katham etad ? ity ata
āha---**ya** iti \| **mad-vidhāś** ca te **ajñāś** ca te, ato
**jagad-īśa-māninaḥ** **kāle** bhaya-kāle'pi yathādhunaivātivṛṣṭau
**tvām abhayaṁ** bhayam agaṇayantaṁ **vīkṣya āśu tan-madaṁ** jagad-īśā
iti madaṁ **hitvā** vigata-garvāḥ santaḥ **ārya-mārgaṁ**
tvad-bhakti-lakṣaṇaṁ **bhajanti** \| atas tava **īhā** eva svakānām
**anuśāsanaṁ** daṇḍa ity arthaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat **jagad-īśa-mānināṁ**
daṇḍena māna-hananam \| mal-līleti yat tat katham ity arthaḥ \| *ataḥ*
atra \| **mad-vidhāḥ** mat-tulyāḥ \| *ataḥ* ajñatvāt \| **tan-madaṁ**
yena madena tvad-aparādham akārṣmety arthaḥ \| sa ca jagadīśāḥ vayam ity
evaṁ-rūpaḥ **apagataḥ smayo** garvā yeṣāṁ, te tathā, smayaḥ syāt
smita-garvayoḥ iti dharaṇiḥ \| **āryāṇāṁ** mahatāṁ **mārgam** \|

> vedoktiṁ yo'natikramya karmāṇi kurute'niśam \|
>
> sa āryaḥ procyate sadbhir anāryastu tatonyathā \|\| iti kauśikokteḥ \|
>
> caturṣv āśrama-varṇeṣu pūjyeṣu vaṇijāṁ gaṇe \|
>
> śiṣṭācāra-rate puṁsi syād āryo gamya-paddhatau \|\| iti mārkeṇdeyādau
> \|

yatas tvaṁ sarvadābhayo'to hetoḥ \| **īhā** līlaiva \| *ity artha* iti
\| khalānuśāsanārtham eva līlāṁ bibharṣīti bhāvaḥ \| īha syād udyame
ceṣṭā-vāñchā-līlāsu ca striyām iti nairuktaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, mayā
sva-bhakta-vinodārthaṁ vividhāś ceṣṭāḥ kriyante, na tu tvādṛśānāṁ
māna-bhañjanāya, satyam, tata evāsmādṛśānāṁ svata eva māna-bhaṅgaḥ syād
ity āha---**ye** iti, tair vyañjitam eva ।

yad vā, kāle kasmiṁcid yogya-samaye **bhayaṁ** sākṣād bhaya-rūpaṁ **tvāṁ
vīkṣya** \| kiṁ vā, **abhayam** **ārya-mārgaṁ** prakarṣeṇa
prema-vistāraṇādinā **prabhajanti**, iti hitam abhivyañjitam \| evam
**īhayā** ceṣṭayāpi, na kevalaṁ vācā, ye **khalās** teṣām apy
**anuśāsanaṁ** śikṣā babhūva \| **te** ity asya **ye** iti pūrveṇaiva
sambandhaḥ,

yad vā, tava īhāyāṁ śrī-govardhanārcana-goṣṭhāvanādi-ceṣṭāyāṁ ye khalā
duṣṭāḥ, teṣām api \| etac cātmoddeśenoktam \| anyat samānam \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** māna-bhañjana-pūrvakaṁ
hita-pravartana-prakāram evāha---**ya** iti \| hitam āha---**ārya-** iti
yady api bhaktānandanārtham eva, tathāpi tava **īhā** līlā
**mad-vidhānāṁ khalānām** api **anuśāsanaṁ** śikṣā-kāraṇaṁ bhavatīty
arthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** māna-bhañjana-pūrvakaṁ
hita-pravartane prakāram evāha---**ya** iti **\|** hitam āha---āryeti \|
**anuśāsanaṁ** śikṣā-kāraṇam \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣu **jagadīśa-māniṣv**
api madhye'ham atyadhama ity āha---**mad-vidhāś** ca te **ajñāś** ceti
tena ajñānād apy upagānatvād aham atyajña iti bhāvaḥ \| **kāle**
bhaya-kāle'pi yathā adhunaivātivṛṣṭau **abhayaṁ** bhayam agaṇayantaṁ
**vīkṣya** \| yad vā, na jāne prabhur ayaṁ māṁ kīdṛśaṁ daṇḍayiṣyatīti
svasya bhayaṁ bhaya-hetuṁ vīkṣya **tan-madaṁ** jagad-īśvaratva-madaṁ
**tyaktvā** **āryāṇāṁ** tvad-bhaktānāṁ **mārgaṁ bhajanti** gata-smayā
naṣṭa-garvā atas taveyaṁ govardhana-dhāraṇa-līlaiva **khalānām** āsmakam
\|\|7\|\|

**\...**

**\|\| 10.27.8 \|\|**

**sa tvaṁ mamaiśvarya-mada-plutasya**

**kṛtāgasas te\'viduṣaḥ prabhāvam \|**

**kṣantuṁ prabho\'thārhasi mūḍha-cetaso**

**maivaṁ punar bhūn matir īśa me\'satī \|\|**

**śrīdhara-svāmī (bhāvārtha-dīpikā) :** evaṁ bhagavat-svarūpam
abhiprāyaṁ cānuvarṇya kṣamāpayati---**sa tvam** iti \| **evaṁ**-bhūtā
**asatī matir** **me punar mā bhūd** iti prārthanāntaram \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *evam* ukta-rītyā \|
viśuddha-sattvam ity-ādinā bhagavat-svarūpaṁ garva-parityāgenārya-mārge
pravṛttis tv asyety abhiprāyaṁ ca \| yaḥ sveśvaraḥ, **sa tvam** \| pluto
vyāpe trimātre ca svare kūrdana-nṛtyayoḥ iti dharaṇiḥ \| evaṁ-bhūtā
mahad avajñāna-pravṛttā \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : prabho** ! bho
mad-ādi-sarva-deveśvara ! he kṣamā-samartha ! iti vā, ato\'smād uktād
dhetoḥ, sa jagad-dhitakārī, **kṛtāgaso**\'pi mama **kṣantum** **arhasi**
yogyo\'si \| kṛtāgastve hetuḥ---**tava prabhāvaṁ** māhātmyam
**aviduṣo**\'jānataḥ, tat kutaḥ ? **mūḍha-cetaso** vicāra-rahitasyety
arthaḥ \| tad api kutaḥ ? **aiśvarya-mada-vyāptasya** \|

yad vā, tava prabhāvaṁ viduṣo\'pi kṛtāgasa ity adhikam āgo\'bhipretam,
tathāpi **kṣantum arhasi** \| kutaḥ ? mūḍha-cetasaḥ,
ajñatvenāgrāhyāparādhatvād ity arthaḥ \| kim ca,
sakala-jagad-dhitārthāvatīrṇasya parama-dayālor udāra-śiromaṇes tava
madīyaitat sakṛd-aparādha-kṣamāpanaṁ kiyan nāma, kintu tathā kuru yathā
punas tvayi tvadīyeṣu ca kadācid api ko\'py aparādho na syād ity
āha---maivam iti \| etādṛśī tvayi tāvakeṣu ca mahāgasāṁ jananī, ata eva
**asatī**\| mūḍha-cetasaḥ ity asyātraiva vānvayaḥ \| kathañcij
jñāna-rahitasyāpi sato me \| nanu aiśvarye sati kathaṁ nāma na bhavet ?
tatrāha---he īśa ! tatrāpi tvayā tathā kartuṁ śakyata ity arthaḥ
\|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : prabho** ! bho
mad-ādi-sarva-deveśvara ! he kṣamā-samārtha ! iti vā \| atha asmād uktād
dhetoḥ sa jagad-dhita-kārī **kṛtāgaso'pi mama** kṣantum arhasi yogyo\'si
\| kṛtāgastve hetuḥ---**tava prabhāvaṁ** māhātmyam **aviduṣaḥ**
ajñānataḥ \| tat kutaḥ ? **mūḍha-cetasaḥ** vicāra-rahitasyety arthaḥ \|
tad api kutaḥ ? **aiśvarya-mada-vyāptasya** \|

yad vā, tava prabhāvaṁ viduṣo'pi kṛtāgasa ity adhikam āgo'bhipretaṁ,
tathāpi **kṣantum arhasi** kutaḥ ? mūḍha-cetasaḥ vismṛta-prabhāvasya
ajñatvenāgrāhyāparādhatvād iti bhāvaḥ \|

kiṁ ca, sakala-jagad-dhitārthāvatīrṇasya parama-dayālor udāra-śiromaṇes
tava madīya-tat-sakṛd-aparādha-kṣamāpaṇaṁ kiyan nāma, kintu tathā kuru
yathā punas tvayi tvadīyeṣu ca ko\'py aparādho na syād ity
āha---**maivam** iti \| etādṛśī tvayi tāvakeṣu ca mahāgasāṁ jananī, ata
evāsatī mūḍha-cetasaḥ ity asyātraiva vānvayaḥ \| yat kiñcit
jñāna-rahitasyāpi sato me na tv aiśvarye sati kathaṁ nāma na bhavet ?
tatrāha---he īśa ! tatrāpi tvayā tathā kartuṁ śakyata ity arthaḥ \| etac
ca nātiśuddhena cetasā prārthitam iti jñeyam \| tvāṁ vīkṣya kāle bhayam
\[10.27.7\] ity ukter akṣamatayaiva tad-anugateḥ \| ata eva punaḥ
pārijātāpaharaṇādāv api vismariṣyate \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** maivaṁ punar bhūd iti prārthanā
nātiśuddha-cetasā vihiteti jñeyaṁ punar api
pārijāta-haraṇe'parādhāpāta-darśanāt \|\|8.10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu,
govardhana-dhāraṇena vrajasya rakṣām eva karavaṁ, na tu tava daṇḍam \|
tava daṇḍaṁ tu sāmprataṁ vaivasvatam āhūya samīcīnatayaiva kārayiṣyāmīty
āśaṅkya mahā-bhaya-vihvala āha---**sa** prasiddhaḥ pitā ca guruś ca,
ataḥ kṛpālutvāt kṣamā-sindhutvāc ca **aiśvarya-mada**-sindhau
**plutasya** nimagnasya \| ata eva **tava prabhāvaṁ aviduṣo**'jānataḥ
mamāparādhaṁ **kṣantum arhasi,** yato **mūḍha-cetasaḥ** paśu-svabhāvasya
paśur hi svāminā datta-daṇḍa-prahāro'pi kṣaṇāntare tam evāparādhaṁ
karoti \| ato'haṁ daṇḍa-pradānena na śodhanam arhāmi, kintu kṛpayā tathā
māṁ śodhaya yathā me mūḍha-cetastvaṁ naśyatīty āha---**maivam** iti \|
etac ca nātiśuddhena cetasā prārthitam iti jñeyam \| tvāṁ vīkṣya kāle
bhayam \[10.27.7\] ity-ukter akṣamatayaiva tad-anugateḥ \| ataḥ punaḥ
pārijāta-haraṇādāv api vismariṣyata iti vaiṣṇava-toṣaṇī \|\|8\|\|

**\...**

**\|\| 10.27.9 \|\|**

**tavāvatāro\'yam adhokṣajeha**

**bhuvo bharāṇām uru-bhāra-janmanām \|**

**camū-patīnām abhavāya deva**

**bhavāya yuṣmac-caraṇānuvartinām \|\|**

**śrīdhara-svāmī (bhāvārtha-dīpikā) :** mahān ayam aparādhaḥ kathaṁ
kṣantavyaḥ ? iti ced, ata āha---**tava** iti \| svayaṁ **bharāṇāṁ**
punaś ca **uru-bhāra-janmanāṁ** bahūnāṁ bhārāṇāṁ janma yebhyas teṣām
**abhavāya** nāśāya, yuṣmac-caraṇa-sevināṁ tu **bhavāya** \| ato mama
tvat-sevakatvād atyantāparādhino'pi kṣantavyam iti bhāvaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ayaṁ** mad-avajñā-lakṣaṇaḥ
\| **iha** atra \| **bhārāṇāṁ** bhāra-bhūtānām utpatha-gāminām ity
arthaḥ \| **iha** bhūmau yadu-kule vā \| yataḥ sevināṁ **bhavāya** \|
*ato* hetoḥ \| *iti bhāva* iti\| aparādhaḥ sakṛd bhartrā soḍhavyaḥ iti
nyāyeneti tātparyam \| ahaṁ tūbhayeṣāṁ madhye na ko\'pi \| mama tu na
bhavo nābhavo mayi tūdāsīna eva vartase'to dhiṅ mām ity arthaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : adhokṣaja** !
indriya-jñānāgocara ! iti paramādṛśyatoktā \| tathāpi **iha**
pṛthvī-tale **tavāvatāraḥ** prākaṭyaṁ, śrī-vikuṇṭha-lokād avataraṇaṁ vā,
**bhavāya** maṅgalāya, **deva** ! he pūjya ! iti svasya sevakatāṁ
sādhayati---**yuṣmad** iti bahutvena tadīyān api sarvān śrī-nandādīn
saṅgṛhnāti \| anyat tair vyākhyātam \|

yad vā, nija-prabhāva-vidvattām evābhivyañjayan svasya mūḍha-cetastvam
eva darśayan sa-vikrośam āha---**tava** iti \| asmākaṁ prarthanayāsmākam
eva hitārthaṁ tvam avatīrṇo\'sīty asmābhir jñāyata eva, tathāpy
etādṛśo\'parādhaḥ kutaḥ ? aho bata mūḍha-cetastvam ! ataḥ kṣantum arhasy
eveti bhāvaḥ \|

yad vā, āgaḥ kṣamā punar asammaty abhāvaś ca tvat svabhāvāt sughaṭaivety
āha---taveti \| he **adhokṣaja** iti \| śakaṭākṣādhaḥ-śayanādi-sūcanena
parama-bhakta-vātsalyādi smāritam, **camu-patīnāṁ** duṣṭānām apy
**abhavāya** mokṣāya \| ata āgaḥ kṣamā yuktaiveti bhāvaḥ \| dīvyati
dyotata iti **devo** yo **bhavaḥ** samṛddhiḥ
prema-bhakti-sampal-lakṣaṇā, tasmai \| ato\'san-mater apunarbhavo\'pi
tvatto yukta eveti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : adhokṣaja** ! he
indriya-jñānāgocara ! iti paramādṛśyatoktā \| tathāpi **iha**
pṛthvī-tale **tavāvatāraḥ** prākaṭyaṁ **bhavāya** maṅgalāya \| **deva**
! he pūjya ! iti svasya sevakatāṁ sādhayati---**yuṣmad-** iti \|
bahutvena tadīyān śrī-vraja-janādīn api saṅgṛhṇāti \| anyat taiḥ \|

yad vā, svasya tat-prabhāva-vidvatām evābhivyañjayan mūḍha-cetastvam eva
ca darśayan sānutāpam āha---**tava** iti \| asmākaṁ prārthanayā asmākam
eva hitārthaṁ tvam avatīrṇo\'sīty asmābhir jñāyata eva, tathāpy
etādṛśo'parādhaḥ kṛtaḥ \| aho bata mūḍha-cetastvam ! ataḥ kṣantum arhasy
eveti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho me mūḍha-cetastvaṁ
yad asmākaṁ prārthanayāha asmākam eva hitārthāya tvam avatīrṇo 'sīti
paśyann apy andho'ham abhavam samprati labdha-daṇḍaḥ prāpta-cakṣur evaṁ,
tattvaṁ te jānāmīty āha---**tava** iti \| svayam eva **bharāṇāṁ**
bhāra-rūpāṇāṁ, punaś ca **uru-bhāra-janmanāṁ** bahūnāṁ bhārāṇāṁ janma
yebhyas teṣāṁ **camū-patīnāṁ abhavāya** nāśāya,
**yuṣmac-caraṇa-sevināṁ** tu **bhavāya** maṅgalāya \| ahaṁ tu ubhayeṣāṁ
madhye na ko'pīti mama nābhavo nāpi bhava iti mayy udāsīna eva tvaṁ
vartase iti dhiṅ mām" iti bhāvaḥ \|\|9\|\|

**\...**

**\|\| 10.27.10 \|\|**

**namas tubhyaṁ bhagavate puruṣāya mahātmane \|**

**vāsudevāya kṛṣṇāya sātvatāṁ pataye namaḥ \|\|**

**śrīdhara-svāmī (bhāvārtha-dīpikā) :** kṣamāpayan
namaskaroti---**nama** iti \| **tubhyaṁ bhagavate** **kṛṣṇāya namaḥ** \|
**puruṣāya** sarvāntaryāmiṇe \| **mahātmane**'ntaḥ-sthatve'py
aparicchinnāya \| kutaḥ ? **vāsudevāya** sarva-nivāsāya \| **sātvatāṁ**
yādavānāṁ **pataye** \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aparicchinnatve
śaṅkate---*kutaḥ* ? iti \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavate** sākṣāt
parameśvarāya, tatrāpi **kṛṣṇāya** aśeṣaiśvarya-prakaṭanena
sarva-cittākarṣakāya **tubhyaṁ namaḥ** \| evaṁ bahir-aiśvaryam
uktvāntaram apy āha---**puruṣāya** iti \| tathāpi **sātvatāṁ pataye**
kṛpayāvatīrya yādava-śreṣṭhatāṁ prāptāya ity arthaḥ, anyat tair
vyañjitam \|

yad vā, sarvāvatāreṣv apy evam eva tvaṁ yady api karoṣi, tathāpy atra
sarvato mahā-viśeṣa ity āha---**nama** iti dvābhyām \| **tubhyaṁ
kṛṣṇāya** sarva-cittākarṣakāya sarvato\'sādhāraṇāya namaḥ \| kṛṣṇatvam
eva darśayati---**bhagavate** sarvaiśvarya-paripūrṇāya \| kutaḥ ?
**puruṣāya** nijāśeṣa-pauruṣābhivyañjakāya ity arthaḥ \| ata eva
**mahātmane** aparicchinna-māhātmyāya ity arthaḥ \| yato
**vasudeva-nandanāya**, ato yādavānāṁ sarveṣāṁ paripālakāya, sarveṣāṁ
bhūtānāṁ jīvānām ātmane kārya-kāraṇa-bheda-nyāyena tat-tat-svarūpāya
vyapakāya vā \| anyat tair vyākhyātam \|

yad vā, yādava-patitvād eva
bhaktecchā-paripūraṇāyāviṣkṛta-parama-manohara-mūrtaye \| yad vā,
**sātvatāṁ** sarveṣāṁ bhaktānāṁ **pataye** patye, ato
bhaktecchā-prakaṭita-vividha-mūrtaye, ata eva viśuddhaṁ bhakti-rahitaṁ
jñānaṁ yeṣāṁ teṣu kevalātma-bodha-pareṣu mūrtiḥ kāṭhinyaṁ yasya tasmai,
mūrtiḥ kāṭhinya-kāyayoḥ ity abhidhānāt \| tatra sarvasmā iti
kārya-kāraṇayor abheda-vivakṣayā, yady api sarvasmai, tathāpi
kevalātma-bodhapareṣu kaṭhināyety arthaḥ \| ato\'dbhuta-svabhāvatvād
asādhāraṇa-māhātmyatvāc ca namaḥ,

yad vā, viśuddhaṁ bhagavad eka-viṣayakaṁ jñānaṁ yeṣāṁ teṣu mūrtiḥ
śrī-vigraha-prākaṭyaṁ yasya, kim arthaṁ sarveṣāṁ sādhya-sādhanānāṁ
bījāya bhakti-yogāya premṇe vety arthaḥ, sarvasmaiḥ akhaṇḍāya
paripūrṇāyety arthaḥ, sarva-bhūtānām ātmane priyāya vyāpakāyeti vā, teṣv
api tad vistāraṇāyety arthaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhagavate** sākṣāt
parameśvarāya, tatrāpi **kṛṣṇāya** aśeṣaiśvarya-prakaṭanena
sarva-cittākarṣakāya tubhyaṁ namaḥ evaṁ bahir aiśvaryam uktvāntaram apy
āha---puruṣāyeti \| līlayā tu sātvatāṁ pataye \| anyat taiḥ \| yad vā,
sarvāvatāreṣv apy evam evaṁ tvaṁ yady api karoṣi tathāpy atra sarvato
mahā-viśeṣa ity āha---nama iti \| tubhyaṁ kṛṣṇāya sarva-cittākarṣakāya
namaḥ kṛṣṇatvam eva sūcayati, bhagavate sarvaiśvarya-paripūrṇāya kutaḥ
puruṣāya nijāśeṣa-puruṣārtha-vyañjakāyety arthaḥ \| ata eva mahātmane
aparichinna-māhātmyāyety arthaḥ \| kṛṣṇatvam eva
spaṣṭayati---**vasudeva-sutāya** iti \| ataḥ **sātvātaṁ** yādavānāṁ
sarveṣāṁ paripālakāya \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt
yuṣmac-caraṇānuvartitvaṁ mamāpy astv iti praṇamann āśāste **namas
tubhyam** iti dvābhyām \| parāvareśo mahad-aṁśa-yuktaḥ \[3.2.15\] ity
uddhavokteḥ sarvāṁśa-sāhityenaivāvatīrṇasya tasya prathamam aṁśān
praṇamati **bhagavate** mahā-vaikuṇṭha-nāthāya **puruṣāya**
mahat-sraṣṭre **mahātmane** samaṣṭy-antaryāmiṇe \| aṁśān praṇamya sākṣāt
tam aṁśinaṁ praṇamati---**vāsudevāya** iti pitṛ-nāmollekhena \|
**kṛṣṇāya** iti tan-nāmollekhena \| **sātvatāṁ pataye** iti
pārṣada-nāmollekhena \|\|10\|\|

**\...**

**\|\| 10.27.11 \|\|**

**svacchandopātta-dehāya viśuddha-jñāna-mūrtaye \|**

**sarvasmai sarva-bījāya sarva-bhūtātmane namaḥ \|\|**

**śrīdhara-svāmī (bhāvārtha-dīpikā) :** tarhi kim ahaṁ yādavaḥ ? na,
**svacchandopātta-dehāya** sveṣāṁ bhaktānāṁ chandenecchayā
svīkṛta-dehāya \| tatrāpi **viśuddhaṁ jñānam** eva **mūrtir** yasya,
tasmai \| māyayā **sarvasmai** sarva-rūpāya \| kutaḥ ? **sarvasya
bījāya** kāraṇāya \| ata eva **sarva-bhūtātmane nama** iti \|\|11.17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavān
āśaṅkate---*tarhi* iti \| tarhīti vākyālaṅkārākṣepayoḥ \|
pariharati---*na* iti \| tatrāpi **svacchanda**-**dehatve**\'pi \|
**viśuddhaṁ** kevalam \| *māyayā* aghaṭana-ghaṭanā-paṭīyasyā śaktyā \|
*sarva-rūpatve* hetum āśaṅkate---*kutaḥ* iti \| ata eva
*sarva-kāraṇatvād* eva \| **sarveṣāṁ bhūtānām ātmane** svarūpāya
\|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : svacchandopātta-dehāya**
ity-ādi \| sveṣāṁ bhaktānāṁ chandenecchayā upātto deho manuṣya-loko
yena, dih upacaye deha aiśvaryaṁ vā \| yad vā, svacchandair ātmārāmair
apy upāttaḥ sevārthaṁ gṛhīto dehaḥ śrī-vigraho yasya \| svacchandair
muktair api sevārtham upātto deho yad artham \| yad vā, sva-svarūpaiś
chandobhiḥ śrutibhir apy upātto\'nulavdho dehaḥ śrī-vigraho
yasya---adyāpi yat pada-rajaḥ śruti-mṛgyam eva \[bhā.pu.10.14.34\]
ity-ādi-vacanāt \|

yad vā, svacchandaṁ prārabdhān adhīnaṁ yathā bhavati, tathā upātto
matsyādi-deho yena \| ato **viśuddha-jñāna-murtaye** viśuddhaṁ kevalaṁ
jñānaṁ yeṣāṁ, teṣu mūrtiḥ kāṭhinyaṁ yasya, kevala-jñāniṣu
prasāda-sumukhatvādi-vyatiriktaye \|

yad vā, viśeṣeṇa bhakti-yogataḥ śuddhaṁ jñānaṁ yeṣu teṣu mūrtiḥ
śrī-vigraho yasya \| sarvasmai bhaktānāṁ sarvasva rūpāya, sarvavījāya
sarveṣāṁ nārāyaṇādīnām api vījāya kāraṇāya, sarva-kāraṇa-kāraṇatvāt \|
ataḥ sarva-bhūtātmane sarveṣaṁ bhūḥ sattā tayā uta ātmā śrī-vigraho
yasya---sarveṣām eva vastūnāṁ bhāvārtho bhavati sthitaḥ \| tasya
bhagavān kṛṣṇa \[bhā.pu.10.14.57\] ity ādy ukteḥ \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavate sākṣāt
parameśvarāya, tatrāpi kṛṣṇāyāśeṣaiśvarya-prakaṭanena
sarva-cittākarṣakāya tubhyaṁ namaḥ \| evaṁ bahir aiśvaryam uktvāntaram
apy āha---puruṣāyeti \| tathāpi sātvatāṁ pataye kṛpayāvatīrya
yādava-śreṣṭhatāṁ prāptāyety arthaḥ, anyat tair vyañjitam \|

yad vā, sarvāvatāreṣv apy evam eva tvaṁ yady api karoṣi, tathāpy atra
sarvato mahā-viśeṣa ity āha---nama iti dvābhyām \| tubhyaṁ kṛṣṇāya
sarva-cittākarṣakāya sarvato\'sādhāraṇāya namaḥ, kṛṣṇatvam eva
darśayati---bhagavate sarvaiśvarya-paripūrṇāya, kutaḥ ? puruṣāya
nijāśeṣa-pauruṣābhivyañjakāyety arthaḥ \| ata eva mahātmane
aparicchinna-māhātmyāyety arthaḥ \| yato vasudeva-nandanāya, ato
yādavānāṁ sarveṣāṁ paripālakāya, sarveṣāṁ bhūtānāṁ jīvānām ātmane
kārya-kāraṇa-bheda-nyāyena tat tat svarūpāya vyapakāya vā, anyat tair
vyākhyātam,

yad vā, yādava-patitvād eva
bhaktecchāparipūraṇāyāviṣkṛta-parama-manoharamūrtaye \| yad vā, sātvatāṁ
sarveṣāṁ bhaktānāṁ pataye patye, ato
bhaktecchā-prakaṭita-vividha-mūrtaye, ata eva viśuddhaṁ bhakti-rahitaṁ
jñānaṁ yeṣāṁ teṣu kevalātma-bodha-pareṣu mūrtiḥ kāṭhinyaṁ yasya tasmai,
mūrtiḥ kāṭhinya-kāyayoḥ ity abhidhānāt, tatra sarvasmā iti
kārya-kāraṇayor abheda-vivakṣayā, yady api sarvasmai, tathāpi
kevalātma-bodhapareṣu kaṭhināyety arthaḥ \| ato\'dbhuta-svabhāvatvād
asādhāraṇa-māhātmyatvāc ca namaḥ,

yad vā, viśuddhaṁ bhagavad eka-viṣayakaṁ jñānaṁ yeṣāṁ teṣu mūrtiḥ
śrī-vigraha-prākaṭyaṁ yasya, kim arthaṁ sarveṣāṁ sādhya-sādhanānāṁ
bījāya bhakti-yogāya premṇe vety arthaḥ, sarvasmaiḥ akhaṇḍāya
paripūrṇāyety arthaḥ, sarva-bhūtānām ātmane priyāya vyāpakāyeti vā, teṣv
api tad vistāraṇāyety arthaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atas tvam eva sarvam ity
āha---svacchandeti svair bhaktaiḥ kartṛbhiśchandenecchayā karaṇa-bhūtayā
upa samīpe āttā ākṛṣṭā dehāḥ śrī-matsya-kūrmādayo'pi vigrahā yena tasmai
teṣāṁ dehādīnāṁ svarūpa-jñānārthaṁ punar āha---viśuddha-jñāna-mūrtaye
viśuddhā māyātītā sva-prakāśatayā jñāna-rūpāś ca mūrtayo dehā yasya
tasmā iti, anyat taiḥ \| tatra sarvasmai jagad rūpāya sarvasya vījāya
kāraṇāya mahā-puruṣa-rūpāya sarva-bhūtātmane tad antaryāmiṇe iti \| yad
vā, svachandaṁ yathā syāt tathā upātā antaryāmitvena svīkṛtā dehāḥ
samaṣṭi-vyaṣṭi-rūpā yena svayaṁ tu viśuddha-jñā-mūrtaya iti pūrvat
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvāṁ vīkṣya kāle bhayam ity
agatyaivānugateś ca sveṣāṁ bhaktānāṁ chandenābhilāṣeṇa upāttaḥ
tat-samīpe gṛhīta ānītaḥ prakaṭīkṛto deho yena tasmai \|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
aneka-vidha-prema-viṣayatvāt svair bhaktaiś chandena pratisvecchayā
dāsyena sakhyena vātsalyena ramaṇena ca sukha pradānārthaṁ upātto gṛhīto
deho yasyeti tasmai dehasyāprākṛtatvāt viśuddhaṁ māyātītaṁ jñānam eva
mūrtir yasya tasmai \| māyādi-śaktimattvāt sarvasmai \| ata eva sarvasya
vījāya kāraṇāya \| ata eva sarva-bhūtātmane \|\|11\|\|

**\...**

**\|\| 10.27.12 \|\|**

**mayedaṁ bhagavan goṣṭha- nāśāyāsāra-vāyubhiḥ \|**

**ceṣṭitaṁ vihate yajñe māninā tīvra-manyunā \|\|**

**śrīdhara-svāmī (bhāvārtha-dīpikā) :** kṛtāgasa ity anenoktam aparādhaṁ
nivedayati---**mayedam** iti \| **āsāra-vāyubhir** **goṣṭha-nāśāya**
**mayedam** akṛtyaṁ **ceṣṭitaṁ** kṛtam \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** \[viśvanāthaḥ\] bho śakra
! tvaṁ mad-bhakta ity anayā stutyaiva jñāyase \| kiṁ tu, vinaiva
tvad-ājñāṁ duṣṭā meghā mad-vrajaṁ yat kadarthayanti sma, tad ime tvayā
daṇḍanīyā iti pavitra-bhartsanam āśaṅkya hanta hantāsminn antaryāmiṇi
kapaṭaṁ na ghaṭeteti vimṛśya sva-ceṣṭitaṁ yathārtham evāha---mayeti \|

nanu, mad-bhakte tvayi kathaṁ sambhavet ? tatrāha---**vihate yajña** iti
\|

nanu, tvat-prabhuṇā mayaiva vihate\'pi dāsasya tavaitāvad akṛtyaṁ na
pratyemi ? tatrāha---**māninā** aiśvarya-garvasya kim aśakyam ? iti
bhāvaḥ \|

nanu, daivād utthitā garvādayo mad-bhaktair vivekenaiva tirodhāpyās
tatrāha tīvramanyunā \| tīvraḥ krodho hi vibedham api balād-grasatīti
bhāvaḥ \| āsāreṇa dhārāsampātena sahitā vāyava āsāra-vāyavas taiḥ \|
madhyama-pada-lopī samāsaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, mahāparādhiny api
paramānugrahaḥ sarvato mahā-viśeṣa evāyam ity āha---mayeti sārdhena \|
mayā svayam evedaṁ sākṣād idānīm evety arthaḥ, goṣṭhasya nāśāyeti
paramākṛtyatyam uktam, yato māninā, ata eva tīvramanyunā, bhagavān he
sarvajña ! tan mama duṣṭatā-vṛttaṁ tvayā jñāyata evakiṁ mayā ghṛṣṭena
vistāryam iti bhāvaḥ \| yad vā, he bhagavann iti sarvaiśvarya-paripūrṇe
tvayi-sākṣād vartamāne\'pi tvad goṣṭha-nāśāyety aparādhādhikyaṁ sūcitam
\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, mahāparādhiny api
paramānugraho'yaṁ sarvato mahā-viśeṣa ity āha---mayeti sārdhena \| mayā
svayam eva idaṁ sākṣādi-dānīmevety arthaḥ \| goṣṭhasya nāśāyeti \|
paramākṛtyam uktaṁ yataḥ māninā ata eva tīvramanyunā bhagavan, he
sarvajña ! tan mama duṣṭatāvṛttaṁ tvayā jñayata eva kiṁ māyā dhṛṣṭena
vistāryam iti bhāvaḥ \| yad vā, he bhagavann iti sarvaiśvarya-paripūrṇe
tvayi sākṣād vartamāne'pi tvad goṣṭha-nāśāyety aparādhādhikyaṁ sūcitam
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na kevalaṁ caraṇāv eva
pasparśa, tuṣṭāva cety āha---**svacchandopātta** ity-ādi \| sveṣāṁ
bhaktānāṁ chandenecchayopātto deho manuṣya-loko yana \| diha upacaye,
dihyate upacīyate jñāneneti manuṣya-lokasya jñānādhikyāt \|

yad vā, svacchandaṁ yathā syāt, tathā upātta dehe yena, daip śodhane, dā
śuddhiḥ, īhā līla \|

yad vā, svacchandair muktair api sevārtham upātto gṛhīta upāsyatvenādṛto
deho yasmai \|

yad vā, svaiḥ svarūpaiś chandobhiḥ śrutibhir api apātto'prāpto dehaḥ
śrī-vigraho yasya, adyāpi yat-pada-rajaḥ śruti-mṛgyam eva \[bhā.pu
10.14.34\] ity arthaḥ \|

athavā, svacchandaṁ prārabdhān adhīnaṁ yathā syāt, tathā \| upāttaḥ
svīkṛto deho matsyādi-deho yena, svayaṁ tu viśuddha jñāna-mūrtir yasya
sa tathā tasmai parasmai, parasmai, bhaktānāṁ sarva-bījāya sarveṣāṁ
nārāyaṇādīnām api bījāya \| ataḥ sarvabhūtātmane sarveṣāṁ bhūḥ sattā,
tathā uta, ātmā śrī-vigraho yasya tasmai \| uktaṁ ca, sarveṣām eva
bhāvānāṁ bhāvārtho bhavati sthitaḥ \| tasyāpi bhagavān kṛṣṇaḥ \[bhā.pu
10.14.57\] iti \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho śakra ! tvaṁ
mad-bhakta ity anayā stutyaiva jñāyase, kintu vinaiva tvad-ājñāṁ duṣṭā
meghā mad-vrajam adhikaṁ yat kadarthayanti sma tad ime stayā daṇḍanīya
iti paritra-bhartsanam āśaṅkya hanta hantāsminn antaryāmiṇi kapaṭaṁ na
ghaṭata iti vimṛśya sva-ceṣṭitaṁ yathārtham evāha mayeti \| nanu, etan
mad-bhakte tvayi kathaṁ sambhavet ? tatrāha---vihate yajñe iti \| nanu
tvat-prabhunā mayaiva vihate'pi dāsasya tavaitāvad akṛtyaṁ na pratyemi
tatrāha---māninā \| aiśvarya-garvasya kim aśakyam iti bhāvaḥ \| nanu,
daivād utthitā api garvādayo bhāvā mad-bhaktair vivekenaiva
tirodhāpyante iti tatrāha---tīvra-manyunā \| tīvraḥ krodho hi vivekam
api balād grasatīti bhāvaḥ \|\|12\|\|

**\...**

**\|\| 10.27.13 \|\|**

**tvayeśānugṛhīto \'smi dhvasta-stambho vṛthodyamaḥ \|**

**īśvaraṁ gurum ātmānaṁ tvām ahaṁ śaraṇaṁ gataḥ \|\|**

**śrīdhara-svāmī (bhāvārtha-dīpikā) :** tathāpi bho īśa,
tvayānugṛhīto'smi \| anugrahaṁ darśayati, dhvasta-stambha iti,
vṛthodyama iti ca \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yady api mayānucitaṁ kṛtaṁ
tathāpi dhvasto'pāstaḥ stambho garvo yasya sa tathā \| dṛpto dharmaṁ na
paśyati ity ukter dharmākaraṇena garvitasysa narakāvāptir darpāpahāreṇa
dharma-pravṛttau sa cānugraha evādvitīyam anugrahaṁ
darśayati---vṛthodyama iti \| udyamasāphalye tu gavādi-nāśān
narakāvāptir atastad-vṛthā-karaṇam apy anugraha eveti tiraskṛte nāpi
bhiṣajā kṛpālunā cikitsito rogīva tvayāham anugṛhīta evātaḥ dhvasta
stavma-rogoḥ \| hatā udyamā vajra-nikṣepādayo yasya saḥ \| niyantṛtvād
īśvaraṁ, hitakāritvād-guruṁ premāspadatvād ātmānam \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** īśvaraṁ na kevalam
īśvaraṁ guruñcopadeṣṭāram, anyadaivaṁ na kartavyam iti yat śikṣā ca
kāritā, na kevalaṁ gurur ātmā ca, sarveṣām asmād ādīnāṁ tvam evātmā,
atas tvayi, kā trapeti bhāvaḥ \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īśa ! he sarva-niyantaḥ !
yady api sadya evam api daṇḍaṁ kartuṁ samartho\'si, tathāpy
anugrahīto\'smyevety arthaḥ \| na ca bāhyānugraha ity
āha---dhvasta-stambho naṣṭa-made\'smi, yato hatodyamaḥ, dhvasteti
sakarmakaṁ vā, yatas tvayaiva stambho nāśita udyamaś ca hata ity arthaḥ,
ato mahāparādhyapy ahaṁ tvām eva śaraṇa gataḥ \| tatraiva
hetavaḥ---īśvaram ity-āditrayam \| ātmānaṁ priyaṁ parama-suhṛttamam ity
arthaḥ, eṣāṁ yathottara-śreṣṭhyam uhyam \| īśvaratvādikaṁ svabhāvād eva
\| kiṁ vā, kṛtānugraha-viśeṣāt \| yad vā, katham ? tad āha---īśvaram iti
īśvarādi-rūpeṇety arthaḥ \| ato\'dhunā mamaiśvaryaṇālam, atraiva tvat
pādābjāntike sthāsyāmīti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he īśa, he sarva-niyantaḥ !
yady api sadya eva mayi daṇḍaṁ kartuṁ samarthas tvaṁ tathāpi
tvayānugṛhītosmyevety arthaḥ \| na ca bāhyānugraha ity
āha---dhvasta-stambhaḥ naṣṭa-mado'smi yato hatodyamaḥ
dhvaṁsiratrāntarbhūtaṇyarthaḥ \| yatas tvayaiva stambho nāśita udyamaś
ca hata ity arthaḥ ato guruḥ tvām eva mahāparādhyapy ahaṁ śaraṇaṅgataḥ
tatraivānyad api hetu-dvayam īśvaraṁ niyantām ātmānaṁ raśmīnāṁ sūryam
iva sarveṣāṁ mūla-svarūpaṁ tridhāpy ananya-gatikatvād iti bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadapi tiraskṛtenapi
bhiṣajā kṛpālunācikitsito rogīva tvayāhaṁ anugṛhītaḥ ataeva samprati
dhvastastambharogaḥ \| yato hatā udyamā vajranikṣepādayo yasya saḥ \|
ato iyantṛtvādīśvaraṁ hitakāritvādguruṁ, premāspadatvādātmānam
\|\|13\|\|

**\...**

**\|\| 10.27.14 \|\|**

**śrī-śuka uvāca---**

**evaṁ saṅkīrtitaḥ kṛṣṇo maghonā bhagavān amum \|**

**megha-gambhīrayā vācā prahasann idam abravīt \|\|**

**śrīdhara-svāmī (bhāvārtha-dīpikā) :** indreṇa svābhiprāye nivedite
bhagavān api tathaivāha---mayeti, indra-śriyā deva-rājyena \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ
tvayeśānugṛhītosmītyevaṁ prakāreṇa \| amūṁ maghavānam \| idaṁ
vakṣyamāṇam \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** īśvaraṁ na kevalam
īśvaraṁ guruñcopadeṣṭāram, anyadaivaṁ na kartavyam iti yat śikṣā ca
kāritā, na kevalaṁ gurur ātmā ca, sarveṣām asmad ādīnāṁ tvam evātmā
atastvayi kā trapeti bhāvaḥ \|\|14.19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṅkīrtitaḥ stutaḥ \|
bhagavān iti parama-dayālutvaṁ bodhayati, anyathā ta prati tādṛśokter
ayogyatvāt \| yad vā, bhagavān
parama-kāruṇya-śaraṇāgata-vātsalyādi-guṇa-prakaṭanaparo\'pi idaṁ
vakṣyamāṇam antaḥ-prasāda-rahitam abravīt, yataḥ kṛṣṇaḥ
śrī-nanda-vraja-janaika-priyaḥ, tatra mahāparādhena tādṛśokter eva
yogyatvād iti bhāvaḥ \| ādya pakṣe megha-gambhīrayeti
nija-svābhāvābhivyañjanena vañcanaṁ nirastam, ata eva prahasan
smayamānaḥ,

yad vā, tasya durmadatām anusandhāya hasan, dvitīye ca goṣṭha-nāśāyeti
tat tat smāraṇād antaḥ kopena megha-garjita-gambhīra-svarayā vācā, ata
eva akāra-praśleṣeṇa svābhāvikam api nija-śrī-mukha-prasattim
aprakāśayann ity arthaḥ \| yad vā, hāso janon mādakarī hi māyā
ity-ādi-nyāyenokti-cāturyā-vañcanaṁ kurvannevety arthaḥ \| evaṁ
pakṣa-dvayāpekṣayā vikalpo\'gre\'py ūhyaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkīrtitaḥ stutaḥ bhagavān
iti parama-prabhutvaṁ bodhayan aparādhiny api tādṛśe kṣudre'nabhiniveśaṁ
bodhayati, ata eva megheti megha-garjitaṁ lakṣayati anena tasya
mahā-sattvatāṁ prahasann iti mahāśayatāṁ ca vyanakti amum ity
eka-vacana-nirdiṣṭādaḥ-śabdena laukika-rītyā mahhonas tu kṣudratām iti
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tvatkṛto danḍo'pi me
anugraha sva, ity āha---tvayetyādi \| īśvara ! tvayānugṛhīto'smi \|
tathāhi yad ahaṁ dhastastasmbho hatodyama, atastvaṁ me gururasi \| ataḥ
paraṁ śikṣito'smīty āha---īśvaraṁ gurum ātmānam ātmavat priyaṁ tvāṁ
śaraṇaṁ gato'ham iti \|\|14.18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.27.15-16 \|\|**

**śrī-bhagavān uvāca---**

**mayā te \'kāri maghavan makha-bhaṅgo \'nugṛhṇatā \|**

**mad-anusmṛtaye nityaṁ mattasyendra-śriyā bhṛśam \|\|**

**mām aiśvarya-śrī-madāndho daṇḍa-pāṇiṁ na paśyati \|**

**taṁ bhraṁśayāmi sampadbhyo yasya cecchāmy anugraham \|\|**

**śrīdhara-svāmī (bhāvārtha-dīpikā) :** indreṇa svābhiprāye nivedite
bhagavān api tathaivāha \| **indra-śriyā** deva-rājyena \|\|15.16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathaiva sābhiprāyam
āha---he **maghavann** iti \| tvat-pūjyatvādhikāram indratvam ahaṁ na
nāśayāmīti bhāvaḥ \| **sampadbhyo** dhanādibhyaḥ, tava tatrāsahiṣṇutāṁ
dṛṣṭvā yajñam evāharam iti bhāvaḥ \| anugraham āha---**mad-anusmṛtaya**
iti \|\|15\|\|

**aiśvaryam** īśvaratvaṁ, **śrīḥ** samṛddhiḥ, tābhyāṁ **madenāndho**
naṣṭa-jñāna-cakṣuḥ \| paṇate vyavaharate dānādānādiṣv iti **pāṇiḥ** \|
paṇer iñ hastaḥ \| **daṇḍaḥ pāṇau** yasya taṁ tathā \| sampannāśe
mad-anusmṛtir nānyathātas tāṁ dātuṁ śrī-**bhraṁśaṁ** karomīti bhāvaḥ
\|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : anugṛhnataiva**, na tu
krudhyatety arthaḥ \| etac ca śuddha-kṛpayāntaḥ-kopenaiva vā, **nityaṁ**
mama **anu** vāraṁ vāraṁ yā **smṛtiḥ,** tad-artham,
anyathaiśvarya-svabhāvena kadācid eva smaraṇāsambhavāt \| yad vā, nityaṁ
**mattasya** mama anuṣaṅgeṇāsakṛt smaraṇārtham ity arthaḥ \| etam api
tathaiva \| **hi** yataḥ \| **aiśvaryeṇa madas** tena **andho**
gatāśeṣa-jñānaḥ sann ity arthaḥ \| **daṇḍa-pāṇiṁ** kālādi-rūpeṇa sākṣāc
chāsitāram api **na paśyati**, na jānāti, iśvarya-śrī-madāndhaḥ iti
pāṭhe aiśvaryeṇa yāḥ śriyaḥ sampadās tābhyo madaas tenāndhaḥ, ata eva
**yasyānugraham icchami** yam anugrahītum icchāmīty arthaḥ, **taṁ
sampadbhyo bhraṁśayāmi**, tasyaiśvarya-hetuka-dhanādi-sampattīr harāmīty
arthaḥ \|\|15.16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mayedam ity-ādi
tad-vākyānurūpa-prabhutvocitam evāha---**anugṛhṇataiva,** na tu
krudhyatā ity arthaḥ \| tatra krodha-visāyatve'pi tvad-vidhasyāyogyatvād
iti bhāvaḥ \| **nityaṁ** mama **anu** vāraṁ vāraṁ **smṛtiḥ**,
tad-artham, anyathā vipatha-gāmī syā iti \| hi yataḥ \| aiśvaryeṇa
prabhutvena **śriyā** dhanādi-sampadā ca madaḥ, tenāndhaḥ
gatāśeṣa-jñānaḥ sann ity arthaḥ \| **daṇḍa-pāṇiṁ** madīyopāsakān prati
gopa-veṣocita-subhaga-yaṣṭi-pāṇitvena bhāsamānatayaiva tvad-vidhān prati
tu vyañjita-**daṇḍa-pāṇitvam** api **na paśyati,** nāvagacchati iti
gopa-līlāyāṁ nija-prabhutva-viśeṣam uktvā, tad-antaraṅga-parikareṣu
śrī-gopa-rājādiṣv api bhaktir anuśiṣṭā yato na paśyati \| ata eva
**yasyānugraham icchāmi** yam anugrahītum icchāmīty arthaḥ \| **taṁ
sampadbhyo bhraṁśayāmi** tasyaiśvarya-hetuka-dhanādi-sampattīr harāmīty
arthaḥ \| bhavatas tu tatrāsahiṣṇutāṁ dṛṣṭvā na tādṛśam apy akaravaṁ,
kintu yat kiñcin makha-bhaṅgam eveti bhāvaḥ \|\|15.16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** indreṇa niṣkapaṭa-mukte
bhagavān api tathaivāha---**mayā te** iti \|\|15.16\|\|

**\...**

**\|\| 10.27.17 \|\|**

gamyatāṁ śakra bhadraṁ vaḥ kriyatāṁ me \'nuśāsanam \|

sthīyatāṁ svādhikāreṣu yuktair vaḥ stambha-varjitaiḥ \|\|

**śrīdhara-svāmī (bhāvārtha-dīpikā) :** vo yuṣmābhiḥ \| bahu-vacanaṁ
varuṇādy-abhiprāyeṇa \| kva gantavyaṁ svarge'pi tavaiveśvaratvād iti cet
tatrāha---kriyatām iti \| mad-anuśāsanena yathā-pūrvaṁ tatra sthīyatām
ity arthaḥ \| yuktair apramattaiḥ \| stambha-varjitair nirahaṅkāraiḥ
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gamya-sthānābhāvam
āha---kveti \| sarvatra mat-svāmye\'pi sthitau prakāram āha---kriyatām
iti \| atra kriyatāṁ me'nuśāsanam ity ukter anuśāsanānaṅgīkāre punar
daṇḍo bhaviṣyati parijāta-haraṇe tathātva-prasiddheḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, tarhi mamāpi
tādṛśam evānugrahaṁ kuru, mayātraiva sthīyatām, tatrāha---gamyatām iti
\| vo yuṣmākaṁ bhadraṁ kṣemam astviti sāntvanam, vastutas tu
tādṛśaiśvarte tad asambhavād ukti-paripāṭyā akṣemam evābhipaiti \|
ajigamiyantaṁ praty āha---kriyatām iti, gatvā ca mad ājñā paripālyatām
ity arthaḥ \| anadhikāriṇas te\'trāvasthityāparādha eva bhāvīti gamanam
eva yuktam iti bhāvaḥ \| yad vā,

nanu, bhagavān tatra gasyāpy aiśvarya-svabhāvenāvaśyamaparādho
bhavitaiva, tatrāha---kriyatām iti \| tad evāha---svīyatām iti,
svasyaiva, na tu parasyādhikāreṣu, iti loka-pālatvena hiṁsādikaṁ
tyājitam, tatrāpi yuktair apramattair bhakti-yogavadbhir iti vā, tatrāpi
nirmadaiś ca sadbhor vo yuṣmābhiḥ sthīyatām \| itthaṁ
vara-pradāna-rūpo\'nugraho na kṛtaḥ, kevalam asamarthena va
yukti-pūrvaka-śikṣā-rūpa eva kṛtaḥ, mahāparādhenāntaḥ kopān apagamāt,
samyak prasādāvṛtteḥ[^83] ata eva tad anuśāsanāpālanena paścād
aparādhāntaram api jātam \| tac ca parijāta-haraṇādau vaktaṁ bhāvi
\|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tarhi mamāpi tādṛśam
evānugrahaṁ kuru mayātrava strīyatāṁ tatrāha---gamyatām iti \| vo
yuṣmākaṁ yat bhadraṁ kṣemaṁ tad astvity abhaya-dānaṁ vastutas tu na mad
ekānta-bhaktānāṁ tad bhadram ity ukti-paripāṭyā tad akṣemam evābhipretam
ajigamiṣantaṁ praty āha---kriyatām iti gatva ca mad ājñā paripālyatām
ity arthaḥ \| anadhikāriṇas te atrāvasthityāparādha eva bhāvīti gamanam
eva yuktam iti bhāvaḥ \| yad vā,

nanu, bhagavan ! gatasyāpy aiśvarya-svabhāvenāvaśyam aparādho bhavitaiva
tatrāha---kritām iti \| mad anuśāsanaṁ mac chikṣitam ity arthaḥ \| tad
evāha sthīyatām iti \| svasyaiva na tu parasyādhikāreṣu kiṁ
punarmadanta-raṅga-parikara-śrī-vraja-vāsyādiṣv ity arthaḥ \| tatrāpi
yuktair apramattaiḥ bhakti-yogavadbhir vā tatrāpi nirmadaiś ca sadbhir
vo yuṣmābhiḥ sthīyatām itthaṁ vara-pradāna-rūpo'nugraho na kṛtaḥ kintu
kevala-samarthenaiva yukta-purvaka-śikṣā-rūpa eva kutaḥ samyak
prasādāpravṛtteḥ ata eva tad anuśāsanāpālanena paścād aparādhāntaram api
jātaṁ tac ca pārijāta-haraṇadau vyaktaṁ bhāvi \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** va iti
varuṇādyabhiprāyeṇa \| yuktairapramaktaiḥ stambhavarjitairnirahaṅkāraiḥ
sthīyatāmanyathā punar api daṇḍaṁ prāpsyatīti bhāvaḥ \| atra punas te
stambho na bhaviṣyatīti bhagavatā noktamataeva pārijātaharaṇena puna
stambho 'sya bhaviṣyatīti tādṛśa līlāsiddhyartham iti jñeyam \|\|17\|\|

**\...**

\|\| 10.27.18 \|\|

athāha surabhiḥ kṛṣṇam abhivandya manasvinī \|

sva-santānair upāmantrya gopa-rūpiṇam īśvaram \|\|

**śrīdhara-svāmī (bhāvārtha-dīpikā) :** sva-santānair gobhiḥ
sahopāmantrya kṛṣṇa-kṛṣṇety-ādi-sambodhya \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha indrānujñānottaram \|
sva-santānaiḥ vraja-gobhiḥ, prākṛtāyā api tasyā aprākṛtāsu
kṛṣṇa-parikara-bhūtāsu sva-santānābhimānas tāsāṁ surabhi-vaṁśodbhūtatvāt
\| yathā prākṛtasya candrasya candra-vaṁśodhūte'prākṛte śrī-kṛṣṇe
sva-santānābhimāna iti \| gopa-rūpiṇaṁ nanda-nandanam \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha śrī-bhagavataḥ
kṛpā-vākyāt[^84] cāturyorkter vānantaram,
manasvinīti---sva-saṅgatendra-sammānanārthaṁ nija-kṛtya-vicāraṇāt \| yad
vā, durukti-jāla-pralāpinaṁ gokula-drohiṇaṁ mahāparādhinaṁ taṁ prati
śrībhagavataḥ samyak prasādo na vṛtta iti vuddhavatīty arthaḥ, ata eva
praharṣeṇābhito vanditvā upāmantrya ca, he bhakta-vatsala ! bho
gopāla-cūḍāmaṇe ! gokula-paripālaka ! śrī-nanda-kumāra !
śrī-yaśodā-nandana ! ity-ādinā sambodhyety arthaḥ \| yad vā,
abhiṣekotsave\'smin mama dugdha-pānādikaṁ kāryam iti nimantrya \| tatra
hetuḥ---jagadīśvaram api gopa-rūpiṇaṁ nija-prabhum iti
prārthanā-yogyatāpi dvanitā \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantaram ity
asyābhiprāyas tu vivikta ity atra pūrvam eva vyākhyātaḥ sva-santānaiḥ
candra-vaṁśe śrī-kṛṣṇavat svasya vaṁśo prādurbhūtair
nitya-tadīya-godhana-rūpais tair upalakṣitābhito vandhitvāha
stuti-pūrvakaṁ niveditavatī abhinandyeti pāṭhe\'pi sa earthen \| na
kevalam abhivandyāha---kintūpāmantrya vakṣyamāṇa-sambodhanair
ātmanvadhanaṁ prārthya caḥa svābhīṣṭa-nivedane hetuḥ gopa-rūpiṇam
īśvaram iti, abhivandhane hetuḥ īśvaram iti \|

nanu, indram ānīya prathamaṁ svayaṁ kathaṁ svayam eva vividiṣutāṁ svasya
ca nivedanīya-viśeṣaṁ vicārya prathamaṁ tu noktavatīty arthaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athānantaraṁ svasantānaiḥ saha
tadīyagodhanarūpaistaiḥ sahābhivanditvā tathopāmantrya
vakṣyamāṇasambodhanairātmanyavadhānaṁ prārthyety arthaḥ \|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-santānair vrajasthair
gobhiḥ saheti prakṛtyā api tasyā aprākṛtāsu tāsu kṛṣṇa-parikara-bhūtāsu
sva-santānābhimānas tāsāṁ surabhir-aṁśodbhūtatvāt yathā
candra-vaṁśodbhute kṛṣṇe prākṛtasyāpi candrasya sva-santānābhimānaḥ
upāmantrya sambodhya \|\|18\|\|

**\...**

\|\| 10.27.19 \|\|

surabhir uvāca---

kṛṣṇa kṛṣṇa mahā-yogin viśvātman viśva-sambhava \|

bhavatā loka-nāthena sa-nāthā vayam acyuta \|\|

**śrīdhara-svāmī (bhāvārtha-dīpikā) :** indreṇa hatā api bhavatā sanāthā
vayaṁ kṛtāḥ \| rakṣitā ity arthaḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti
rakṣakasyaiva nātha-padārthatvād iti bhāvaḥ \| kṛṣṇa-kṛṣṇeti vīpsā
paramādare \| he nija-kleśa-karṣaka yuktaṁ gokula-rakṣaṇam iti bhāvaḥ \|
he mahāyoginn iti \| yogino'pi sarvaṁ kartuṁ samarthāḥ santi tvaṁ tu
mahā-yogyasi tato govardhana-dhāraṇādi te nādbhutam iti bhāvaḥ \| kim
ahaṁ vrajatrātauvāsmīti---tatrāha he viśvātmann iti \| sarveṣām ātmatvād
ātmānaṁ sarvastrātumīhate sarvaṁ trātum īhasa tad
evāha---viśva-sambhaveti \| jāto nārāyaṇādindraḥ ity arthavarahasyokter
indro\'pi tvayā trāta iti bhāvaḥ \| he acyuteti \| na hīndrādayas tava
cyutiṁ kartum alam iti bhāvaḥ \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇa he sākṣād bhagavan
! vīpsā tad dāḍhryāya praharṣeṇa vā \| yad vā, he narākāra-parabrahmann
iti dvitīya-kṛṣṇa-padārthaḥ \| tenāśeṣa-guṇa-rūpādi-prakaṭanābhipretam,
ato mahāyogin he acintyānanta-śakti-yukta ! yato viśvasya ātman he
antaryāmin !

yad vā, mahā-yogo bhakti-ygas tad-yukta ! he sadā tat pravartakety
arthaḥ \| ato viśvasyātman parama-priyety arthaḥ, kiṁ ca, viṣvasya
samyak bhavo\'bhyudayo yasmāt tathā-bhūta eva, lokānāṁ nāthena svāminā
kiṁ vā, prāptum iṣyamāṇena, nāthater āśīr arthāt, sanāthatve ca kadācit
kathañcid vicyutir nāstīty abhiprāyeṇa \| acyuta he bhakta-vātsalyādy
aśeṣa-guṇa-paripūrṇita ! īdṛśena bhavatā vayam eva sanāthāḥ, bahutvaṁ
nija-santānānāṁ gopopādīnāṁ vāpekṣayā, anyat tair vyākhyātam,

yad vā, bhavataiva vayaṁ sanāthāḥ smaḥ, na tv anyena brahmādinā kenāpīty
arthaḥ \| kutaḥ ? lokānāṁ sarveṣāṁ jīvānāṁ bhuvanānāṁ vā nāthena \| yad
vā, goloka-nāthena tadaiva parameśvaratādity arthaḥ \| yad vā,
akāra-praśleṣeṇa he sarva-lokātīta ! bhavatā nāthenaiva sanāthāḥ, tad
dhetutvena sambodhanāni \| acyuta he sadā sarvatra vartamāna ! anyeṣāṁ
naśvaratvena taiḥ sanāthatvāsiddheḥ kiṁ ca, sarvathā sarvatas
tavaivotkarṣabharādityāśayenāha---kṛṣṇa kṛṣṇety-ādi \| anyat samānam
\|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha gopa-rūpatveneśvaratvena
sa sambodhya tad ubhayathā prakāśamānena tvayā svaṣām asādhāraṇena
nāthena sarvato'pi vayaṁ pūrṇā iti vyañjayati, tatra kṛṣṇa-kṛṣṇeti \|
gopa-rūpatva-vyañjakam atraiva vīpsā ca nija-ruccatiśayena īśvaratvena
sambodhayati mahā-yogin
sarvottamāṇimādi-yogaiśvarya-nitya-prakāśa-viśveṣām aprākṛta-prākṛata
yat kiñcit padārthānāṁ mūla-rūpa ! tat eva he viśva-sambhava, tat
kāraṇa-rūpa viśva-bhāvaneti pāṭhe tathaivārthaḥ \| tathaiva
svakṛta-kṛtyatā sukhaṁ nivedayati loka-nāthenāpi bhavatā vayam eva
sanāthā ity arthaḥ \| punar uktyā vaiśiṣṭyāpatteḥ lokair
nāthyamāna-mātreṇeti vā atrācyuteti sambodhya tathaiva nityatvaṁ ca
darśayati \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ śrī-kṛṣṇa-vraja-gavīnām api
tādṛśatvaṁ darśitaṁ loka-nāthenāpi bhavatā vayam api sa-nāthā ity arthaḥ
\| punar-uktyā vaiśiṣṭya-prāpteḥ acyuteti tatrāpi nityatvaṁ niścinoti
vaiśiṣṭye hetuḥ \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** surabhir vadati---kṛṣṇety
adi, harṣotkarṣeṇa vīpsā \| viśveṣām ātman ! viśvasya viṣnor api
sambhava ! viśvaṁ viṣṇuṁ ity ukteḥ \| he acyuta avyaya ! bhavatā vayaṁ
sanāthāḥ \| kīdṛśena ? loko jñānam, sarve darśanārthā jñānārthāḥ,
jñānasya nāthena jñānapradatvāt \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇa kṛṣṇeti harṣeṇa
dvitvam mahā-yoginn iti yoga-balenaiva govardhanam uddhṛtya
mat-santānāni tvam arakṣa iti bhāvaḥ \| bhavatā sanātha iti mat-santānān
jighāṁsunā indreṇa nāthenālam iti bhāvaḥ \|\|19\|\|

**\...**

**\|\| 10.27.20 \|\|**

tvaṁ naḥ paramakaṁ daivaṁ tvaṁ na indro jagat-pate \|

bhavāya bhava go-vipra- devānāṁ ye ca sādhavaḥ \|\|

**śrīdhara-svāmī (bhāvārtha-dīpikā) :** tvaṁ naḥ paramaṁ daivaṁ devatā
\| ato he jagat-pate ! go-vipra-devānāṁ ye'nye ca sādhavaḥ, teṣāṁ
bhavāyābhyudayāyādya tvam eva no'smākam indro bhava \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** naḥ asmākaṁ gavādīnām \|
paramakam atyutkṛṣṭam \| dvaivam abhīṣṭa-devatā \| yato naḥ paramaṁ
daivam ato hetoḥ \| sādhavaḥ sadācārāḥ \| indra īśvaro bhava \| he
jagatpate jagad-antaḥ-pātitvād asmākaṁ patir api viśeṣato'to rakṣako
bhavety abhiprāyaḥ \| gavendratve'pi viprādīnām abhyudayaḥ,

> gobhyo yajñāḥ pravartante gobhyo devāḥ samutthitāḥ \|
>
> gobhir vedāḥ samudgīrṇāḥ sa-ṣaḍaṅga-pada-kramāḥ \|\| iti śruteḥ
> \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tvaṁ naḥ paramakaṁ
daivam ity-ādi \| paramaṁ kaṁ sukhaṁ yasmāt tat paramakam ity
āha---brahmaṇe paramātmane \[bhā.pu.10.28.7\] tayor api tad-vaibhavatvāt
\|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atosmākaṁ kañcit kāmaṁ
paripūrayety āha---tvam iti, no gavādīnām asmākaṁ paramaṁ kaṁ sukhaṁ
yasmāt tat yad vā, svārthe kaḥ, no\'smākam indris tvam eva bhavaḥ, tatra
ca samarthas tvam evety āśayenāha---jagatpate he jagadīśeti, anyat tair
vyañjitam \| yad vā, no gavām asmākam indro\'pi tvam eva, tatra
hetuḥ---he jagat-pate vṛṣṭyādinā tatraiva jagat pālakatvād iti bhāvaḥ,
ato bhavāya sarvadā kṣemāya bhava \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vaiśiṣṭaye hetuḥ tvaṁ naḥ
paramakaṁ daivam iti nītau ca tad yuktāt \[5.3.77\] iti kan
janma-jarābhyāṁ bhinnaḥ sthānur ayam acchedyoyaṁ yosau saurye tiṣṭhati
yo'sau goṣu tiṣṭhati yo'sau gopān pālayati yo'sau gopeṣu tiṣṭhati yo'sau
sarveṣu deveṣu tiṣṭhati yo'sau sarvair vedair gīyate yo'sau sarveṣu
bhūteṣv āviśya bhūtāni vidadhāti ity-ādi tāpanī śruteḥ \| ato no'smākam
indras tvam eva bhava jagat pate iti yady api jagatām eva patis tvaṁ
tathāpīti pūrvavat gavendratve\'pi viprādīnām abhyudayaḥ

> gobhyo yajñāḥ pravartante gobhyo devāḥ samutthitāḥ \|
>
> gobhir vedāḥ samudgīrṇāḥ sa-ṣaḍ-aṅga-pada-kramāḥ \|\| iti go-sūktāt
> \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvaṁ naḥ paramakaṁ daivam iti
jagatpater iti yadyapi jagatpatitvaṁ tathāpīti pūrvavat gavendratve 'pi
viprādīnāmabhyudayaḥ "gobhyo yajñāḥ pravarttante gobhyo devāḥ
samutthitāḥ \| gobhirvedāḥ samudgīrṇāḥ sa ṣaḍaṅgavadakramāḥ \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** api ca tvaṁ naḥ paramakaṁ
paramānandaḥ, tvaṁ no daivam, tvaṁ na indraḥ parameśvaḥ, iti
paramaiśvaye \| he jagatpate ! govipradevānāṁ bhavāya svastaye bhava, na
kevalaṁ teṣām eva ye ca sādhavas teṣām api \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paramaṁ kaṁ sukhaṁ yasmāt
tat \| atas tvam evāsmākam indro bhava \| jagat-pate! iti tatra
jagat-patitve 'pi samprati gopa-jātitvāt gopatve 'pi
indra-makha-vimarditvād indra-parābhāvakatvāc ca tavendratvam upayuktam
eveti bhāvaḥ \| ye cānye sādhavaḥ, teṣāṁ ca \|\|20\|\|

**\...**

\|\| 10.27.21 \|\|

indraṁ nas tvābhiṣekṣyāmo brahmaṇā coditā vayam \|

avatīrṇo \'si viśvātman bhūmer bhārāpanuttaye \|\|

**śrīdhara-svāmī (bhāvārtha-dīpikā) :** nanu bhavatām indro'stīti ced
ata āha---indram iti \| alaṁ purandarasyendratayety arthaḥ \| nanu deva
evendro bhavati, katham ahaṁ bhaveyam iti ced ata āha---avatīrṇo'sīti
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanvekendra sattva
indrāntarakaraṇam anucitam iti śaṅkate---nanv iti \| ataḥ ity artha iti
\| puram atra gokula-grāmādi gosamūho vā, tad dārakarasya
nāśakasyendratvaṁ na śobhate paramaiśvarya-yuktasyaivendratvād iti
bhāvaḥ \| indramakha-vimarditvād indra-parābhava-kartṛtvāt
tavaivendratvam ucitam iti bhāvāntaram \|

nanu, svātantryeṇaiva kasyacid ājñayā vety āha---brahmaṇeti \|
svāparādha-bhītendreṇa brahmā svarakṣārthaṁ niveditas tenāhaṁ he surabhe
tvat santāna-pālakasya tvam atiprīti-pātryasyatas tvam indrāparādhaṁ
kṣamāpayasvendratve cābhiṣiñcety uktā \| kiṁ ca brahmāṇḍa-koṭīndrasya
brahma-rudrādi-durlabhāṅṅhri-sevasya tava gavendratvenābhiṣeke na kaścid
uktkarṣaḥ kiṁ tv asmākam abhiṣeka eva sa bhāvīty āha---avatīrṇeti yadi
tvaṁ nāvatariṣysas tarhy asmākam idaṁ bhāgyaṁ katham abhiviṣyad iti
bhāvaḥ \| svasya mānuṣyaṁ sambhāvayann āśaṅkate---nanv iti \| he
viśvātman sarva-niyantaḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-prakāram eva
bhakti-viśeṣeṇa saniścayaṁ vijñāpayati---indram iti \|
tvadindratvenāsmākaṁ parama-hita-sampattyā svata eva viprādīnāṁ
dṛṣṭādṛṣṭa-hita-siddheḥ, dharmādīnām asman mūlakatvāt,
sarvo-paristhitānām asmākam indratvena tava svata eva ṛṣidevādīndratvaṁ
sidhyati[^85] teṣāṁ svata eva kṣema-sampatteḥ \|

nanu, tarhi indrādy adhikāra-dātuḥ śrī-brahmaṇo'vamānaḥ syāt
tatrāha---brahmaṇeti \| ato brahma-vākyāpekṣayāpi tvayātra sammatir eva
kāryeti bhāvaḥ \|

nanu, tarhi sa eva kathaṁ nāgataḥ ? tatrāha---vayam iti \| atrāsmākam
evādhikāraḥ, antaraṅgatvāt, na tu tasya, bāhyatvād iti bhāvaḥ \|
bahutvaṁ śrī-bhagavad abhiṣekād ātmano bahyamānena nija-santānāpekṣayā
vā \| yad vā, vatsalatayā svasaṅgāgatam indraṁ tadīyāṁś ca
kṛtārthayitum, bahutvena tān sarvān saṅgṛhnāti, tataś ca pūrvavad
aparādha-śaṅkayā brahmā nāgamad iti jñeyam, avatīrṇo'sīti tair vyañjitam
eva,

yad vā, nanu, mad icchayaiva bhavati, na tu brahmapreraṇayā,
tatrāha---aveti \| tvad abhiṣeke sati jagatāṁ pāpa-nāśena
puṇya-sampattyā ca svata eva bhū-bhāra-nāśaḥ syād iti bhāvaḥ, kutaḥ ? he
viśvātman yathā taror mūla-niṣecanena tṛpyanti
tat-skandha-bhujopa-śakhāḥ \[bhā.pu 4.31.14\] ity-ādi-nyāyena
tavābhiṣekotsavena sarveṣām eva svato mahotsava-sampatteḥ, atas
tavāvatāra-prayojana-sukha-siddhyā sammatir anumīyata eveti bhāvaḥ
\|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tat prakāram eva
bhakti-viśeṣeṇa saniścayaṁ vijñāpayati---indram iti , svabhāvata eva
no'smākam indraṁ tvām adhunā manuṣya-loke pracārāya kevalam
abhiṣekṣyāmaḥ \|

nanu, tarhi indrādyādhikāra-dātur brahmaṇe'vamānaḥ syāt
tatrāha---brahmaṇeti \| ato brahma-vākyāpekṣayāpi tvayā sammatiḥ kāryeti
bhāvaḥ \|

nanu, tarhi sa eva kathaṁ nāgataḥ tatrāha---vayam iti \| atrāsmākam
evādhikāraḥ tvadīya-go-vaṁśasyādi-mātṛtvena tatrāntaraṅgatvāt tasya tu
prapañcādhikāritvena bahiraṅgatvād iti bhāvaḥ \| ato bahutvam apy ātmano
bahumānena \|

yad vā, vatsalatayā sva-saṅgāgatam indraṁ tadīyāṁś ca kṛtārthayituṁ
bahutvena tān sarvān saṅgṛhnati tataś ca kṛtāparādhena svena
mahāparādhina indrasyāpy aparādhakṣamāpaṇe pūrvavad aparādha-śaṅkayā
brahmā nāgamad iti jñeyam avatīrṇosi iti tair vyañjitam \|

yad vā, nanv ahaṁ śrī-gopa-nandanaḥ kathaṁ yuṣmad daivam ? tato yūyaṁ
brahmāpy asamīkṣyakāriṇa evety āśaṅkya na muhur asmān pratārayety
āha---aveti \| śrī-mati parama-goloke virājamāno nityam asmat
parama-daivata-rūpa eva tvam avatīrṇo'si śrī-nandādi-nija-parikaraiḥ
saha kevalaṁ bhūmyāṁ prakaṭo'si na tu jīvavaj jāto'sīty arthaḥ \|

nanu, bhū-bhārāpanodena mama kiṁ ? tatrāha---viśvātmann iti \| ato
viśvasyāpi sthitis tvatta eva yujyata iti bhāvaḥ \| tatraiva yathā taror
mūla-niṣecanena \[bhā.pu. 4.31.12\] ity-ādi-nyāyena sarveṣām evātra
tavabhiṣeke jāyamānaṁ sukhaṁ, tad-artham avatīrṇena bhavatānumodanīyam
eveti vyañjitam \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** parama-goloke svabhāvata eva
no'smākam indraṁ tvām adhunā manuṣya-loke pracārāya kevalam
abhiṣekṣyāmaḥ \|\|21\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyad api nivedanam astīty
āha---indraṁ nas tvā ity-ādi \| **tvā** tvāṁ no'smākam indraṁ kṛtvā
abhiṣekṣyāmaḥ \| nanu, kiṁ mamendratvena, tad evaṁ naiva kāryam ity
āha---brahmaṇā coditāḥ preritāḥ \| tasyājñā asmākam akhaṇḍanīyaiva \|
nanvahaṁ gopa-bālakaḥ, brahmaṇā kathaṁ mad abhiṣekāya yūyaṁ 'niyoktavyāḥ
? naivam, iha he viśvātman ! tvaṁ viśvātmaivāsi \| tarhi kathaṁ bhūmai ?
ity āha---avatīrṇo'si \| kim artham ? bhūmer bhārāpanuttaye
\|\|21-28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** no'smākaṁ tvām indraṁ
nanu, kasysāpy ādeśena svātantryeṇaiva vā tatrāha---brahmaṇeti \| yadā
mahā-bhaya-vihvalenendreṇa svasāhāryārthaṁ gatvā brahmā-nivedinas
tadānenāpi bhūta-pūrvaṁ svāparādha-smṛtyā bhītena vimṛśyāham ādiṣṭā
surabhe tvat santāna-pālakasya prabhos tvam atiprīti-pātrī bhavasi tat
tvam eva gatvā kṛpā-sindho tatrendrāparādhāṁ kṣamaya gavendratvena
tamabhiṣiñca ceti kiṁ ca brahmāṇḍa-koṭīndrasya
brahma-rudrādi-durlabha-caraṇa-paricaraṇasya tava gavendratvenābhiṣeko
nāmakaḥ khalūtkarṣeḥ ? kintv abhiṣiñcatām asmākam evotkarṣārtham asmākam
ayaṁ prayatna ity āha---avatīrṇosīti \| viśvātmann iti viśvātmatvena
sarvathaivādṛśya eva tvaṁ yadi nāvātariṣyas tadā asmākam etāvad bhāgyaṁ
katham abhaviṣyad iti bhāvaḥ \|\|21\|\|

**\...**

\|\| 10.27.22 \|\|

**śrī-śuka uvāca---**

evaṁ kṛṣṇam upāmantrya surabhiḥ payasātmanaḥ \|

jalair ākāśa-gaṅgāyā airāvata-karoddhṛtaiḥ \|\|

indraḥ surarṣibhiḥ sākaṁ codito deva-mātṛbhiḥ \|

abhyasiñcata dāśārhaṁ govinda iti cābhyadhāt \|\|

**śrīdhara-svāmī (bhāvārtha-dīpikā) : surabhir** **ātmanaḥ** **payasā**
**abhyaṣiñcat** \| indraś **cākāśa-gaṅgāyā jalair** abhyaṣiñcat
\|\|22\|\| **devā-mātṛbhir** adityādibhiḥ, devair mātṛbhiś ceti vā \|
gāḥ paśūn, gāṁ svargaṁ vā indratvena vindatīti kṛtvā **govinda ity
abhyadhāt**, nāma kṛtavān ity arthaḥ \|\|23.24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-rītyā \|
**upāmantrya** samprārthya \| **payasā** kṣīreṇa \| indraś
cābhyaṣiñcateti dvayor anvayaḥ \| dāśārhaṁ daśārha-kula-mukhyam \| yad
vā, dāśāṁ sukhādi-dānam arhatīti tathā tam \| tathā ca śrutiḥ---

> ṛṣabham mā samānānāṁ sapatnānāṁ viṣāsahim \|
>
> hantāraṁ śatrūṇāṁ kṛdhi virājaṁ gopatiṁ gavām \|\| \[ṛ.ve. 10.166.1\]
> iti \|

*viṣāsahiṁ* sahana-samartham \|\|22\|\| nanu, devān vihāya mātara
evāgatās te kathaṁ nāgatā ity āśaṅkāpanuttaye āha---devair mātṛbhiś ceti
\| vindati labhate \| vidl̥ lābhe iti śabdenoktatvāt \| ṛmād amuṁ nārada
ity abodhi itivad govinda iti \| *ity artha* iti \| abhi pūrvas tu
bhāṣaṇe iti vyāḍyukteḥ \| abhyadhāt kathitavān \| kathanaṁ ca nāmna
eveti bhāvaḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : upāmantrya** anujñāpyety
arthaḥ, lajjādinā śrī-bhagavatā sākṣād akṛte'pi svīkāra maunaṁ
sammati-lakṣaṇam iti-nyāyena \| kiṁ vā, brahma-preraṇa-balena
nija-bhakti-viśeṣa-balenaiva vā surabhiḥ svayam evābhyaṣiñcat, indrastu
mahāparādhenāntarbhayādinā śrī-bhagavad antaḥ-prasādālakṣaṇena ca svayam
apravṛttaḥ, kevalam indra-snehenāgatābhir antardhānena sthitābhiḥ \| kiṁ
vā, gopīśvara-tīrthe śakaṭa-bhañjanānantaram ivābhiṣekārtham eva tatra
sākṣād āgatābhir deva-mātṛbhir eva śrī-kṛṣṇo'yaṁ bhagavān
kṛpārdra-cittaḥ śaraṇāgata-vatsalo viśeṣataś ca tat-priya-jana-saṅgatyā
atra tat-priya-sthāne tvam āgato'si \| samayo'yam apy atipraśastas tan
mā bhayaṁ kārṣīḥ, mahotsavaṁ bhaktyā vidhatsva iti \| evaṁ preritaḥ san
surair ṛṣibhiś ca sahito'bhyaṣiñcad iti jñeyam \|

tataś cāgatasyairāvatasya kareṇa kṛtvā ratna-kumbhādi-dvārā uddhṛtair
ānītaiḥ, anyathā sadyaḥ parama-pavitra-bahu-lajalāprāpteḥ,
nija-bhakti-viśeṣa-pradarśanāsiddher vā \| dāśārhaṁ yadukule'vatīrṇam
api, govinda iti gokula-līlā-sambandhenaiva nāma cakre surabhir
indraścety arthaḥ \| tathaiva māhātmya-viśeṣasya
śrī-bhagavat-prīti-viśeṣeṣasya ca sampatteḥ \| he deveti
śrī-parīkṣit-sambodhanaṁ vā, nara-devatvena tattvayā vudhyata eveti \|
yad vā, tat-prakāro jñayata eveti, kintad vistāraṇeneti bhāvaḥ,
śrī-bhagavad abhiṣeka-pravaṇāt praharṣeṇa dyotamānaṁ taṁ dṛṣṭvā tathaiva
sambodhatīti \|\|22.23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam iti yugmakam upāmantrya
nijendratva-svīkārāya prārthyety arthaḥ \| lajjādinā śrī-bhagavatā
sākṣād akṛte\'pi svīkāre maunaṁ sammati-lakṣaṇam iti nyāyena surabhiḥ
svayam evābhyaṣiñcat \|\| indraḥ svayam apravṛttaḥ kintu tad
abhiṣekārtham eva surarṣibhiḥ sākaṁ tatra sākṣād āgatābhir deva-mātṛbhiḥ
preṣitaḥ yathā śrī-kṛṣṇo'yaṁ bhagavān kṛpādra-cittaḥ śaraṇāgata-vatsalaḥ
viśeṣataś ca tat priya-jana-saṅgatyā tvam āgato'si samayo'yam apy
atipraśastas tasmān mā bhayaṁ kārṣīḥ mahotsavaṁ bhaktyā vidhatsveti atas
tair eva sahito'bhyaṣiñcad ity arthaḥ \| airāvatasya kareṇa kṛtvā
ratna-kumbhādi-dvārā uddhṛtair ānītaiḥ tadīya-ratnamaya-ghaṇṭayeti
viṣṇu-purāṇe tac ca gajendra-dvārā tad vidhānāt sadyo
vāñcita-tīrthaja-lābhāc ca gavām indro govindaḥ tat padenaiva
gavendratāyā vācyatvāt prīyān na indro gavām \[bhā.pu. 10.26.25\] iti
tad-artha-nirdeśena tan-nāmnaḥ sūcitatvāt, iti go-gokula-patiṁ govindam
abhiṣicya saḥ \[bhā.pu. 10.27.28\] iti vakṣyamāṇāc ca pṛṣodarādi-pāṭha
iti dāśārham iti dāśārhatve'pi govindatvam utkṛṣṭam ity abhipretam
\|\|22.23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** upāmantrya nijaindra-svīkārāya
prārthyety arthaḥ \| pracoditaḥ preritaḥ bhayāt svayam apravṛttaiḥ
airāvata iti gajendra-dvārā tad-vidhānāt \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** gavām indro govindaḥ
tat-padenaiva gavendratāyā vācyatvāt prīyān na indro gavām ity uktatvāt
tvanna indro jagatpater iti iti go-gokula-patiṁ govindam abhiṣicya saḥ
iti vakṣyamāṇāt \|\|23.26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** no'smākaṁ tvā tvāṁ indram
\| nanu, kasyāpy ādeśena svātantreṇaiva ? tatrāha---brahmaṇeti \| yadā,
mahā-bhaya-vihvalenendreṇa sva-sāhāyyārthaṁ gatvā brahmāniveditas tadā
tenāpi bhūta-pūrva-svāparādha-smṛtyā bhītena vimṛśya aham ādiṣṭā
surabhe! tvatsastānapālakasya prabhos tvam atiprīti-pātrī bhavasi tat
tvam eva gatvā kṛpā-sindhau tatrendrāparādhaṁ kṣamaya gavendratvena tam
abhiṣiñca ceti \| kiṁ ca, brahmāṇḍa-koṭīndrasya
brahma-rudrādi-durlabha-caraṇa-paricaraṇasya tava gavendratvenābhiṣeko
nāma kaḥ khalūtkarṣaḥ? kintv abhiṣiñcatām asmākam evotkarṣārtham asmākam
ayaṁ prayatna ity āha---avatīrṇo 'sīti viśvātmann iti viśvātmatvena
sarvathaivādṛśya eva tvaṁ yadi nāvatariṣyas tadāsmākam etāvad bhāgyaṁ
katham abhaviṣyad iti bhāvaḥ \| payasā dugdhena devamātṛbhir
adityādibhiḥ prerita indraścābhyaṣiñcat ātmano
bhagavan-nikṛṣṭa-dāsatva-mananenābhiṣeka-karmaṇy abhyarhite svayam
apravṛtta prathamaṁ sthagita evendra āsīt paścād adityādibhiḥ preritas
tad-ājñā-vaśāl lubdha tad-adhikāra-sambhāvana eva abhyaṣiñcat ity arthaḥ
\| dāśārham iti dāśārha-vaṁśatvena jātasyāpi tasya gopatvasyaiva
spṛhaṇīyatvādhikyāt \| gāḥ paśūn vindati gāṁ sargaṁ vā indratvena gāḥ
sarva-bhaktendriyāṇy ākarṣakatvena vindatīti vā govinda ity abhyadhāt
nāma kṛtavān ity arthaḥ \|\|22\|\|

**\...**

\|\| 10.27.24 \|\|

tatrāgatās tumburu-nāradādayo

gandharva-vidyādhara-siddha-cāraṇāḥ \|

jagur yaśo loka-malāpahaṁ hareḥ

surāṅganāḥ sannanṛtur mudānvitāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra abhiṣeka-sthane
govardhana-pradeśe tatra śakra-kuṇḍam iti vārāhe govinda-kuṇḍam iti
prasiddheḥ \| āgatā na tu tair indrajñāpekṣiteti bhāvaḥ \|
tumburu-nāradādi-nirdeśas tu nāradād api tasya gāne jyeṣṭhatvāt,
tal-liṅga-purāṇe vyaktam nāradaś cāyaṁ nitya-pārṣadaḥ garuḍādīnāṁ
vainateyādir iva bhagavad
avatāra-tat-pārṣada-pravara-śrī-nāradasyaivāvatāro gītādi-kautuke
gandharvādiṣu vartate \| ādi-padāc citrarathādayaḥ \| yad vā,
tumburu-nāradāv ādāv agrato yeṣaṁ te iti \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca mahotsavo
jagadānanda-karo vṛtta ity āha---tatreti tribhiḥ \| tasmin abhiṣeke \|
kiṁ vā, śrī-govardhane śatru-kuṇḍam iti skāndataḥ prasiddhe sthāne
āgatāḥ \| tatra hetuḥ-mudānvitāḥ, ata indrājñāpekṣāpi tair na kṛteti
bhāvaḥ \| tumburor ādau nirdeśaḥ pūrvaṁ nāradād api tasya gāne
śraiṣṭyāt, nāradasya tu dvārakāyāṁ śrī-rukmiṇyādy anugrahata eva, tac ca
liṅga-purāṇe vyaktam eva \|

yad vā, nārado'yaṁ nitya-pārṣada-pravara-śrī-nāradasyaivāvatāro
gītādi-kautukena gandharveṣu vartata iti \| evaṁ tumvuru-nāradau agrato
yeṣāṁ te gardharvādayo lokānāṁ sarveṣāṁ malaṁ kāma-krodhādikam
advaita-vāsanātmakaṁ vā, ata eva harher manoharasya sarva-doṣa-harasyeti
vā, samyak nanṛtur iti vidhyādharāḥ suvādyaṁ cakrur ityāyātam eva
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca mahotsavo
jagadānanda-karo vṛta ity āha---tatreti tribhiḥ \| tasmin śakra-kuṇḍam
iti śrī-vārāhataḥ govinda-kuṇḍam iti skāndataḥ prasiddhe
śrī-govardhana-pradeśe āgatāḥ sarvatra hetuḥ mudānvitāḥ ata
indrājñāpekṣāpi tair na kṛteti bhāvaḥ \| tumburorādau nirdeśaḥ pūrvaṁ
nārado\'pi tasya gāne jyeṣṭhyāt tac ca liṅga-purāṇe vyaktaṁ
śrī-nāradāścāyaṁ nitya-pārṣada-pravara-śrī-garuḍādīnāṁ
śrī-vainateyādibhir iva bhagavad avatāra-tat
pārṣada-pravara-śrī-nāradasyaivāvatāro gītādi-kautukena gandharvādiṣu
vartata iti ādi-śabdāt citra-rathādayaḥ yad vā,
tumburu-nāradāvādāvagrato yeṣāṁ te garndharvādayaḥ lokānāṁ sarveṣāṁ
maṅgalaṁ tad bhaktau doṣaṁ mokṣābhi-sandhi-paryantam \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** deva-nikāyeṣu ketava iva
mukhyā varuṇādayaḥ adbhuta-puṣpa-vṛṣṭibhir viśeṣeṇa avākiran āvavrur ity
arthaḥ \| gāṁ pṛthvīṁ payobhir drutām ārdrām anayan akurvann ity arthaḥ
\|\|24.25\|\|

**\...**

\|\| 10.27.25 \|\|

taṁ tuṣṭuvur deva-nikāya-ketavo

hy avākiraṁś cādbhuta-puṣpa-vṛṣṭibhiḥ \|

lokāḥ parāṁ nirvṛtim āpnuvaṁs trayo

gāvas tadā gām anayan payo-drutām \|\|

**śrīdhara-svāmī (bhāvārtha-dīpikā) :** deva-nikāyeṣu ketava iva
darśanīyā mukhyā ity arthaḥ \| gāvo gāṁ pṛthvīṁ payobhir drutām ārdrām
anayan \| akurvann ity arthaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ)**, **śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** deva-nikāya-ketavo
varuṇādyāḥ śrī-garuḍa-nāradādyā vā pārṣada-pravarāḥ, hi niścitam,
adbhutānām apūrva-vṛttānāṁ kiṁ vā, adbhutābhiḥ sarvato bahudhā vyāpyā
patantībhiḥ puṣpāṇāṁ vṛṣṭabhir vyāpayāmāsuḥ, parāṁ mokṣād apy utkṛṣṭam
ity arthaḥ \| ato bhagavad abhiṣeka-mahotsava-svabhāvenendrasyāpi
praharṣo\'bhūd iti jñeyam \| tadā tadānīm \| yad vā, tataḥ prabhṛtīty
arthaḥ, asya pūrvāparābhyāṁ vākyābhyāṁ tathā parapadyenāpy anvayaḥ \|
pūrvaṁ śrī-vṛndāvana eva vṛṣkā madhusrava āsan, idānīṁ ca sarva-bhū-gatā
eveti viśeṣaḥ \| evam agre\'pi \|\|25-26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** deva-nikāya-ketavaḥ
varuṇādyāḥ puṣpāṇāṁ svarūpeṇa vṛṣṭīnām apāram ity anena ca adbhutābhiḥ
puṣpāṇāṁ vṛṣṭibhir vyāpayāmāsuḥ parāṁ yato'tiśayitā nānyāsti tām
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.27.26 \|\|

nānā-rasaughāḥ sarito vṛkṣā āsan madhu-sravāḥ \|

akṛṣṭa-pacyauṣadhayo girayo\'bibhran un maṇīn \|\|

**śrīdhara-svāmī (bhāvārtha-dīpikā) :** nānā-rasaughāḥ kṣīrādi-vāhinyaḥ
\| akṛṣta-pacyāḥ karṣaṇaṁ vinaiva pakvā oṣadhayo vrīhy-ādaya āsan \| yad
vā, akṛṣṭa-pacyā oṣadhayo yeṣu te giraya unmaṇīn garbha-gatān maṇīn ut
udgatān bahiḥ prakaṭān abibhrad abibharuḥ \|\|26.28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** devānāṁ nikāyeṣu samūheṣu,

> nikāyas tu pumāṁl lakṣye sudharmi-prāṇi-saṁhatau \|
>
> samuccaye samhatānāṁ nilaye paramātmani \|\| iti medini \|

*ity artha* iti \| mukhyānām eva maṅgala-karmasu prādhānyād iti
tātparyam \| *ity artha* iti \| sarva-dhātuṣu kṛñ-arthasya vyāptatvād
ity arthaḥ \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nānā-rasety-ādāv evaṁ jñeyaṁ
pūrvaṁ vṛndāvane yad yad vaiśiṣṭyam āsīt tat tad apy adhunādhikatayā
tatra bhūtvā trailokyam api vyāpnod iti akṛṣṭa-pacyauṣadhaya iti madhye
sup-lok chāndasaḥ sandhir vā \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nānā-rasaughāḥ
kṣīrādi-vāhinya akṛṣṭa-pacyāḥ karyaṇaṁ vinaiva pakvā oṣadhayo yatra te
girayaḥ \| unmaṇīn utkṛṣṭān maṇīn abibhran avibharauḥ \|\|26\|\|

**\...**

\|\| 10.27.27 \|\|

kṛṣṇe \'bhiṣikta etāni sarvāṇi kuru-nandana \|

nirvairāṇy abhavaṁs tāta krūrāṇy api nisargataḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etāni
go-vyāghrāhina-kulādīni \| sattvāni jīvāḥ \| nisargataḥ svabhāvata eva
krūrāṇi krūra-svabhāvāni \| nirvairāṇīti kṛta-yuga-tulyatā dhvanitā \|
he kuru-nandaneti \| aty uttama-kururāja-vaṁśodbhūtatvāt tvāṁ mayedaṁ
śrāvitam iti \| he tāteti \| tasya śravaṇe śraddhāṁ vīkṣya prīta āheti
bhāvaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca kevalaṁ guṇā eva
sampannāḥ, svābhāvika-doṣā api vinaṣṭā ity āha---kṛṣṇa iti,
nija-bhagavattāsāra-sarvasva-prakaṭanapara ity arthaḥ, etāni
sākṣād-dṛśyamānāni sattvāni nisargato jāti-svābhāvena krūrāṇi parasparaṁ
hiṁsā-parāṇyapi ahi-nakulādīni sarvāṇi sarvabhūgatāny eva nirvairāṇi
mitrāṇy abhavan \| he kurunandaneti he tāteti paramāścaryeṇa
prema-vaivaśyena vā punaḥ punaḥ sambodhanam, yad vā,

nanu, tadānīṁ śrī-bhagavatā gupta-madhu-krīḍāpareṇāpi katham īdṛśam
aiśvaryaṁ prakaṭitam ? tatrāha---etāni sarva-loka-parama-nirvṛti-prāpty
ādīni tad abhiṣekotsava-svabhāvād eva jāyamānāni tasyāpi durnivārāṇīty
arthaḥ \| śrī-vṛndāvane ca sadaiva tādṛśatvāt madhura-krīḍā sampadyet
eveti dik \| he kurunandaneti tava janmanā yathā kulakṣaya-śoka-kāle\'pi
tvat pitāmahādīnām ānando vṛtta iti bhāvaḥ, kiṁ ca, nirvairāṇīti \|
anyat samānam \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ca kevalaṁ guṇā eva
sampannāḥ svābhāvika-doṣā api vinaṣṭā ity āha---kṛṣṇa iti \| etāni
prasiddhāni sattvāni nisargataḥ jāti-svabhāvena krūrāṇi parasparaṁ
hiṁsāparāṇy api ahi-nakulādīni sarvaṇi sarva-bhutāny eva nirvairāṇi
mitrāṇīvābhavan jāyamāne jānārdane itivat tadānīm iti jñeyaṁ vṛndāvane
tu sarvadaiveti viśeṣaḥ \| he kuru-nandaneti tasya tavānumodanena he
tāteti paramāścaryeṇa prema-vaivaśyena vā punaḥ punaḥ svambodhanam
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nirvairāṇīti sarva-bhūtāny eva
tadānīm iti śeṣaḥ \|\|27.28\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etāni bhūtānīti śeṣaḥ
\|\|27.28\|\|

**\...**

\|\| 10.27.28 \|\|

iti go-gokula-patiṁ govindam abhiṣicya saḥ \|

anujñāto yayau śakro vṛto devādibhir divam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** ukta-rītyā \| **sa**
śakraḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti---anenokta-prakāreṇa,
gavāṁ gokulasya ca tatratyānām api sarveṣāṁ patiṁ śrī-kṛṣṇa govindam ity
abhiṣicya \| yad vā, gokula-patim ity anvayarthatayā govindatvenābhiṣeke
hetuḥ tatra yady api gokula-śabena gāvo\'pi gṛhyante, tathāpi tatra
tāsāṁ mukhyatvāt pṛthag ādau nirdeśaḥ,

yad vā, gokula-patitvena svata eva gāḥ svāmyādinā vindatīti govindo
bhavaty eva, tasya hi govindatvenābhiṣeko nāma viśeṣa itīndraṁ prati
kaṭākṣaḥ \| sa aparādy api śrī-bhagavatā
svīkṛtābhiṣekopakaraṇa-gopādibhyāṁ lajjayā śīghraṁ yiyāsutvād anujñātaḥ,
tataś ca devādibhirvṛtaḥ pariveṣṭitaḥ san svargaṁ yayau, ādi-śabdena
pūrvoktāḥ surarṣyādayaḥ, surabhis tu śrī-golokena saha
śrīmāthura-vraja-bhūmer aikyād atraiva nija-santāna-saṅge sthiteti
jñeyam, dvayor abhedaś ca śrī-bhāgavatāmṛtottara-khaṇḍe vivṛto\'sty eva
\|

yad vā, ādi-śabdena sāpi gṛhītā, yāne\'nicchayā tasyā gauṇatvena pṛthak
spaṣṭam anuktiḥ, evaṁ śrī-bhagavat sahacarā gopās tadānīṁ tatra
nāsanniti bodhyavyam \| pūrvaṁ \[dvitīya ślo\] viviktaḥ ity ukteḥ, atas
tasyaitad-vṛttaṁ na jñātam \| ata eva tair akathanād-vraje ca na
pracāritam ity ūhyam kutrāpi tat prasaṅgābhāvāt \| yad vā, \[18śa ślo\]
sva-santānaiḥ iti gavāṁ sāhacaryeṇa \[19śa ślo\] vayam ity anena ca te
gṛhītā eva, tataś ca tan mahotsave samāgatās taṁ dṛṣṭvāpi sākṣāc
chrī-bhagavad vicitrānanta-māhātmyānubhavenāścaryaṁ matvā \| yad vā,

> gopa-vṛddhaś ca gopyaś ca dṛṣṭvā tatra śatakratum \|
>
> tena sampūjitāś caiva praharṣam atulaṁ yayuḥ \|\|

iti pādmottara-khaṇḍoktānusāreṇa śrī-nanda-yaśodādīnām api tatrāgamanāt
vraje naiva kathayāmāsur iti \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa aparādhy api śrī-bhagavatā
svīkṛtopacāraḥ go-gokula-patitvena svata eva taṁ govindam abhiṣicyeti
tena tasya nātiśayaḥ kintu tena karmaṇā lokasyaiva svasyaiva hitaṁ
cakāreti bhāvaḥ tasya hitam eva darśayati---tataḥ śrī-govindenānujñātaḥ
san pūrvaṁ tad aparādhitvāt prāyas tyakto'pi punar devādibhir vṛtaḥ
svīkṛto bhūtvā divaṁ yayāv iti lileyaṁ sakhibhiḥ
sthāna-veṣādi-vaiśiṣṭyenaiva jñātatvāt dūrato vā nihnutya dṛṣṭatvāt
paścād deva vraje kathiteti jñeyam iti go-gokula-patiṁ govindam
abhiṣicyeti go-gokulayos tad īśitavyayo-nijeśitṛtvena tasya jñāna eva
sukha-camatkārāt \| padmottara-khaṇḍe tu---

> gopa-vṛddhāś ca gopyaś ca dṛṣṭvā tatra śatakratum \|
>
> tena sampūjitāś caiva praharṣam atulaṁ yayuḥ \|\| iti \|

śrī-nanda-yaśodādīnām api tatrāgamanaṁ varṇitaṁ tat tu vivikta
upasaṅgamyeti virodhāt kalpāntare jñeyam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakta-cetasām \|

sapta-viṁśo'tra daśame saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe pūrvārdhe indrastutir

nāma saptaviṁśo'dhyāyaḥ \|

\|\| 10.27 \|\|

**\...**

(10.28)

# athāṣṭaviṁśo'dhyāyaḥ

## vikāle\'vagāhanād varuṇa-dūtena varuṇālayaṁ nītasya nandasya bhagavatā punar ānayanam \|

**\|\| 10.28.1 \|\|**

**śrī-śuka uvāca---**

**ekādaśyāṁ nirāhāraḥ samabhyarcya janārdanam \|**

**snātuṁ nandas tu kālindyā dvādaśyāṁ jalam āviśat\|\|**

**śrīdhara-svāmī (bhāvārtha-dīpikā) :**

aṣṭāviṁśe tato nandānayanaṁ varuṇālayāt \|

vaikuṇṭha-darśanaṁ cātha gopānām anuvarṇyate \|\|

govardhanaṁ samuddhṛtya vaśe kṛtvāmareśvaram \|

nandānayanataḥ kṛṣṇo varuṇaṁ ca vaśe'nayat \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
saptaviṁśādhyāyottaram \| anayat akarot \| nirāhāraḥ
vrata-ghnāhāra-rahita upoṣito vā \|

> aṣṭaitāny avrata-ghnāni hy āpo mūle payo dadhi \|
>
> havir brāhmaṇa-kāmyā ca guror vacanam auṣadham \|\| iti hemādriḥ
> \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prasaṅgād adbhuta-caritam
evānuvarṇayann ādau aiśvarya-mādānarthatām eva darśayan indrasyeva
varuṇasyāpy aparādhaṁ vaktuṁ tat-prasaṅgam ārabhate---ekādaśyām
ity-ādinā mudam ity-antena \| ekādaśyāḥ vṛddhyā hrāsena kiñcin
mātra-niṣkrāntāyāṁ tasyām iti jñeyam, pāraṇāhe kiñcin
niṣkrānta-dvādaśyapekṣayārātrau snānārthaṁ jala-praveśāt, kiṁ ca, samyag
abhito\'rcayitvā parama-bhāgavatāgryatvena yathāvidhi
sajāgaraṇa-pūjā-viśeṣaṁ kṛtyety arthaḥ \| janair bhakter ardyate
atṛptatayā nityaṁ bhakty atha yācyata iti tathā tam, iti
parama-kṛtārthasyāpi tasya nirāhāratvena samabhyarcyane hetuḥ, ata eva
kālindyāt bhagavad bhakti-vivardhinyāṁ snātu jalam āviśat, bhaktyā jale
nimamajjety arthaḥ \| indro\'sau kṛṣṇaṁ tyaktvā svārājyam upabhoktuṁ
yayau, nandas tu putratvena prāpta-kṛṣṇo\'pi bhagavad dharmam api na
tyajatīti tu-śabdārthaḥ \| yad vā, paravākyāpekṣayā tu-śabdaḥ, snānantu
bhakty artham eva cakre \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prasaṅgād adbhuta-caritam
evānuvarṇayan ādau aiśvarya-madānarthatām eva darśayan indrasyeva
varuṇāsyāparādhaṁ vaktuṁ tat-prasaṅgam ārabhate---ekādaśyām ity-ādinā
mudam ity antena \| ekādaśyāṁ vṛddhyā hrāsena vā kiñcin
mātra-niṣkrāntāyāṁ tasyāṁ ṣaṭ-praharāv eva tad yatana-kālaṁ vyāpyety
arthaḥ \| dvādaśyāṁ pāraṇāha niḥkrānte kiñcit dvādaśyādi-praharad
vayāvasaratadyana-kla ity arthaḥ \|

kiṁ ca samyak abhito'rcayitvā parama-bhāgavatāgryatvena yathā-vidhi
sajāgaraṇa-pūjā-viśeṣaṁ kṛtvety arthaḥ \| janaiḥ bhaktair ardyate
atṛptatayā nityaṁ bhakty arthaṁ yācyata iti tathā tam iti
parama-kṛtārthasyāpi tasya nirāhāratvena samabhyarcane hetuḥ ata eva
kālindyāṁ bhagavad bhakti-vivardhanyāṁ snātuṁ jalam āviśat tu-śabdenānyo
nāviśat kintu gṛha evasasnāv iti vyañjayitvā tasya yamunā-snānāgrahaṁ
bodhayati \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ekādaśyāṁ
svalpa-mātraikādaśy-upalakṣita-ṣaṭ-prahara-tad-uttara-tad-adyatana-kālaṁ
vyāpyety-arthaḥ \| dvādaśyāṁ pāraṇā
'niṣkānta-kiñcid-dvādaśy-ādi-prahara-dvayārabdha-tad-adyatana-kāla ity
arthaḥ \| tu-śabdenānyo nāviśad iti vyajya tasya
tādṛśa-bhagavad-dharma-tattva-jñatāṁ bodhayati avajñāya anādṛtya
tat-krośanam upaśrutya pitaraṁ ca varuṇāhṛtaṁ vijñāyeti śeṣaḥ
\|\|1.4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭāviṁśe'bhavan nandāharaṇaṁ varuṇa-stutiḥ \|

gopīnāṁ vismayautsukyaṁ brahma-vaikuṇṭha-darśanam \|\|

indrasyāgaś ca tat-kṣatim uktvā sva-smṛtim āgate \|

varuṇasyāpi te vaktum āha līlāntaraṁ muniḥ \|\|

jalam āviśad ity aruṇodayād api pūrve kalā-mātrāvaśiṣṭāyāṁ dvādaśyāṁ
pāraṇā-prāpty-arthaṁ śāstrājñā-balenaiveti jñeyam \| tathā ca śāstram---

> kalārdhāṁ dvādaśīṁ dṛṣṭā niśīthād ūrdhvam eva hi \|
>
> āmadhyāhnāḥ kriyāḥ sarvāḥ kartavyāḥ śambhu-śāsanāt \|\| iti \|\|1\|\|

**\...**

**\|\| 10.28.2 \|\|**

**taṁ gṛhītvānayad bhṛtyo varuṇasyāsuro'ntikam \|**

**avijñāyāsurīṁ velāṁ praviṣṭam udakaṁ niśi \|\|**

**śrīdhara-svāmī (bhāvārtha-dīpikā) :** kalā-mātrāyāṁ dvādaśyāṁ
pāraṇādarābhiniveśenāsurīṁ velām avijñāyāruṇodayāt pūrvam eva
śāstra-balena niśyudakaṁ praviṣṭaṁ tad anabhijño varuṇasya bhṛtyo'nayad
iti \| tathā ca śāstram---

> kalārdhāṁ dvādaśīṁ dṛṣṭvā niśīthād ūrdhvam eva hi \|
>
> āmadhyāhnāḥ kriyāṁ sarvāḥ kartavyāḥ śambhu-śāsanāt \|\| ity-ādi \|

vakṣyati ca varuṇaḥ---ajānatā māmakena \[10.28.7\] iti, bhagavad-dharmam
ajānatety arthaḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ nandam \|
tad-anabhijño bhagavad-dharmānabhijñaḥ \| niśīthān ardha-rātrāt \|
kalārdhāṁ triṁśat-palī-matām \| śambhuḥ śaṅkaraḥ ṛṣir vā \| yāmau dvau
madhyamau rātrer āsuraḥ samayo mataḥ ity-ukter ardha-rātrāt
parayāmāvaśeṣa-niśātaḥ paraṁ praviṣṭa ity avadheyam \| ity artha iti \|
sarvajño'pi bhagavad-dharmānabhijño'jña eveti bhāvaḥ \| asura
evāsura-velāyāṁ jalārakṣāyāṁ niyukta ity uktam asura iti \| yad vā,
sura-bhinno'sura yakṣa evety arthaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** deva-pravarasya
loka-pālasya varuṇasya bhṛtyas tu taṁ dhṛtvā anayad ity aho
aiśvarya-madāndheti bhāvaḥ \| asura iti jātyaiva vaiṣṇava-dharmājñatvam
uktam, tathāsuryāṁ belāyāṁ jala-rakṣaṇe baliṣṭhasya tasyaiva yogyatvaṁ
ca darśitam \|

nanu tarhi varuṇasya ko nāma doṣaḥ ? tatrāha---varuṇasyeti \| bhṛtyasya
doṣeṇa svāmino\'pi doṣāpatteḥ \| śrī-nandānayanārthaṁ
bhagavad-icchayaiva tena tan-nayanaṁ bodhyam \| anyathā katham api
tad-asambhavāt, tac cāgre vyaktaṁ bhāvi \| avajñāya anādṛtya \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asura iti jātyaiva
vaiṣṇava-dharmājñatvam uktam \| tathāsuryāṁ belāyāṁ jala-rakṣaṇe
baliṣṭhasya tasyaiva yogyatvaṁ ca darśitam \| varuṇasya bhṛtya iti sya
doṣeṇa svāmino\'pi doṣāpatteḥ, śrī-nandānayanārthaṁ bhagavad icchayaiva
tena tan nayanaṁ bodhyam, anyathā katham api tad asambhavāt, tac cāgre
vyaktaṁ bhāvi \| avajñāya anādṛtya \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** varuṇasya bhṛtyo'suraḥ
varuṇasyāntikam anayat \| tatra hetuḥ---āsurīṁ velām avijñāya udakaṁ
praviṣṭam ity ajñānenaiva tasmin doṣa-kalpanaṁ śrī-nandena tu
śāstrājñā-balenaivodakaṁ praviṣṭatvāt ata evāgre vakṣyate---ajānatā
māmakena mūḍhena \[10.28.7\] iti \|\|2\|\|

**\...**

**\|\| 10.28.3 \|\|**

**cukruśus tam apaśyantaḥ kṛṣṇa rāmeti gopakāḥ \|**

**bhagavāṁs tad upaśrutya pitaraṁ varuṇākṛtam \|**

**tad-antikaṁ gato rājan svānām abhayado vibhuḥ \|\|**

**śrīdhara-svāmī (bhāvārtha-dīpikā) :** svānāṁ bhagavad-dharma-parāṇām
abhaya-do mā bhaiṣṭety abhayaṁ dadat \|\|3\|\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ nandam \| gopakā
rātrau snānārthaṁ gatasya rakṣakāḥ \| tad-gopākrośaṁ pitaram ānetum iti
\| tad-antikaṁ varuṇa-samīpam \| vibhuḥ sarvato dīptimān \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇa rāmety evaṁ
cakruśuḥ \| uccair akīrtayan, paramārtyā bhagavan-nāma-mātraika-sphūrteḥ
\| tatra kṛṣṇa-nāmnā ādau krośanaṁ svabhāvatas tasmin prīti-viśeṣāt,
tasya māhātmya-viśeṣāc ca \| yad vā, he kṛṣṇa he rāmeti dvāv eva
bhrātarāv uccair āhvayāmāsuḥ \| gopakās tat-saṅge snānārthaṁ gatā gopā
evety arthaḥ \| yad vā, mahārājasya tasya catur-dig-rakṣakā janāḥ \|

tat-krośanaṁ pitaraṁ ca varuṇāhṛtam upa samīpa eva śrutvā, iti
śrī-bhagavantam api tat-paścāt tatraiva gacchantaṁ bodhayati \| yad vā,
tat tasmāt krośanāt, ato dūre\'pi samīpavac chravaṇāt
krośanasyāviṣṭatvaṁ sucitam \| he rājann iti---yathā aśvatthāmno\'strāt
krośatāṁ tvat-pitāmahānām abhayaṁ dattas tatheti bhāvaḥ \|

yad vā, rājamānaḥ kopenāvirbhūta-tejo-viśeṣāt, yato vibhur
vraja-janaika-prabhuḥ \| yad vā, vyāpakas tatraiva vartamāne\'pi snehād
atitvarayā sadya eva tatra gata evety arthaḥ \| bhagavān iti
jagad-dhitārthaṁ nija-kāruṇyādy-aśeṣa-guṇa-prakaṭana-para ity arthaḥ \|
ayaṁ bhāvaḥ---yady apīcchā-mātreṇa sadya evāsurāt nandaṁ mocayituṁ
śaktaḥ, tathāpi parama-kṛpayā varuṇasya hitārthaṁ nandānayana-cchalena
tatra gata iti \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** cakruśur ity ardhakam \|
gopakāḥ mahārājasya tasya caturdik rakṣakā janāḥ \|\| tat krśanaṁ
dūra-go\'pi upa samīpa eva śrutvā pitaraṁ varuṇāhṛtaṁ ca jñātveti śeṣaḥ
tad antikaṁ gataḥ tatra kaimutyena hetuḥ vibhur vyāpaka iti svānāṁ
gopa-jñāti-mātrāṇām abhayadaḥ kim punaḥ pitur ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gopakāḥ snānārthaṁ rātrau
gatasya tasya rakṣakāḥ \| tat-krośanaṁ upaśrutya tadānīṁ dūrataḥ
puṣpa-śayyāyāṁ śayāno'pi upa nikaṭa eva śrutveti tasya
sarva-deśa-vartitvāt pitaraṁ varuṇāhṛtaṁ jñātveti śeṣaḥ \| tadānīm eva
rakṣaka-gopānāṁ nikaṭam etya kva me tāto nimamajjeti dṛṣṭvā, tatraiva
taṭāt sa-jhampaṁ nimajjya tad-antikaṁ varuṇāntikaṁ gataḥ \| svānām
abhayadaḥ \| tataḥ sakāśān nandam ānīya jñātīnām abhayaṁ dāsyann ity
arthaḥ \|\|3\|\|

**\...**

**\|\| 10.28.4 \|\|**

**prāptaṁ vīkṣya hṛṣīkeśaṁ loka-pālaḥ sa-paryayā \|**

**mahatyā pūjayitvā'ha tad-darśana-mahotsavaḥ \|\|**

**śrīdhara-svāmī (bhāvārtha-dīpikā) :** sa-paryayārhaṇena \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :loka-pālo** varuṇaḥ \|
tad-darśanena kṛṣṇa-darśanena mahān utsavo yasya sa tathā \|\|3-4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : hṛṣīkeśaṁ**
sarvendriya-vṛtty-agocaram api prāptaṁ pārśvāgataṁ vīkṣya sākṣāt dṛṣṭvā,
loka-pāla iti mahā-saparyā-sāmarthyaṁ dyotitam \| yad vā, tadaiva
loka-pālatvaṁ saphalaṁ vṛttam ity arthaḥ \| mahā-saparyayā tat-pūjanāt
\| kiṁ vā, tal-loka-vartināṁ bhagavad-darśanādinā
cakṣuḥ-sāphalyādi-siddhyā parama-kṛtārthatā-sampatteḥ \| tad-darśanena
mahān utsava ānando yasya, ayaṁ mahā-saparyayā pūjane hetuḥ \| yad vā,
tad-darśanam eva mahotsavo yasya sa iti parama-bhaktatvam uktam \| atas
tad-darśanārtham eva śrī-nanda ānāyita iti bhāvaḥ \| vraje tad-arthaṁ
tan-nikaṭa-gamane ayogyatvān mahā-pūjana-sampatteś ca viśeṣato
nija-gṛhāntas tat-sandarśane sukha-viśeṣāc ceti, vakṣyamāṇasya
tad-vacanasyāpy uttamatvaṁ dhvanitam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hṛṣīkeśaṁ
sarvendriya-pravartakam itīndriya-vṛtty-agocaram api prāptaṁ vīkṣya
nikaṭam āgataṁ jñātvety arthaḥ \| tataś copavrajyeti jñeyaṁ loka-pāla
iti mahā-saparyayā sāmarthyaṁ dyotitaṁ, tatas tadaiva loka-pālatvaṁ
saphalaṁ vṛttam iti ca tad darśanena mahān utsava ānando yasyeti
tādṛśa-pūjane hetuḥ \| etad uktaṁ bhavati, pūrvaṁ śrī-bhagavato
durjanānucare tasmin krodha eva jātaḥ saṅgatya tu taṁ sabhayatāyām api
nātivyagraṁ sadaṇḍavann atitayopavrajantaṁ ca dṛṣṭvā
niścita-svābhīṣṭa-labdhitayā tasya tatra kṣamābalita-vṛṣṭir jātā tataś
ca tasya tad darśana-mahotsavo jātaḥ tataś ca stuti-pūjādikaṁ
tenārabdham iti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.28.5 \|\|**

**varuṇa uvāca---**

**adya me nibhṛto deho'dyaivārtho'dhigataḥ prabho \|**

**tvat-pādabhājo bhagavann avāpuḥ pāram adhvanaḥ \|\|**

**śrīdhara-svāmī (bhāvārtha-dīpikā) :** adyedānīṁ me mayā deho nibhṛto
dhṛtaḥ \| yadā tvad-darśanaṁ jātaṁ, tadaiva deha-sāphalyaṁ prāptam ity
arthaḥ \| yad vā, nibhṛtaḥ pūrṇa-manoratha ity arthaḥ \| kiṁ ca,
adyaivārtho'dhigataḥ \| sarva-ratnākara-patinā pītaḥ pūrvaṁ
naivaṁ-vidho'rthaḥ prāpta ity arthaḥ \| kiṁ ca, saṁsāro'pi nivṛtta evety
āśayenāha---tvat-pāda-bhāja iti \| adhvanaḥ pāraṁ mokṣam \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity-ādi iti \| adya me
saphalo dehas tvat-pādāmbuja-darśanāt ity-ādinā baly-ādibhir uktatvād
iti bhāvaḥ \| janma-sāphalye'pi manorathānāptau kiñcid vaikalyam evety
arucyāha---yad veti \| ity artha iti \| niścale nibhṛto mataḥ ity-ukter
apūrṇa-manorathasya naiścalyaṁ na sambhavatīti bhāvaḥ \|
manoratha-pūrter apy adhika-lābham āha---kiṁ ceti \| sarveṣāṁ ratnānāṁ
vajra-muktādīnām ākaraḥ samudras tat-patināpi \| titas tvad-darśanāt \|
evaṁ-vidhaḥ tvad-darśana-sadṛśaḥ \| ity artha iti \|
duḥkha-prada-prāya-vajrādy-apekṣayā
paramānandāvāpti-rūpa-nitya-samṛddhi-pradaṁ tvad-darśanam eva bhāvaḥ \|
tad evāha---kiṁ ceti \| adhvanaḥ bhavāṭavyāḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prabho ! he jagadīśvara !
iti parama-daurlabhyādikam uktam avāpuḥ---avahelayaiva lebhire \| anyat
tair vyañjitam \| yad vā, nitarāṁ bhṛtaṁ muhur deha-dhāraṇasya phalam
adyeva samyak labdham ity arthaḥ \| kutaḥ ? artho mokṣa-lakṣaṇaḥ,
adhigato\'dhikaṁ prāptaḥ, tatra hetum āha---tvad iti \| yad vā,
bhakti-lakṣaṇo\'dhikāritayā prāptaḥ \| kiṁ vā, artho nija-prahojanaṁ
tvad bhakti-lakṣaṇam adyaiva jñātam \| tataḥ kim ity apekṣāyāṁ tat
phalaṁ darśayan bhakti-māhātmyam āha---tvad iti, tat pādau
yathā-kathañcid api ye bhajanti te\'pīty arthaḥ \| adhvanaḥ pāraṁ
sarvopari-sthitaṁ vaikuṇḍha-lokam, tac ca yuktam evety āha---bhagavan he
nija-māhātmya-vistāraketi \| yad vā, aho kim aparaṁ vaktavyam ? mayā tv
adya parama-durlabham eva prāptam ity āśayenāha---tvadbhaktā vaikuṇṭham
eva prāpnuvanti, mayā tu bhagavataḥ śrī-nanda-nandasya tava sākṣād
darśanaṁ sva-gṛhāntar eva prāptam ity arthaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prabho ! he jagad-īśvara !
iti parama-daurlabhyādikam uktam avāpuḥ avahelanena lebhire anyat taiḥ
tatra pūrṇa-mano-ratha iti pakṣe me mameti pūrṇo mano-ratho yatreti
cavyākhyeyam \| yady api pūrvasya hetu-vākyam uttarārdhaṁ tathāpi
asyārthasyāpi lābhād ity abhiprāyeṇāha-kiṁ ca, saṁsāropīti \| yad vā,
nitarāṁ mṛtaḥ muhur deha-dhāraṇasya phalam adyaiva samyak labdham ity
arthaḥ \| kuta ? arthaḥ parama-vicārenātro nāma yaḥ so'dyaiva mayā
prāptaḥ tatra hetuḥ tvat pāda-bhājas tvac caraṇa-kamalaṁ prāptavanta
evādhvanaḥ prāpya paramparāyā antaṁ ava samantād āpur iti tadaiva svayaṁ
bhagavattvād iti bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nitarāṁ bhṛtaḥ atraiva samyak
sāphalyāt kutaḥ arthaḥ paramavicāryeṇārtho nāmaḥ ya so 'dhyaiva mayā
prāptaḥ tatra hetuḥ tvatpādabhājaḥ tvaccaraṇakamalaṁ prāptavantaḥ
etādhvanaḥ pāraṁ prāpya paramparayā antam ava samantāt āpur iti tavaiva
svayaṁ bhagavattvād iti bhāvaḥ \|\|5.6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adya nitarāṁ bhṛto dhṛtaḥ
etāvad-dina-paryantaṁ sahasraśo dehā vṛthaiva dhṛtā
tvad-darśana-lābhābhāvād iti bhāvaḥ \| artho'py adyaivādhigataḥ \|
sarva-ratnākara-patināpi itaḥ-pūrvaṁ naivaṁ-vidho'rthaḥ prāpta iti
bhāvaḥ \| tvat-pādau bhajanta evādhvanaḥ saṁsārasya pāram avāpuḥ \| ahaṁ
tv etādṛśaṁ darśanam api prāpta ity aho mad-bhāgyasya parākāṣṭheti
bhāvaḥ \|\|5\|\|

**\...**

**\|\| 10.28.6 \|\|**

**namas tubhyaṁ bhagavate brahmaṇe paramātmane \|**

**na yatra śrūyate māyā loka-sṛṣṭi-vikalpanā \|\|**

**śrīdhara-svāmī (bhāvārtha-dīpikā) :** bhagavate niratiśayaiśvaryāya \|
brahmaṇe pūrṇāya \| paramātmane sarva-jīva-niyantre iti \| tatra
hetuḥ---na yatreti \| loka-sṛṣṭiṁ vikalpayati yā māyā, sā yatra na
śrūyate \| avidyamāneva tiṣṭhatīty arthaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra paramātmatve \|
yatra tvayi \| loka-sṛṣṭiṁ viśva-racanām \| vikalpayati vividhaṁ karoti
\| māyā bandhaka-śaktiḥ \| ity artha iti---sva-kārya-karaṇam
evāvidyamānatvam \| vilajjamānayā yasya sthātum īkṣā-pathe'muyā
\[2.5.13\] ity-ādy-ukteḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** na yatra ity-ādi \|
yatra tvayi māyā na śrūyate \| tad-darśanaṁ tu dūrād āstām \|\|6.14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atas tan-māhātmyaṁ
varṇayan bhaktyā praṇamati---nama iti \| bhagavattvādīnāṁ yathottaraṁ
hetu-hetumattohyāḥ \| anyat tair vyañjitam \|

yad vā, nanu parameśvarasya para-brahmaṇaḥ paramātmano gopāsakānāṁ
vaikuṇṭha-prāptis tat-sākṣāt-kāreṇālabhya-lābhaś ca satyaṁ sampadyata
eva, ahaṁ tu tato'nyo gopa-kumāra eva \| tatrāha---namas tubhyam iti \|
tvam eva bhagavad-ādi-rūpa ity arthaḥ \| tatra bhagavattve'pi
paramātmatve'pi ca brahmatva-vivakṣayā---brahmeti paramātmeti bhagavān
iti śabdyate \[bhā.pu. 1.2.11\] ity-ukta-kramānapekṣayā brahmaṇa ity
asya madhya-nirdeśaḥ \| na ca māyayā tat-tad-rūpatvam ity āha---na
yatreti \| tatra hetum āha---loketi \| jīvānām eva sṛṣṭiṁ sā vivartayā
kalpayituṁ śaknoti \| na ceśvare tvayi sā prabhavatīty arthaḥ \| evaṁ ca
aiśvarya-rūpa-guṇādi-bheda-vikalpikā sac-cid-ānanda-śaktir vyavacchinnā
\| ataḥ paramātmatve'pi māyā-sambandha-rāhityena para-brahmatvam eva
ghaṭate \| tathā nija-śakti-viśeṣaṇaikasyāpi tat-tad-rūpatā ghaṭetaiveti
bhāvaḥ \| ata etādṛśasya tava nija-gṛhābhyantara eva sandarśanenādya
parama-kṛtārtho'smīti tātparyam \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atas tan-māhātmyaṁ varṇayan
bhaktyā praṇamati---nama iti \| bhagavate pūrṇa-ṣaḍ-guṇaiśvaryeṇa
sva-lokādau virājamānāya paramātmane sarvāntaryāmi-rūpāya brahmaṇe
kvacid adhikāriṇi aprakāśita-tat-tac-chaktaye, satyaṁ jñānam anantam
\[10.28.16\] ity evaṁ kevalaṁ prakāśamānāya, na ca māyayā
tat-tad-rūpatvam ity āha---na yatreti \| tatra hetum āha---loketi \|
jīvānām evaṁ sṛṣṭīṁ vividhatayā kalpayituṁ śaknoti na ceśvare tvayi
prabhavatīty arthaḥ \| evaṁ caiśvarya-rūpa-guṇādi-bheda-vikalpikā
svarūpa-śaktir anyāstīti darśitam \| ata eva tādṛśasya tava
nija-gṛhābhyantara eva sandarśanenādya parama-kṛtārtho'smīti tātparyam
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
govardhanoddharaṇāvalokanena parama-vismitānāṁ gokula-vāsināṁ punar api
ativismayaṁ darśayituṁ varuṇasya bhagavat-stavam āha---namas tubhyam
ity-ādi \| bhagavate brahmaṇe namaḥ \| sa-viśeṣatvaṁ
darśayati---ananta-śaktaye anantā aparimitā śaktir yasya, yatra tvayi
māyā na śrūyate \| sā kīdṛśī ? loka-sṛṣṭer vikalpanaṁ yayā sā tathā
\|\|6.11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktyā jñānena yogena ca
tvam evopāsya ity āha---nama iti \| māyā-śābalyād eva tava
bhagavattvādīty ācakṣāṇā bhrāntā evety āha---na yatreti \| loka-sṛṣṭer
vividha-kalpanaṁ yataḥ sā \|\|6\|\|

**\...**

\|\| 10.28.7 \|\|

**ajānatā māmakena mūḍhenākārya-vedinā\|**

**ānīto'yaṁ tava pitā tad bhavān kṣantum arhati\|\|**

**śrīdhara-svāmī (bhāvārtha-dīpikā) :** ajānatā mad-bhṛtyena
tvat-pitrāharaṇaṁ yat kṛtaṁ tad iti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ayaṁ nandaḥ \| kāryaṁ
kartum ucitaṁ na vettīty akārya-vedī, tena ajānateti \| tvat-pityāyam
ity ajānatā \| dvādaśyā alpatve\'ruṇodayāt prāg api jale praveṣṭavyam
iti bhakti-śāstram ajānatā veti \| bhṛtyāparādhena mamaivāparādhaḥ,
tan-nāmāni ca gṛhṇāti loko bhṛtye kṛtāgasi ity ukteḥ \| ata eva mūḍhena
akārya-vedinā mama bhṛtyo'pi mat-kāryaṁ na jānātīty arthaḥ \| tava pitā
ānītaḥ \| ayam iti ratna-catuṣkikā-madhyāsīnaṁ svena pūjitaṁ
sveṣṭa-deva-smaraṇarataṁ śrī-nandaṁ svāñjalinā darśayati, kṣantum
arhasīti \| tava kṣamā-sindhutvāt mama tv aparādha-sindhutvāt
daṇḍayiṣyasi cet yatheṣṭaṁ daṇḍayatām iti bhāvaḥ \|\| iti viśvanāthaḥ \|

yac ca nandaṁ ca mokṣyasti bhayād varuṇasya pāśād iti tatra ca pāśād
bhayaṁ tasmād vimokṣyati, na tu pāśād iti pāśa-sambandbho nirasta iti
toṣaṇī \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** na yatra ity-ādi \|
yatra tvayi māyā na śrūyate, tad-darśanaṁ tu dūrād āstām \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato mahāparādho\'pi me
tvayā kṣantuṁ yujyata evety āha---ajānateti, yato mūḍhena mūrkheṇa \|

nanu tarhi kathaṁ rātri-snāna-doṣaṁ jñātvā mat pitā nītaḥ ?
tatrāha---akāryaṁ kartum ayogyam eva vedituṁ śīlam asyeti tathā tena yad
vā, tat pitety ajānatā \|

nanu anyo\'pi tadānīṁ snānād ānetuṁ na yujyate, tatrāha---mūḍhena
bhagavad dharma-jñāna-hīnenety arthaḥ \| na kevalaṁ mūḍhena,
parama-durbuddhinā cet āha---akāryeti \| ayaṁ pūjyavan mad agre
vartamāna iti tad-bandhanānayādikaṁ nirastam, yatas tava pitā, yac cokta
śrī-brahmaṇā dvitīya-skandhe---nandaṁ ca mokṣyati bhayād varuṇasya pāśāt
\[bhā.pu.2.7.31\] iti tasya varuṇāntika-nayanena varuṇa-pāśād yad bhayaṁ
tasmād vimokṣyatīty arthaḥ \| atas tad bhayam api tena na prāptam iti
siddham eva \| [tat]{.mark} ānayan āgaḥ, āgo\'parādhaḥ, tat tasmād iti
vā, kṣantuṁ mahāparādham \|

nanu mahāparādho\'yaṁ kṣantavyo na syāt \| tatrāha---he prabho !
parama-samartha ! tvayā so\'pi kṣantuṁ śakyata iti bhāvaḥ \| yad vā, he
asmat svāmin ! ato dāsānām asmākam aparādhaḥ sarva eva tvayā kṣantuṁ
yujyata eveti bhāvaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato mahāparādho'pi me tvayā
kṣantuṁ yujyata evety āha---ajānateti \| yato mūḍhena mūrkheṇa \|

nanu, kathaṁ tarhi rātri-snāna-doṣaṁ jñātvā mat pitā nītaḥ ?
tatrāha---akāryaṁ kartum ayogyam eva vedituṁ śīlam asyeti tathā tena \|
yad vā, tvat pitvetyajānatā \| kiṁ ca, mūḍhena bhagavad
dharma-jñāna-hīnena cety arthaḥ \| na kevalaṁ mūḍhena parama-durbuddhinā
cety āha---akāryeti akāryam asatkāryam ayam iti \| svagṛhe rakṣitaṁ
tañjali-prasāraṇayā nikaṭa \[me\] miva taṁ nirdiśati---svagṛhe eva
rakṣitatve hetuḥ tava piteti yat tūktaṁ dvitīye nanda ca mokṣyati bhayād
varuṇasya pāśāt\[bhā.pu. 2.7.31\] iti \| tatra ca pāśāt yad bhayaṁ
tasmāt vimokṣyeti na tu pāśāt iti pāśa-sambandho nirastaḥ tad-ānayanāgaḥ
\|

nanu, mahāparādho'yaṁ kṣantavyo na syāt ? tatrāha---prabho, he
parama-samartha ! tvayā so'pi kṣantuṁ śakyata iti bhāvaḥ \| yad vā, he
asmāt svāmin ! ato dāsānām asmākam aparādhaḥ sarva eva tvayā kṣantuṁ
yujyate eveti bhāvaḥ \| tad bhavaṇ kṣantum arhatīti kvacit pāṭhaḥ
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ayam ādaraṇīyatvena nijāgrata eva
vakṣyamāṇaḥ, nandaṁ ca mokṣyati bhayāt varuṇasya pāśāt \[bhā.pu.2.7.31\]
iti pāśāt \| bhayaṁ yasmāt, na tu pāśād ity arthaḥ \|\|7.8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ bho māmevaṁ stuvan
lajjase ? satyaṁ mahāparādho me jāta evety āha---ajānatā dvādaśyā
alpatve aruṇodayāt pūrvam api jale praveṣṭavyam iti
bhakti-śāstrābhijñena \| māmakeneti bhṛtyāparādhena mamaivāparādha iti
bhāvaḥ \| ata eva mūḍhena akārya-vedinā mama bhṛtyo'pi mat-kāryaṁ na
jānātīty arthaḥ \| tava pitā ānītaḥ \| ayam iti
ratna-catuṣkikā-madhyāsīnaṁ svena pūjitaṁ sveṣṭa-deva-smaraṇarataṁ
śrī-nandaṁ svāñjalinā darśayati, kṣantum arhasīti \| tava
kṣamā-sindhutvāt mama tv aparādha-sindhutvāt daṇḍayiṣyasi cet yatheṣṭaṁ
daṇḍayatām iti bhāvaḥ \|\|7\|\|

**\...**

**\|\| 10.28.8 \|\|**

**mamāpy anugrahaṁ kṛṣṇa kartum arhasy aśeṣa-dṛk \|**

**govinda nīyatām eṣa pitā te pitṛ-vatsala \|\|**

**śrīdhara-svāmī (bhāvārtha-dīpikā) :** nandaṁ vimucya
samarpayati---govindeti \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** govindeti \|
mahāparādhināpīndreṇa kṛtasya govindatayābhiṣekasya svīkāreṇa
parama-kāruṇyaṁ sūcitavān \| pitṛ-śabdo\'tra pūjya-paraḥ \|
tvaddatapūjyatvādhikārasya mamāparyapi vatsalataivociteti sambuddhy
abhiprāyaḥ \| tad evāha---mamāpīti \| aśeṣa-dṛg ity uktyā
nijāparādhābhāvaṁ dhvanayatīti bhāvaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpy antaḥ krodhaṁ
śrī-bhagavantaṁ dṛṣṭvā bhītaḥ śrī-nanda-pradarśanādinā praśamayann
āha---govindeti \| gāṁ svargam indratvena vindatīty evaṁ nija-prabhutvam
eva sādhitam \| yad vā, mahāparādhināpīndreṇa kṛtasya
govindatayābhiṣekasya svīkāreṇa parama-kāruṇyādikaṁ sūcitam \| tava pitā
eṣa sākṣād vartate, ata etad agre\'pi pitṛ-bhaktasya tava krodho na
yujyata iti bhāvaḥ \| ato nīyatāṁ gṛhītvā gamyatām ity arthaḥ \| yad vā,
govindatvena tava eṣa eva pitā pitṛtva-yogya ity arthaḥ \| ata eva, he
pitṛ-vatsala ! nīyatām \| yad vā, eṣa nīyatāṁ satvaraṁ nija-sthānaṁ
prāpyatām, dvādaśy-antar evāsya pāraṇāpekṣaṇāt \|

pitṛ-vatsalety atra gūḍho\'yaṁ bhāvaḥ---pitṛ-vatsalatvāt pitr-artham eva
śrī-bhagavān agrāgacchet, tata eva nija-gṛhāntaḥ svacchandena
tat-sandarśanaṁ mahārcanaṁ ca sampadyata, na cānyatheti mantraṇayāyam
atrānītaḥ, pūjyatayā bhaktyā nijāntika eva sthāpitaḥ, tad abhipretam
asmākaṁ siddham, ato\'dhunā nīyatām iti \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tad eva gṛham ānīya
taṁ darśayann āha---govindety ardhakena \| tatra govindeti
mahāparādhināpīndreṇa kṛtasya govindatayābhiṣekasya svīkāreṇa
parama-kaṛuṇyādikaṁ sūcitam---he pitṛ-vatsaleti pitṛ-putrau
toṣayati---tathā vayam etaj jānīma eva sva-gṛhe param
īdṛśa-bhāgadheyākāṅkṣayaivaitāvantaṁ kṣaṇaṁ rakṣita āsīd iti vyañjayanti
\|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.28.9 \|\|**

**śrī-śuka uvāca---**

**evaṁ prasāditaḥ kṛṣṇo bhagavān īśvareśvaraḥ\|**

**ādāyāgāt svapitaraṁ bandhūnāṁ cāvahan mudam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-vidhayā \|
īśvarāṇāṁ hiraṇyagarbhādīnām apīśvaro nandanandanaḥ \| bandhūnāṁ gopānām
\| avahat prāpayāmāsa \| īśvareśvaratvaṁ darśayati---tathā hi \|
bījāṅkura-tarūpameṣv īśa-sūtra-virāṭsv ananta-bīja-garbha-phalopamaḥ
śrī-kṛṣṇo'nanta-koṭi-brahmāṇḍa-nāyaka iti prasiddham \|

ayam evārthaḥ---śrī-śaṅkara-bhagavat-pādair vedānta-sāre
vana-vṛkṣa-darśanena samaṣṭi-vyaṣṭi-rūpeṇa sthūla-sūkṣma-kāraṇāni
pratipādya samaṣṭi-vana-darśanena pratipāditaḥ \| śāstre'py antas
tad-dharmopadeśāt \[ve.sū. 1.1.20\] iti,

> atha ya eṣo'ntar āditye hiraṇmayaḥ puruṣo dṛśyate hiraṇya-śmaśrur
> hiraṇya-keśa praṇakhāt sarva eva suvarṇas tasya yathā kapyāsaṁ
> puṇḍarīkam evākṣiṇī tasyod iti nāma, sa eṣā sarvebhyaḥ pāpmabhya udita
> udeti ha vai sarvebhyaḥ pāpmabhyo ya evaṁ veda \| \[chā.u. 1.6.6-7\]

iti nāma-rūpavantam āditya-maṇḍalāntar-vartinaṁ nārāyaṇam udāhṛtya tasya
ca ṛk-sāma-cageṣṇāv iti nārāyaṇasya kṛtsna-prapañcātmake ṛk-sāme
aṅguli-parvaṇī ity uktaṁ, tato'nanta-koṭi-brahmāṇḍāśrayatvaṁ sūryākṛter
brahmaṇo yujyate \| ayam eva nanda-nandano mahā-māyāvī
supti-pralaya-kaivalyeṣu karmoprakṛte sati jagad indrajālaṁ sva-mūrtyā
saha tirodhāyāpāsta-samasta-viśeṣaṁ brahmātmānaṁ prāpayati
karma-śeṣa-sattve punar udbhāvayati ca \| tataś cāsya svāvidyābhāvād
asaṅgatvaṁ parā-vidyā-kalpitopādhi-sambandhāt pratimāyābhojakatvavan
niyantṛtvam avidyāyāś cādyanta-śūnyatvāt tan-nityatvaṁ ceti siddham \|
nanv asaṅgasya, asthūlam anaṇu niṣkriyaṁ śāntam \[bṛ.ā.u. 3.8.8\]
ity-ādi-śruteḥ sarva-viśeṣa-śūnyasya nāma-rūpa-niyantṛtvādikaṁ ca kathaṁ
ghaṭeteti cet, atra brūmaḥ,

> kaulike pratimā-dvārā caitre bhoga iveśatā \|
>
> asaṅge bhūmni jīvaugha-kalpitopādhi-yogataḥ \|\|

anādau saṁsāre jīveśvara-vibhāgasyāpy anāditvād rajjvāṁ bhujaṅga iva
jīvaughasyāvidyayā śuddhe'pi cid-ātmanīśa-sūtrādikaṁ kalpitam idaṁ
brahmaṇaḥ śarīram \| yathā kaulikaḥ pratimāṁ kṛtvedam eva caitra-śarīram
iti bhāvayati, tadvat \| yathā ca pratimā-dvārā caitrasya
sukha-duḥkhādi-bhogo bhavati, tasyā hasta-vedhe caitrasyāpi hasta-vedho
jāyate, tasya pāyase samarpite caitrasyāpi pāyasa-bhogo jāyate evaṁ
śuddhāyām api citi jīvaugha-kalpitopādhi-dvārā īśanādikaṁ bhavati \|
iyāṁs tu viśeṣaḥ---jīvasya svāvidyayā kalpitaṁ śarīrāntaram astīti
pratimā-nimittako'pi bhogaḥ sva-dehāvacchedenaiva jāyate na
pratimāvacchedena } citas tu tad-abhāvād vibhutvāc ca
para-kalpitopādhy-avacchede naiva niyantṛtvādikaṁ bhavati \| tac
cākarmajatvāc citau na saṁsṛjyate yathā jīve bhogaḥ, yathā vā
kalpita-sarpa-gataṁ bhīṣaṇatvaṁ rajjvām \| evaṁ ca vyavahārataḥ
saṁsārasyādy-anta-śūnyatvāt tat-karaṇībhūtasyeśāder api tathātvaṁ
vaktavyam \| kim uteśādi-kāraṇībhūtayāḥ .śakta-mūrteḥ \| īśaḥ
samaṣṭi-kāraṇopādhiḥ sūtrātmā samaṣṭi-sūkṣma-śarīropādhiḥ virāṭ
samaṣṭi-sthūlopādhiḥ \| te ca bījopame īśaḥ, aṅkuropamaḥ sūtrātmā,
vṛkṣopamo virād ity evaṁ jñeyām \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ukta-prakāreṇa
vyavahāreṇa vacanena vyavasāyena ca \| nanu etāvan mahāparādhe tāvan
mātreṇaiva kathaṁ prasanno\'bhūt ? tatrāha---bhagavān sarvajñaḥ,
tattvatas tad doṣo nāsti, viśeṣataś ca matsandi-dṛkṣayaiva tathā kṛtam,
pitur api bhaya-duḥkhādikaṁ vicārayann ity arthaḥ, bhagavattve
hetuḥ---akhilānām indrādīnām īśvaraḥ pravartakaḥ \| yad vā, jagatāṁ
bahir antaḥ prabhuḥ

yad vā, jagadīśvaro\'pi svasya pitaram iti tasmin bhakti-viśeṣaḥ, tasya
ca tat---pitṛtve svata eva bhaya-vikārādy abhāvo darśitaḥ, ata ādāya
haste dhṛtvā sva-sthānam āgataḥ, ata eva bandhūnāṁ vrajajanānāṁ mudaṁ
pravāha-rūpeṇa nirantaraṁ prāpayām āsety arthaḥ, ca-śabdāt śrī-nandasya
dvādaśyantaḥ pāraṇāmahotsavaś ca evety uktam, na ca prasādita iti
mahāparādhenāntaḥ prasādanāśakteḥ, ata eva varuṇasya bhakty apekṣayā
tad-gṛhe bhagavato gamanam iti \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam ukta-prakāreṇa
vyavahāreṇa vacanena vyavasāyena ca \| nanu, etāvan mahāparādhe tāvan
mātreṇaiva kathaṁ prasanno'bhūt ? tatrāha---bhagavān sarvajñaḥ tattvatas
tad doṣo nāstīti vijñānādavita bhāvaḥ bhagavattve hetuḥ akhilānām
īśvaraḥ pravartakaḥ īśvareśvara iti pāṭhaḥ kvacit \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**
ato\'nupāhita-śuddha-caitanyaṁ bhagavān \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** agād iti sūryodayāt
pūrvaṁ eveti jñeyam \|\|9\|\|

**\...**

**\|\| 10.28.10 \|\|**

**nandas tv atīndriyaṁ dṛṣṭvā lokapāla-mahodayam \|**

**kṛṣṇe ca sannatiṁ teṣāṁ jñātibhyo vismito'bravīt \|\|**

**śrīdhara-svāmī (bhāvārtha-dīpikā) : atīndriyam** adṛṣṭa-pūrvaṁ
**loka-pālasya mahodayam** aiśvaryam \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :ati** camatkāravanti
**indriyāṇi** yatas tam \| **mahodayaṁ** mahaiśvaryam \| **teṣāṁ**
loka-pālānām \| **abravīd** iti dvādaśī-madhya eva pāraṇaṁ kṛtvā
āsthānyām upaveśyaiveti jñeyam \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ nija-bhaktānāṁ
devānāṁ manoratha-pūraṇam uktvā parama-priyāṇāṁ vraja-janānāṁ tad vadan,
tatrāgre śrī-gopikānāṁ vakṣyan sūcī-kaṭāha-nyāyenādau gopānām
āha---nandas tv ity-ādinā \| **tu**-śabdo bhinnopakrame \| tat-tad-uktyā
jñātīnām autsukyārti-vivardhanāt **loka-pālānām** api **mahāntam
udayaṁ** vaibhavaṁ dṛṣṭvā, **teṣām** api kṛṣṇe **sannatiṁ**
parama-bhaktiṁ ca **dṛṣṭvā**, iti varuṇa-lokād āgacchan pathīndradīnām
api mahodayaṁ sannatiṁ cāpaśyad iti bahutvena bodhyate \|

yad vā, teṣāṁ varuṇādīnāṁ varuṇa-loke\'nyeṣāṁ ca sura-śreṣṭhānāṁ vṛttes
tad-apekṣayā bahutvam \| yad vā, mahodayādi-dṛṣṭyā mahattvena bahutvena
bahutvam \| **atīndriyam** indriyāgrāhyaṁ vicitrānanta-rūpam ity arthaḥ
\| **vismitaḥ**, teṣāṁ tādṛśa-sannaty-asambhavāt, ato **jñātibhya**
upanandādibhyas taṁ tāṁ cābravīt \| yad vā, avyayānām ekārthatvād
apy-arthe tu-śabdaḥ \| a-kāra-praśleṣaś ca tādṛśaṁ taṁ tāṁ ca dṛṣṭvāpi
avismitaḥ, kevalaṁ jñātīnāṁ santoṣārthaṁ tān praty abravīt \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ yad govindatvaṁ
darśitaṁ, tasyaiva mahima-darśanāya tad-āspadasya mahimānaṁ
darśayati---nandas tv ity-ādinā \| **tu**-śabdo bhinnopakrame \|
**teṣāṁ** varuṇasya tal-loka-vāsināṁ ca \| **vismita** iti
kevala-madhura-nara-līlā-veśād iti siddhāntitam eva \|
śrī-kṛṣṇa-premaiva hi sarvotkarṣa-hetur na sampad-ādaya iti tad-apekṣā
cet, te'pi hi darśayiṣyanta iti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vismita iti
kevala-madhura-nara-līlāveśād iti siddhāntitaṁ---nandas tv ity-ādinā
\|\|10.12\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

**kṛṣṇa-sandarbhaḥ:** tad evaṁ vṛndāvana eva tasya golokākhya-prakāśasya
darśanenābhivyanakti---nandas tv iti \| **atīndriyam** adṛṣṭa-pūrvam \|
**loka-pālo** varuṇaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : atīndriyaṁ**
aticamatkāravanti indriyāṇi yatas tam \| **mahodayaṁ** mahaiśvaryam \|
**teṣāṁ** loka-pālānām \| abravīd iti dvādaśī-madhya eva pāraṇaṁ kṛtvā,
āsthānyām upaveśyaiveti jñeyam \|\|10\|\|

**\...**

**\|\| 10.28.11 \|\|**

**te cautsukya-dhiyo rājan matvā gopās tam īśvaram \|**

**api naḥ sva-gatiṁ sūkṣmām upādhāsyad adhīśvaram \|\|**

**śrīdhara-svāmī (bhāvārtha-dīpikā) : autsukya**-yuktā **dhīr** yeṣāṁ te
\| api kiṁ **sva-gatiṁ** sva-sthānaṁ **sūkṣmāṁ** brahmākhyāṁ
**copādhāsyad** upādhāsyati \| no'smān prāpayiṣyatīti saṅkalpitavanta
ity arthaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svagatiṁ svopāsakānām \|
sūkṣmāṁ brahmānanda-rūpāṁ vaikuṇṭhāpti-rūpaṁ vā \| upadhāsyati no'smān
prāpayiṣyate \| bho vraja-rāja tvayaiva pūvaṁ gargoktyāsya
nārāyaṇa-sāmyam uktaṁ na tu nārāyaṇatvam, samprati tu varuṇas tulyā
sākṣād dṛṣṭvā yadi nārāyaṇatvam eva nirdhārayasi tadā bandhūnām asmākaṁ
sāṁsārikāṇām apy avaśyam eva manorathamayaṁ pūrayiṣyaty eva \| yatas
tava putra eva mama bhrātuḥ putro'sya bhaginī-putrosya dauhitraḥ
parameśvaro'yam asminn ete vaṁ snihyāma eva, ayam apy asmāsvāsajjaty eva
\| tad bho gopāḥ parameśvaratvād asmāt svasvavāñchanīyaṁ yatheṣṭaṁ
gṛhītety ukte kecid āhur vayaṁ muktā eva bubhūṣāma iti, anye vayaṁ
vaikukṇṭha-vāsina eva bubhūṣāmeti pṛthak pṛthag vividha-matayo
vividha-saṅkalpavanto babhūvur na tu yūvāṁ na naḥ sutau sākṣāt
pradhāna-puruṣeśvarau \[bhā.pu. 10.85.18\] iti, tat te gato'smy araṇam
adya padāravindam \[bhā.pu. 10.85.19\] iti, sakheti matvā prasabhaṁ yad
uktam \[gītā 11.41\] ity ādy uktimanto vasudevārjunādaya iva
aiśvarya-jñāno parāgāt sva-sambandha-śaithilyavanto babhūvur ity arthaḥ
\|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gopāḥ svabhāvataḥ
prema-vivaśā api, he rājann iti sneha-bharākṛānta-cittānām api teṣāṁ
tathā-mananena kautukāt sambodhanam \| anyat tair vyañjitam \|

yad vā, **autsukya-dhiyaḥ** kautukākrānta-cittā babhūvuḥ, yato gopāḥ
kṛṣṇavat vicitra-vinoda-parā \| katham? tad āha---apīti, **sva-gatim**
ātma-tattvaṁ **sūkṣmāṁ** tad-darśanādy-apekṣayā svalpatarām api no\'smān
api kim-upāyatvena bhakty-upakaraṇatvena bādhāsya darśayiṣyati \|

nanu, parama-pada-dātāsau svalpa-dravyam etat kuto dāsyati ?
tatrāhuḥ---adhīśvaro bhaktānām asmākaṁ parama-prabhuḥ \|
yathānekāmūlya-ratnādi-vibhūṣitenāpi bālakena kadācit krīḍā-kautukena
prārthyamānaṁ kāca-khaṇḍam api pitā snehena dadyāt, tadvad iti bhāvaḥ \|

yad vā, svasya tasya gatiṁ gamyaṁ sthānaṁ sūkṣma-vyaktaṁ prapañcatītaṁ
vāsmān prāpayiṣyati kim ? na tu tasya sthānam idam eva,
tathāhuḥ---**adhīśvaro** brahmādīnāṁ sarveṣāṁ loka-pālānām apīśvaraḥ,
ato brahmādīnām iva tasyāpy aiśvaryānurūpam asmad-agamyaṁ sthānāntaraṁ
bhaviṣyatīti bhāvaḥ \| iti kautuka-viśeṣeṇaiva tad didṛkṣaiṣām iti \|

yad vā, **sūkṣmām** asmād-durvitarkā sveṣāṁ nija-priya-janānāṁ **gatiṁ**
gamyaṁ padaṁ vaikuṇṭham \|

yad vā, vaikuṇṭhasyoparitana-pradeśa-sthaṁ golokākhyam asmān na
prāpayiṣyati kim ? sa vraja-janākhila-manoratha-paripūraṇa-vyagraḥ,
svayam iti tair lajjādinā sākṣād avijñāpitam api svayam eva vijñāya
kṛpayeva kevalaṁ pitṛ-snehākrānta-putra-nyāyena etad vakṣyamāṇam
acintayat \| anyathā sva eva teṣāṁ tad aśeṣa-sampattyā
saṅkalpa-siddhy-arthaṁ cintanānupapatteḥ \| anyat tair vyākhyātam \|

yad vā, iti ukta prakāram autsukyadhītvaṁ **svānāṁ** vraja-janānām
aśeṣa-dṛk sarva-tattvaṁ jānann apīty arthaḥ \| vijñāya teṣām
autsukya-bhareṇa sākṣād ivānubhūya, yato bhagavān sarvaiśvarya-yuktaḥ \|
anyat samānam \|\|11-12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** te tādṛśa-tan-nitya-parikarā
api prema-viśeṣeṇa gopāḥ kevala-tad-bāndhava-gopatvābhimāninaḥ, ata
**autsukya-dhiyaḥ** loka-pāla-mātrasya tādṛśaṁ lokādi-vaibhavam asya
vāsmadīya-rūpasyāpy adhīśvarasya kīdṛśaṁ syāt ? ity utkaṇṭhita-dhiyaḥ \|
ataḥ **sva-gati**-śabdenātra sva-sthānam ity eva labhyate, na tu
brahmākhyām \| **sūkṣmām** ity anena ca na sā procyate, sva-gatim ity
asyaiva viśeṣaṇatvena pratīteḥ \| śabda-buddhi-karmaṇāṁ viramya
vyāpārābhāva iti nyāya-virodhād asyaiva punar-āvṛttiś ca na syād iti
sūkṣmāṁ durjñeyām \| tad evam eṣāṁ tādṛśa-svagati-didṛkṣā ca
tat-premṇaiva adhīśvaratā-jñāne\'pi
svābhāvika-putratādi-vijñānānupamardāt \|\|11\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 116) : sva-gatiṁ** sva-dhāma \|
**sūkṣmāṁ** durjñeyām \| **upādhāsyat** upadhāsyati no'smān prati
prāpayiṣyatīti saṅkalpitavanta ity arthaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ stutvā brahmākhyāṁ
sūkṣmāṁ śaktiṁ didṛkṣavas te manorathaṁ cakrur ity āha---api na ity-ādiḥ
\| apiḥ sambhāvanāyām \| adhīśvaraḥ sarveśvaraḥ \| sūkṣmāṁ sva-gatiṁ
sva-padavīm api upādhāsyad darśayed iti svānāṁ jñātīnāṁ sa svayaṁ
bhagavān śrī-kṛṣṇaḥ sarvajño vijñāya viśeṣeṇa jñātvā kṛpayaitad
acintayad iti pareṇānvayaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** autsukya-yukta-dhīr yeṣām
te \| sva-gatiṁ svopāsakānām \| sūkṣmāṁ māyātītāṁ brahmānanda-rūpāṁ
vaikuṇṭha-prāpti-rūpāṁ ca \| upādhāsyāt upadhāsyati no'smān prāpayiṣyate
\| bho vraja-rāja ! tvayaiva pūrvaṁ gargoktyāsya nārāyaṇa-sāmyam uktaṁ,
na tu nārāyaṇatvam \| samprati tu varuṇa-stutyā sākṣād dṛṣṭvā yadi
nārāyaṇatvam eva nirdhārayasi, tadā bandhūnām asmākaṁ sāṁsārikāṇām apy
avaśyam eva manoratham ayaṁ pūrayiṣyaty eva \| yatas tava putra eva mama
bhrātuṣ-putro'sya bhaginī-putro'sya dauhitraḥ parameśvaro'yam asminn ete
vayaṁ snihyāma eva, ayam apy asmāsv āsajjaty eva \| tad bho gopāḥ !
parameśvaratvād asmāt sva-sva-vāñchanīyaṁ yatheṣṭaṁ gṛhṇītety ukte kecid
āhur vayaṁ muktā eva bubhūṣāma iti \| anye vayaṁ vaikuṇṭha-vāsina eva
bubhūṣāmeti pṛthak prṭhag vividha-matayo vividha-saṅkalpavanto babhūvur
na tu, yuvāṁ na naḥ sutau sākṣāt pradhāna-puruṣeśvarau \[bhā.pu.
10.85.18\] iti, tat te gato'smy araṇam adya padāravindam \[bhā.pu.
10.85.19\] iti, sakheti matvā prasabham yad uktam \[gītā 11.41\]
ity-ādy-uktimanto vasudevārjunādaya iva aiśvarya-jñānoparāgāt
sva-sambandha-śaithilyavanto babhūvur ity arthaḥ \|\|11\|\|

**\...**

**\|\| 10.28.12 \|\|**

**iti svānāṁ sa bhagavān vijñāyākhila-dṛk svayam \|**

**saṅkalpa-siddhaye teṣāṁ kṛpayaitad acintayat\|\|**

**śrīdhara-svāmī (bhāvārtha-dīpikā) :** ity evaṁ-bhūtaṁ svānāṁ teṣāṁ
saṅkalpam akhila-dṛk sarva-jñaḥ svayam eva vijñāya teṣāṁ
saṅkalpa-siddhaye kṛpayaitad vakṣyamāṇam acintayat \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svānāṁ sveṣāṁ jñātīnāṁ
svo'rtha-jñāty-anya-vācy api ity ukteḥ \| ajñāti-dhanākhyāyam ity ukteḥ
ajñāti-dhanākhyāyām ity ukteḥ sarva-nāma-kāryābhāvaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pūrva-ślokasya ṭīkā
draṣṭavyā.

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svānāṁ jñātīnāṁ svam
ajñāti-dhanākhyāyām iti śabda-smṛteḥ iti kṛṣṇasya tathaiva
tat-premamayābhimānaṁ darśayati \| sa
vraja-janākhila-mano-ratha-paripūrṇa-vyagraḥ svayam iti tair lajjādinā
sākṣād avijñāpitam api svayam eva vijñāya \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ity evaṁ-bhūtaṁ svānāṁ
jñātīnāṁ saṅkalpaṁ vijñāya tu svayam akhilaṁ brahmānubhavaṁ sukhaṁ
vaikuṇṭha-vāsa-sukhaṁ vraja-prema-sukhaṁ ca paśyati jānātīty akhila-dṛk
\| sva-parikara-prema-tāratamyatve tat-sānnidhye
aiśvaryāvaraṇa-tāratamyavattve'pi tadānīṁ līlā-śakti-preraṇa-vaśād eva
sampūrṇa-sarvajñatvodayāt gopānāṁ, teṣāṁ tu
tat-prema-mādhurya-kaṇikayāpi brahma-sukha-vaikuṇṭha-sukhayor
nīcīnīkṛtatve'pi teṣāṁ nara-līlātvena mugdhānāṁ saṅkalpa-siddhaye
tat-saṅkalpitaṁ brahma-sukhaṁ vaikuṇṭha-sukhaṁ ca tān anubhāvayiṣyann
idam acintayat \|\|12\|\|

**\...**

**\|\| 10.28.13 \|\|**

**jano vai loka etasminn avidyā-kāma-karmabhiḥ\|**

**uccāvacāsu gatiṣu na veda svāṁ gatiṁ bhraman \|\|**

**śrīdhara-svāmī (bhāvārtha-dīpikā) : avidyā** dehādy-ahaṁ-buddhiḥ,
tataḥ **kāmaḥ**, tataḥ **karma**, tair **uccāvacāsu** deva-tiryag-ādiṣu
**bhraman** svīyāṁ **gatiṁ na veda** \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etasmin loke
sāṁsārika-sañcāra-sthāne svāṁ sva-bimba-bhūta-nārāyaṇāvāpti-rūpām
\|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etasmin loke martya-loke
\| kiṁ vā, prapañce vartamānaḥ sarvo'pi \| vai prasiddhau \| anyat tair
vyañjitam \|

tatrāyaṁ bhāvaḥ---anyo jano na vedaiva, ete ca yogīndra-pūjya-pādāḥ
sarva-jñāna-sevitā vaikuṇṭha-nitya-pārṣadebhyo'pi man-nitya-priyatamās
tila-mātra-mad-virahāsahiṣṇavo mayā kadācit kathañcit kṣaṇam api tyaktum
aśakyāḥ parama-paripūrṇārthā eva, tathāpi prema-bharātṛptyā
kautuka-svabhāvenaiva vā yām icchāṁ kuryus tam apy avaśyaṁ pūrayiṣyāmy
eveti \|

yad vā, jano mat-sevako gopa-varga-lakṣaṇo vā ayam \| vidyā
mad-bhakti-tattvādi-jñānaṁ, tataḥ kāmo mad-viṣayaka-vicitra-manorathaḥ,
tataḥ karma mat-paricaryā-lakṣaṇaṁ, tair uccāvacāsu gatiṣu
prema-vilāseṣu mayā saha nṛtyādi-vihāreṣu vā bhraman, sadā
parivartamāno'pi svāṁ gatim ātma-tattvaṁ sva-gamya-vaikuṇṭha-lokaṁ na na
veda, neñ-dvayena vedaivety arthaḥ \| mat-priyatāṁ sarveṣām eva
jñāna-jñeyānām antar-bhāvāt tathāpy eṣām autsukyaṁ saphalaṁ kariṣyāmy
eveti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : jana** iti \| atra **svāṁ**
svīyāṁ **gatim** \| svarūpam ity ucyate cet pūrvokta-sva-gatim ity
asyānuvādo na syāt \| sva-svarūpaṁ jñānam iti pakṣe ca sva-śabdenātra
nātmocyate \| tatra tasya napuṁsakatvāt gati-śabdena jñānaṁ nocyate,
**veda** ity anena paunaruktyāt, tad-vācakatve hi svaṁ na vedety
evāvakṣyata \| saṅkalpa-siddhaye \[11\] teṣām ity uktatvaś ca na
tad-arthatā ghaṭate \| nandas tv atīndriyaṁ dṛṣṭvā \[10\] ity atra hi
teṣāṁ loka-pālasya lokādi-mahodayasya tathāpi kṛṣṇe sannateś ca
śravaṇena tal-lokādi-mahodaya-darśanasya vivakṣitatvāt sva-gatiṁ sūkṣmām
ity atra ca dvayoḥ sāmānādhikaraṇyam evāva-gamyate sūkṣmāṁ durjñeyām
tasmāt jana-śabdenāpi na prākṛto jana ucyate teṣāṁ saṁsāra eva gatir na
tu tal lokādir iti \| yadi ca sa evocyate \| tarhi sarvasyāpi tasya
tathā kṛpā-prāpti-prasaṅgaḥ syāt, kintu tac-chabdena tadīya-svajana
evocyate, sālokya-sārṣṭīty-ādi-padyaṁ janā itivat \| atra tu
prastāva-balāt vraja-vāsi-jana evocyate \| tasya hi
tadīya-parama-svajanatvaṁ svayam eva śrī-bhagavatā bhāvitam---

> tasmān mac-charaṇaṁ goṣṭhaṁ man-nāthaṁ mat-parigraham \|
>
> gopāye svātma-yogena so'yaṁ me vraja āhitaḥ \|\| \[10.25.18\] iti \|

ukte ca tadīya-svajane tasyāvidyādi-mayoccāvaca-gateḥ
siddhāntāsiddhatvāt prastuta-svayam evārtho jano vraja-vāsi-lakṣaṇo
madīya-svajana-samūho\'yam avidyādibhir hetubhir yā **uccāvacāgatayo**
deva-tiryag-ādayaḥ, tāsv abhivyaktatvena **svāṁ gatiṁ** bhraman
tan-nirviśeṣatayā jānan tām eva svāṁ gatiṁ na veda na jānati, aho kaṣṭam
iti yan mādhuryāveśena jñānāṁśāvaraṇāt iti bhāvaḥ \|

yad vā, jano vraja-vāsī madīya-svajano'yam etasmin samprati
svāvatārāṅgīkṛte loke prāpañcike **avidyā** mal-lilāveśād
anyānanusandhānaṁ, **kāmaḥ** mad-viṣayaka-vicitra-mano-rathaḥ, **karma**
madīyānukūlyamaya-kriyā, nāvidan bhava-vedanām \[10.11.58\], yad
dhāmārtha-suhṛt \[10.14.35\] ity-ādi-darśanāt, tair
uccāvacāsu-nānā-vidhāsu gatiṣu prema-janeṣu svāṁ gatiṁ anādi-siddhāṁ
parama-golokādi-vaibhava-rūpāṁ bhraman vismaran, tām eva svāṁ gatiṁ na
veda na jānātīty arthaḥ \| avidyādi-śabdenopādānaṁ ca
kāruṇya-kṛtānutāpenādhikṣepād eva \|\|13\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 116) : jana** iti \| jana-śabdena
tadīya-svajana evocyate \| sālokya-sārṣṭi \[bhā.pu. 3.29.13\] ity-ādi
padye janā itivat \| atraite mat-sevanaṁ vinā prāpyamāṇā
sālokyādi-parityāgena tat-sevaika-vāñchā-vratāḥ sādhakā eveti labhyate
\| **na veda svāṁ gatiṁ** ity atra tu śrī-bhagavatā tasmin loke
svīyatva-tadīyatvayor ekatva-mananena svābheda eva pratipādita iti
parama evāsau tadīya-svajanaḥ\| ata eva,

> tasmān mac-charaṇaṁ goṣṭhaṁ man-nāthaṁ mat-parigraham \|
>
> gopāye svātma-yogena so'yaṁ me vrata āhitaḥ \|\| \[bhā.pu. 10.25.18\]

iti svayam eva bhagavatā *mat-parigraham* ity anena svasmiṁs
tat-parikaratā, *mac-charaṇam* ity-ādi-krama-prāpta-bahuvrīhiṇā darśitā,
*so'yaṁ me vrataḥ* ity anena svasya tad-gopana-vratatā ca \| tad evaṁ
vrajavāsi-jana eva labdhe, taṁ praty eva karuṇayā darśitavān \| na tv
anyān svāṁ gatim iti sāmānādhikaraṇye eva vyakte \| na tu tābhyāṁ
padābhyāṁ vastu-dvayam ucyate \| sva-gatiṁ sūkṣmām iti pūrvoktam api
tathā \| tasmāt tal-loka-darśanam evobhayatra vaikuṇṭhitam \|
vaikuṇṭhite ca tal-loke sa tu jana-mātrasya sva-gatir na bhavatīti ca
jana-śabdena tad-viśeṣa eva vyākhyātaḥ\|[^86] tad evaṁ saty ayam
arthaḥ---jano'sau vraja-vāsī mama parama-[^87]svajanaḥ \|

**etasmin** prāpañcika-loke \| **avidyādibhiḥ** kṛtā yā
**uccāvacāgatayo** deva-tiryag-ādayaḥ, **tāsu** svāṁ gatiṁ **bhraman**
tābhyo nirviśeṣatayā jānan, tām eva **svāṁ gatiṁ na vedety** arthaḥ \|
tato mām api sarvottamatayā prema-bhaktyā sarvottamatayā draṣṭur etasya
yadyapi tat-tal-līlā-rasa-poṣāya madīya-līlā-śaktyaiva bhramādikaṁ
kalpitam \| na punar avidyādibhiḥ \|

> iti nandādayo gopāḥ kṛṣṇa-rāma-kathāṁ mudā \|
>
> kurvanto ramamāṇāś ca nāvindan bhava-vedanām \|\| \[bhā.pu. 10.11.58\]
> iti \|

yad-dhāmārtha-suhṛt-priyātma-tanaya-prāṇāśayās tvat-kṛte \[bhā.pu.
10.14.25\] ity-ādi \| tathāpy etasyecchānusāreṇa kṣaṇa-katipayam
etadīyām \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yad vā, jano vrajavāsī
madīya-svajano'yam etasmin samprati svāvatārāṅgī-kṛte loke prāpañcike
**avidyā** mal-līlāveśenānyānanusandhānaṁ, **kāmaḥ**
mad-viṣayaka-vicitra-manorathaḥ, **karma** madīyānukūlā kriyā, nāvindan
bhava-vedanāṁ \[bhā.pu. 10.11.58\], yad-dhāmārtha-suhṛt-priyātma-
\[bhā.pu. 10.14.55\] ity-ādi-darśanāt \| tair uccāvacāsu nānā-vidhāsu
gatiṣu prema-janeṣu svāṁ gatim anādi-siddhāṁ
parama-golokādi-vaibhava-rūpāṁ **bhraman** vismaran, tām eva **sva-gatiṁ
na veda** na jānātīty arthaḥ \|

atredaṁ vivecanīyam---atra sva-śabdena svarūpaṁ nocyate, tatra tasya
napuṁsakatvāt \| gati-śabdena ca jñānaṁ nocyate, vedety anena
paunaruktyāt \| tad-vācakatve hi svaṁ na vedety eva vakṣyate \|
**saṅkalpa-siddhaye teṣām** ity uktatvāc ca, na tad-arthatā ghaṭate,
nandas tv atīndriyaṁ nandas tv atīndriyaṁ dṛṣṭvā ity atra hi teṣāṁ
loka-pālasya loka-pālādi-mahodayasya, tathāpi kṛṣṇe sannateś ca
śravaṇena tal-lokādi-mahodaya-darśanasya vaikuṇṭhitatvāt\|

**sva-gatiṁ sukṣmām** ity atra ca dvayoḥ sāmānādhikaraṇyam evāvagamyate
\| sukṣmāṁ durjñeyāṁ tasmāj jana-śabdenāpi na prākṛto jana eva ucyate \|
teṣāṁ saṁsāra eva gatiḥ, na tu tal-lokādir iti, kintu tac-chabdena
bhāgavato jana ucyate, sālokya-sārṣṭi- \[3.29.13\] ity-ādi-padye janā
itivat \| uktaṁ ca bhāgavate jane rasyāvidyadi-mayoccāvaca-gater
asiddhāntatvād ukta evārthaḥ samañjasaḥ \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : janaḥ** prastutatvān
mat-pitr-ādi-vrajavāsī etasmin bhūr-loke **avidyā** ātma-svarūpa-jñānaṁ,
tataḥ **kāmas** tataḥ **karma** tata **uccāvacāsu gatiṣu**
varuṇādi-deva-loka-gata-sukhaiśvarya-mayīṣu
bhūr-loka-gata-manuṣya-tiryag-ādi-duḥkhānaiśvarya-mayīṣu ca dṛṣṭāsu
**bhraman** nara-līlatvād eva sveṣāṁ sāṁsārikatva-buddhyā bhramaṁ
prāpnuvan **svāṁ gatiṁ** sarvair api durlabhāṁ vartamānāṁ sva-padavīṁ
**na veda** \| yad ayaṁ mat-pitā varuṇa-lokaṁ gatas tatratyāṁ māyikīm
eva sampadaṁ dṛṣṭvā nikhila-vaikuṇṭha-sāram api vṛndāvanaṁ tasmād api
nyūnaṁ manyate \| yathā mugdhaḥ kaścit kṛtrima-muktāyā
ākāra-tejaḥ-sauṣṭhava-dṛṣṭyā labdha-camatkāro vāstavānarghya-muktāṁ tato
nyūnaṁ vetti \| tathaiva brahmādi-durlabha-caraṇa-reṇum apy ātmano
varākād varuṇād api nikṛṣṭān eva manyate \| tathaiva nityam
āsvādyamāna-mahā-mādhuryān mad-viṣayaka-putrādi-bhāva-maya-premavato'pi
mukti-vaikuṇṭha-lokāvadhikau manyate \| tau khalu mad-adhīnād eva, na tu
tayor aham adhīnaḥ \| kenacit kvacid dṛṣṭaḥ premṇas tv aham adhīna eva
sarvair dṛśyamāna evāsmīty api vivekaṁ na bhajate \|

kiṁ ca, muktau khalu brahmaivāsvādyate \| tac ca brahma yasya prabhā
prabhavata ity atra, tad brahma niṣkalam anantam iti brahma-saṁhitokteḥ,
brahmaṇo hi pratiṣṭhāham \[14.27\] iti mad-ukteḥ, madīyaṁ mahimānaṁ ca
paraṁ brahmeti śabditam \[8.24.38\] iti mad-aṁśa-matsya-devokteś ca
madīyaṁ nirviśeṣaṁ vyāpakam atīndriyaṁ jyotir eva \| so'ham eva yasya
prema-karaṇakāsvāda-viṣayī-bhūta-mādhuryaḥputrādi-rūpatayā sadā varte
eva \|

tathā aho madhupurī dhanyā vaikuṇṭhāc ca garīyasī iti pādmokter
mathurā-maṇḍala-madhya-vartīdaṁ vṛndāvanaṁ vaikuṇṭhād api śreṣṭhaṁ,
yasya nivāsatayā sadā vartata eva \| na ca mahā-pralaye'py asya kācit
kṣatiḥ, bhū-gola-cakre sapta puryo bhavanti \| tāsāṁ madhye sākṣād
brahma gopāla-purī hi iti, yathā sarasi padmaṁ tiṣṭhati tathā bhūmyām
iti gopāla-tāpanī-śruteḥ \|

> prākṛte pralaye prāpte vyakte'vyaktaṁ gate purā \|
>
> śiṣṭe brahmaṇi cin-mātre kāla-māyātige'kṣare \|
>
> brahmānanda-mayo loko vyāpī vaikuṇṭha-saṁsthitaḥ \|
>
> nirguṇo'nādy anantaś ca vartate kevale'kṣare \|\| iti
> bṛhad-vāmana-vākyāc ca \|

tad api mukti-vaikuṇṭha-lokāv adṛṣṭa-caratvād eva yal labdhaṁ spṛhayati,
tad enaṁ tau samprati sākṣād upalambhayāmīti bhāvaḥ \|

atra \"jano'yaṁ vraja-vāsī avidyā-kāma-karmabhir uccāvacāsu
deva-tiryag-ādiṣu bhraman punaḥ punaḥ paryaṭan svāṁ gatiṁ mayā
dāsyamānaṁ muktiṁ vaikuṇṭha-sthitiṁ ca na veda\" iti kuvyākhyānaṁ na
ghaṭate \| vraja-vāsino nandādeḥ kṛṣṇe putrādi-bhāvavato
nitya-siddhatvād evāvidyā-kāma-karma-ghaṭitaḥ saṁsāro na sambhavet \|
yad uktaṁ,

> tāsām avirataṁ kṛṣṇe kurvatīnāṁ sutekṣaṇaṁ \|
>
> na punaḥ kalpate rājan saṁsāro'jñāna-sambhavaḥ \|\| \[10.6.40\] iti \|

na ca mukti-vaikuṇṭha-sthityor api dāsyamānatvaṁ eṣāṁ ghoṣa-nivāsinām
uta bhavān kiṁ deva rāta \[10.14.35\] iti brahmokter evety akhilaṁ
pūtanā-vadhānte sa-yuktikaṁ vyākhyātaṁ draṣṭavyam \|\|13\|\|

**\...**

**\|\| 10.28.14 \|\|**

**iti sañcintya bhagavān mahā-kāruṇiko hariḥ\|**

**darśayāmāsa lokaṁ svaṁ gopānāṁ tamasaḥ param \|\|**

**śrīdhara-svāmī (bhāvārtha-dīpikā) : svaṁ** brahma-svarūpaṁ **lokaṁ**
vaikuṇṭhākhyaṁ ca \| **tamasaḥ** prakṛteḥ **param** \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity ukta-vidhayā \|
prakṛteḥ param aprākṛtam ity arthaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** iti sañcintya bhagavān
ity asyāyaṁ bhāvaḥ---api naḥ sva-gatiṁ sūkṣmām upādhāsyad adhīśvaraḥ
\[bhā.pu. 10.28.12\] ity atra **sva-gatiṁ** sva-sthānaṁ **sūkṣmāṁ**
prakṛtair adṛśyāṁ brahma-bhūtāṁ vā, sva-sthānam eva tasya brahma, kṣemaṁ
vindanti mat-sthānaṁ yad brahma paramaṁ viduḥ \[bhā.pu. 11.20.37\] iti
vakṣyamāṇatvāt \| iti teṣāṁ **saṅkalpaṁ** viditvā, aho eṣāṁ bhramaḥ, māṁ
dṛṣṭvāpi draṣṭavyāntarāya spṛhayati ! iti teṣāṁ mohe karuṇāvān san
**svaṁ lokaṁ darśayāmāsa** \| kīdṛśam ? **tamasaḥ param** \|\|14\|\|

**digdarśinī (bṛ.bhā. 1.1.44) :** asyārthaḥ---**tamasaḥ** prakṛteḥ
**paraṁ lokam** eva viśinaṣṭi---**satyam** iti \| ***brahma*** vyāpakaṁ
\| yad vā, satyādi-rūpaṁ yad brahma tat-svarūpam ity arthaḥ \| ata eva
"yad brahma" iti pāṭhe\'pi **yad** iti brahma-viśeṣaṇatvān napuṁsakatvam
avyayatvād, yam iti vā \| **munayaḥ** ātmārāmāḥ \| **paśyanti**
jñāna-cakṣuṣā kevalaṁ, na tu labhanta ity arthaḥ \|\|44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity uktaṁ sañcintya
vicārya saṅkalpya vā \| tatra hetuḥ---mahā-kāruṇika iti \| kṛpayetivad
uktārtham eva, punar api sa eva hetuḥ, kṛpātireka-vyatirekeṇa hetv-
antarāsambhavāt \| svaṁ svakīyaṁ lokaṁ svarūpaṁ gopānāṁ gopān prati
darśayāmāsa sākṣātkārayāmāsa \| tam eva viśinaṣṭi---tamasaḥ param
ity-ādinā \| bhagavān sarvaiśvarya-paripūrṇa iti, tad-darśane
anāyāso\'bhipretaḥ, yato vibhur vyāpakaḥ, vibhūtitvena brahmaṇo\'pi
tad-adhīnatvād ity arthaḥ \|

yad vā, darśayāmāsa ity atra hetuḥ---bhagavān sākṣāt parameśvaras
tatrāpi mahā-kāruṇiko viśeṣataḥ kṛpā-bhara-prakaṭana-para ity arthaḥ \|
tatrāpi, gopānāṁ vibhuḥ prabhuḥ, teṣāṁ prema-paravaśa ity arthaḥ,
tādṛśa-sañcintane hetuś ca pūrvam ukta eva---kṛpayeti \| **satyam**
\[15\] ity-ādinā brahmaṇaḥ prapañcād vailakṣaṇyam uktam \| tatra
yathottaraṁ hetu-hetumattohyāḥ \| hi yataḥ eveti vā \| yad eveti
tad-darśanaṁ nirastam, apy-arthe ca-kāraḥ \| kṛṣṇenoddhṛtā api
**brahmaṇo lokaṁ** \[16\] sva-svarūpam eva dadṛśuḥ \| tatra magnatayā
paramābhiniviṣṭatvāt, yatra yasmin kṛṣṇe viṣaye brahmaṇo lokam
**akrūro\'dhyagāt**, aṁśatvena kṛṣṇāntar-bhūtam eva jñātavān \| iti
bhakteṣu parama-kāruṇikatvaṁ tathā bhagavattvaṁ vibhutvaṁ tv
abhivyañjitam eva \| tatra brahmaṇo loke kṛṣṇaṁ
sac-cid-ānanda-ghana-mūrtiṁ bhagavantaṁ raśmi-jāle tejo-ghana-sūryām iva
dṛṣṭvā na cātra sandeha ity āha---**chandobhiḥ stūyamānaṁ** \[17\]
tathaiva saṅkīrtyamāna-mahātmyam ity arthaḥ \| brahma sva-sthānaṁ ceti
dvaya-saṅkalpana-pakṣe dvayam iva darśayāmāseti tair vyañjitam eva \|

vaikuṇṭha-stha-golokasya vā prāpti-saṅkalpa-pakṣe cāyam arthaḥ---svaṁ
svakīyaṁ lokaṁ vaikuṇṭhākhyam \| yad vā, gopānāṁ svaṁ svādhīnaṁ golokam
ity arthaḥ \| prakṛteḥ param ity-ādi-viśeṣaṇa-balād vaikuṇṭham \| kiṁ
vā, golokam, prasaṅga-balāt gopān praty eveti prāptaṁ syād eva
\|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gopānāṁ sambandhi svaṁ loke
śrī-golokam ity arthaḥ \| tasya prakṛti-vikāre'bhivyaktatvam api
niṣedhati---tamasaḥ param iti \| kvāhaṁ tama \[7.9.26\][^88] ity-ādau
tamaḥ-śabdena prakṛti-nirdeśāt vibhur iti tasya tādṛśa-vaibhavasya sadā
sarvatra siddhatvād ity arthaḥ \|\|14\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 116) :** tato'yaṁ bhramo yadyapi
tat-tal-līlā-poṣāyaiva madīya-līlā-śaktyā kalpitaḥ, tathāpi
etasyecchānusāreṇa kṣaṇa-katipayam etadīyāṁ sarva-vilakṣaṇāṁ svāṁ gatiṁ
darśayan tam apaneṣyāmīti bhāvaḥ \| vailakṣaṇyaṁ cāgre vyañjanīyam \|
**gopānāṁ svaṁ lokaṁ** śrī-golokaṁ \| yaḥ khalu gopī-gopair asaṅkhyātaiḥ
sarvataḥ samalaṅkṛtam iti mṛtyu-sañjaya-tantre varṇitam \| tathā---

> padmākṛti-puro-dvāri lakṣa-maṇḍala-nāyikāḥ \|
>
> rāmādayas tu gopālāś catur-dikṣu maheśvarāḥ \|\|

iti nārada-pañcarātre vijayākhyāne varṇitaḥ \| cintāmaṇi-prakara-sadmasu
\[bra.saṁ. 5.40\] ity-ādi brahma-saṁhitādiṣu
varṇita[^89]-vyakta-vaibhavātikrānta-prapañca-loka-mahodayas tam evety
arthaḥ \| **tamasaḥ** prakṛteḥ paraṁ prapañcānabhivyaktatvena tadīyenāpy
asaṅkaram \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atrāvidyādi-śabda-prayogas tu
kāruṇyāto nirvedād eveti jñeyam \| gopānāṁ sambandhi sva-lokaṁ tasya
prakṛti-mayatvaṁ niṣedhati---tamasa iti \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** darśayāmi na veti cintayan
yad akarot tad āha---iti sañcintyeti \| iti sandehataḥ **sañcintya
sva-lokaṁ darśayāmāsa** \| kutaḥ ? tatrāha---**mahā-kāruṇikaḥ** \|
tat-sāmarthyam āha---**vibhuḥ** sarva-śakti-sampannaḥ \| kīdṛśam ?
**tamasaḥ paraṁ** nirguṇam \| tamaḥ-śabdo'tra guṇa-mātra-paraḥ
\|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti sañcintya sa
nityāspadasya śrī-vṛndāvanasya sarvotkarṣaṁ
brahma-vaikuṇṭha-sukhānubhāvanayaiva sāmprataṁ jñāpayāmīti vicārya svaṁ
brahma-svarūpaṁ lokaṁ ca vaikuṇṭhākhyaṁ darśayāmāsa \| vṛndāvanād
viyojya pañcaṣā kṣaṇāt te eva prāpayāmāseti bhāvaḥ\| yato
mahā-kāruṇikaḥ \| vyatirekeṇaiva vṛndāvanasya mādhuryaṁ tābhyām apy
utkṛṣṭaṁ jñāpayitum iti bhāvaḥ \|

nanu, brahma-darśanenaiva brahma-prāpaṇā saiva sāyujya-muktis teṣāṁ tato
niṣkramaṇāsambhavāt \| kathaṁ teṣām punar vṛndāvanīya-mādhurye
'nubhāvanā ? ity ata āha---vibhuḥ sāyujya-mokṣāt vaikuṇṭhāc ca
niṣkrāmayitum api samartha ity arthaḥ \| svaṁ lokaṁ ca
viśinaṣṭi---tamasaḥ prakṛteḥ param \|\|14\|\|

**\...**

**\|\| 10.28.15 \|\|**

**satyaṁ jñānam anantaṁ yat brahma jyotiḥ sanātanam \|**

**yad dhi paśyanti munayo guṇāpāye samāhitāḥ\|\|**

**śrīdhara-svāmī (bhāvārtha-dīpikā) :** dehādi-pihitānāṁ darśanam
aśakyam iti prathamaṁ dehādi-vyatiriktaṁ brahma-svarūpaṁ darśayām āsa \|
tad āha---satyam iti \| **satyam** abādhyaṁ **jñānam** ajaḍam
**anantam** aparicchinnaṁ **jyotiḥ** sva-prakāśaṁ **sanātanaṁ** śaśvat
siddhaṁ **brahmaguṇāpāye** guṇāpohe jñānino **yat paśyanti**, tat
kṛpayaiva darśayām āsa \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dehādi-pihitānāṁ dehādiṣv
ātma-dṛṣṭīnām \| yad guṇāpāye tad-āvaraṇa-saṅkṣaye munayaḥ paśyanti tad
iti dvayor anvayaḥ \| abādhyaṁ jñānāntareṇa viṣayāsattva-pratītir
bādhaḥ, tad-yogyaṁ bādhyam, taddhīnam abādhyam ity arthaḥ \| anta
iyattā, tad-rahitam anantam \| satyaṁ jñānam anantaṁ brahma
ity-ādi-bahu-śruti-pratipāditaṁ darśayāmāseti pūrveṇānvayaḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** satyaṁ jñānam anantaṁ
sanātanaṁ jyotir yad brahma, yad dhi brahma guṇāpāye munayaḥ paśyanti,
sa eva tasya lokaḥ \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** lokatve\'pi
sac-cid-ānanda-rūpatāṁ vadan tam eva viśinaṣṭi---**satyam** iti \|
brahmatvam eva sādhayati---**yad** iti, evārthe **hi** śabdaḥ \| yad
yasmāt **munayo** yogeśvarā api **guṇāpāye** māyā-gūṇātikrame saty eva,
tatrāpi **samāhitāḥ** samādhi-parāḥ santa eva **paśyanti** \| yat yam
iti vā, ato guṇātītatayā tasyāpi sac-cid-ānanda-rūpatvena brahmatvaṁ
siddham eva \| yad vā, a-kāra-praśleṣeṇa aguṇo mokṣaḥ, tasyāpohe tyāge
saty eva ātmārāmā api bhaktau sāvadhānāḥ santo yat paśyanti \| tathā
coktaṁ dvitīya-skandhe---

> tasmai sva-lokaṁ bhagavān samājitaḥ
>
> sandarśayāmāsa paraṁ na yat param \|
>
> vyapeta-saṅkleśa-vimoha-sādhvasaṁ
>
> sva-dṛṣṭavadbhir vibudhair abhiṣṭutam \|\|
>
> pravartate yatra rajas tamas tayoḥ
>
> sattvaṁ ca miśraṁ na ca kāla-vikramaḥ \|
>
> na yatra māyā kim utāpare harer
>
> anuvratā yatra surāsurārcitāḥ \|\| \[bhā.pu.2.9.9-10\] iti \|\|

itihāsa-samuccaye mudgalopākhyāne---

> brahmaṇaḥ sadanād ūrdhvaṁ tad-viṣṇoḥ paramaṁ padam \|
>
> śuddhaṁ sanātanaṁ jyotiḥ paraṁ brahmeti tad viduḥ \|\| iti \|\|

brahmaṇaḥ sadanaṁ brahma-rūpa sadanam, rāhoḥ śiraḥ iti vada-bhede\'pi
ṣaṣṭho, virajāparama-vyomnor madhyastha-mukti-padam ity arthaḥ \|

tathā ca pādmottara-khaṇḍe---

> pradhāna-parama-vyomnorantare virajā nadī \|
>
> tasyāḥ pāre paravyoma tripād-bhūtaṁ sanātanam \|\|
>
> virajā parama-vyomnor antare kevalaṁ smṛtam \|
>
> tat sthānam upabhokta-vyama-vyakta-brahma-sevinā \|\|

tasmāt śrī-nārada-pañcarātre śrī-brahma-nārada-samvāde jitante-stotre---

> lokaṁ vaikuṇṭha-nāmānaṁ divya-ṣaḍ-guṇa-saṁyutam \|
>
> avaiṣṇavānām aprāpyaṁ guṇa-traya-vivarjitam \|\|
>
> nitya-siddhaiḥ samyakīrṇaṁ tan-mayaiḥ pāñcakālikaiḥ \|
>
> sabhā-prāsāda-saṁyuktaṁ vanaiś copavanaiḥ śubham \|\|
>
> vāpī-kūpa-taḍāgaiś ca vṛkṣa-ṣaṇḍaiḥ sumaṇḍitam \|
>
> aprākṛtaṁ surair vandyam ayutārka-sama-prabham \|\| iti \|\|

divyair lokātītair aprākṛtaiḥ ṣaḍ-guṇair aiśvaryadibhiḥ saṁyutaṁ
śrī-bhagavat tulyatvāt, nitya-siddhaiḥ śrī-garuḍādi-nitya-pārṣadaiḥ,
pāñcakālikaiḥ pañcasu prātar-ādiṣu kāleṣu sevā-paraiḥ \|
brahmāṇḍa-purāṇe śrīmaj-janmāṣṭamī-māhātmye śrī-vaikuṇṭha-loka
varṇane---

> tam ananta-guṇāvāsaṁ mahat tejo durāsadam \|
>
> apratyakṣaṁ nirupamaṁ parānandam atīndriyam \|\| iti \|\|

**anantānām** aparicchinnānām anantasya vā śrī-bhagavato guṇānām āvāsaṁ
vasati sthānam, mahatāṁ śrī-brahmādīnāṁ tejasā prabhāveṇāpi durāsadam
alabhyam \| yad vā, mahad aparicchinnaṁ yat tejaḥ parama-brahma tat
svarūpaṁ sac-cid-ānanda-ghanam ity arthaḥ \| ata eva durāsadam,
yato\'pratyakṣaṁ cakṣur-agrāhyam atīndriyaṁ mana-ādi-vṛtty-atītam
\|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tamasaḥ paraṁ kiṁ nāma
vastv ity apekṣāyāṁ tat tāvat sāmānyato nirūpayati---satyam iti
\|\|15\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 116) :** ata eva saccidānanda-rūpa
evāsau loka ity āha---**satyam** iti \| satyādi-rūpaṁ **yad brahma** yac
ca **munayo guṇātyaye \[**guṇāpāye**\] paśyanti,** tad eva
svarūpa-śakti-vṛtti-viśeṣa-prākaṭyena[^90] satyādi-rūpāvyabhicāriṇaṁ
golokaṁ santaṁ darśayāmāseti pūrvenānvayaḥ \| yathānyatrāpi vaikuṇṭhe
bhagavat-sandarbhodāhṛtaṁ pādmādi-vacanaṁ brahmābhinnatā-vācitvena
darśitaṁ, tadvat \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu tamasaḥ paraḥ kiṁ nāma vastu
? ity apekṣāyāṁ tat tāvat sāmānyato nirūpayati---satyam iti \|\|15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad eva viśiṣya
varṇayati---satyaṁ jñānam ity-ādi \| satyaṁ jñānam avabodha-svarūpaṁ,
anantam aparicchinnaṁ, brahma caitanya-rūpaṁ, jyotiḥ sva-prakāśakam,
sanātanaṁ nityaṁ sat-svarūpam \| yad dhi guṇāpāye munayaḥ paśyanti, tad
viṣṇoḥ paramaṁ padaṁ sadā paśyanti sūrayaḥ \[ṛ.ve. 1.22.20\], kṣemaṁ
vindanti mat-sthānaṁ yad brahma paramaṁ viduḥ \[bhā.pu. 11.20.37\] iti
ca \| brahmākhyaṁ kim api vastu ? tad eva tasya sva-lokaḥ\| uktaṁ
ca---kaivalyam iva mūrtimat iti vaiṣṇava-siddhānta-matānuvādaḥ \| uktaṁ
ca bhagavataiva---varaṁ varaya bhadraṁ te vareśaṁ mābhivāñchitam
\[bhā.pu. 2.9.20\] ity atra manīṣitā tasyaivecchā \| evaṁ sati
vṛndāvanam eva tathaiva dadṛśuḥ \| bhaumābhauma-vaikuṇṭhaṁ yat prāg
uktaṁ tatra bhaumatvaṁ tirodhāpyābhaumatvaṁ darśayāmāsety eṣaiva sūkṣmā
gatiḥ padavī \| tasyānyathā api naḥ sva-gatiṁ sūkṣmāṁ \[bhā.pu.
10.28.12\] ity-ādinā kṛta-manorathebhyas tebhyaḥ sva-lokaṁ darśayāmāseti
vṛndāvanasya sva-lokābhāvād viparītatvam āpadyate \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satyam avādhyaṁ jñānam
ajaḍam anantam aparicchinnaṁ sanātanaṁ śaśvat siddham \| yat munayo
jñāninaḥ guṇāpāye guṇātītatve sati paśyanti \| vṛndāvanasyāpi
brahmānanda-svarūpatvenaitādṛśatve'pi māyā-vibhūti-madhya-vartitvenaiva
mādhuryādhikyaṁ, yathā dīpa-jyotiṣas tamo-madhya-vartitvena \| ata eva
tamasaḥ paraṁ, na tu tamo-madhya-varti-satya-jñānādi-rūpaṁ jyotir
darśayāmāsa \|

kiṁ ca, brahma-svarūpato'pi vicitra-līlā-mayaṁ bhagavat-svarūpam
atimadhuraṁ śukadevādi-bhaktātmārāmānubhavād avasīyate \| tac ca
bhagavad-vapuḥ sarva-vyāpakam api paricchinnaṁ yad vikāra-rahitam apy
aprākṛta-janmāstitva-vṛddhy-ādi-sahitaṁ taraṅgādi-doṣa-śūnyam api
kṣut-pipāsā-prasveda-bhaya-moha-saṅgrāmika-śastra-ghātādi-sahitam
atarkyānanta-śaktitvād eva yathā tathaiva, pañca-yojanam evāsti vanaṁ me
deha-rūpakam iti bhagavad-ukteḥ \| vṛndāvanam api
brahma-dṛṣṭānanta-koṭi-brahmāṇḍa-vyāpakam api paricchinnam smaret punar
atantrito vigata-ṣaṭ-taraṅgāmbudhaḥ ity-āgamādi-vākyāt
taraṅgādi-doṣa-rahitam api kṣut-pipāsā
janma-jarā-ccheda-bhedādiman-manuṣya-paśu-khaga-nagādikam api nityam
evety ananta-camatkārāśrayam iti \|\|15\|\|

**\...**

**\|\| 10.28.16 \|\|**

**te tu brahma-hradaṁ nītā magnāḥ kṛṣṇena coddhṛtāḥ\|**

**dadṛśur brahmaṇo lokaṁ yatrākrūro'dhyagāt purā \|\|**

**śrīdhara-svāmī (bhāvārtha-dīpikā) :** evaṁ brahma-hradaṁ brahmaiva
hradavad dhradaḥ \| tatra nimagnasya viśeṣa-vijñānābhāvāt taṁ
**brahma-hradaṁ te tu nītāḥ** prāpitāḥ, tasmin **magnāś** ca \|
tu-śabdoktaṁ viśeṣam āha---punaḥ **kṛṣṇenoddhṛtāḥ** samādher
ivotthāpitāḥ santo **brahmaṇas** tasyaiva **lokaṁ** vaikuṇṭhākhyaṁ
**dadṛśur** iti \|

nanu brahma-nimagnānāṁ punar loka-darśanam aghaṭitam evety
āśaṅkyāha---yatreti \| **yatra** yasmin kṛṣṇe nimitte sati **pūrvam
akrūro'dhyagād** dṛṣṭavān \| śuka-parīkṣit-saṁvādāt prāktanatvād
bhūta-nirdeśaḥ \| na hy atarkyaiśvarye bhagavati kiñcid apy asambhāvitam
iti bhāvaḥ \|

athavā, akrūro yatra dṛṣṭavāṁs tasya yamunā-hradasya brahma-hrada iti
nāma \| taṁ hradaṁ nītāḥ santo brahmaṇo lokaṁ dadṛśuḥ \| punaś ca
kṛṣṇenoddhṛtāḥ pūrvavat taṁ dṛṣṭvā vismitā babhūvuḥ \|
vyavahitānvayo'prasiddha-kalpanā ca soḍhavyeti \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** loka-darśanam
ākṣipati---nanv iti \| tatrottaram---yatreti \| śāstra-sthānāditvād
vyāsādīnāṁ prākaṭya-kartṛtvena bhūta-nirdeśo nānucita iti samādheyam \|
iti bhāva iti---na hy acintyādbhuta-vaibhavasya kim apy aghaṭitam iti
tātparyam \| brahmaṇi hradatva-kalpanātaḥ kālindyāṁ hradatva-kalpanā
varīyasī prasiddhā ca \| brahmaṇi cāprasiddhāprasiddheḥ \| prasiddhir
eva varety āśayenāha---athaveti \| atretihāsa-kalpanāpi
vijayadhvaja-kṛtāsti, tathā hi---he kṛṣṇa yadi tvaṁ paraṁ brahma, tarhi
naḥ sva-lokaṁ darśayeti gopaiḥ prārthitena śrī-kṛṣṇenoktam---yadi
malloka-didṛkṣā, tarhi śuddhena cakṣuṣā bhāvyam \| ato\'syāḥ kālindyā
hrade majjanānantaraṁ drakṣyathety uktās tathā kṛtvā śuddha-cakṣuṣā
tatra sthitaṁ brahmābhinnaṁ kṛṣṇam apaśyann iti \| uddhṛtāś
ca---brahma-lokāt punas tad-abhiprāyeṇa vrajam evāpitā ity arthaś cād
anukta-samuccāyakāj jñeyaḥ \| tad-abhiprāyaś ca,

> kālindī na tathaiva nāsti pulinaṁ govardhano no girir
>
> veṇur nāsti na cāsti gopa-sukhado vaṁśīvaṭākhyo vaṭaḥ \|
>
> asmin nāsti ca kṛṣṇa-keli-vipinaṁ no vā gavāṁ cāraṇaṁ
>
> kiṁ kurmo madhusūdanasya nagare sarve\'pi tūṣṇīṁ sthitāḥ \|\|

ity abhiyuktokti-bodhita-lakṣaṇo bodhyaḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** te tv ity-ādi \|
brahmaiva hradaḥ \| punar utthānābhāvāt kṛṣṇena brahma-hradaṁ nītās te
asmin hrade magnāḥ, paścāt suhṛdo me vipannāḥ kaiḥ saha krīḍitavyam iti
kṛtvā punas tenaivoddhṛtā uttāritāḥ \| brahmaṇi magnānāṁ kutaḥ punar
utthānam ? iti nāśaṅkanīyam---ubhayor api tat-kartṛkatvāt, tasya
cācintya-śaktitvāt \| evam-bhūtāḥ santās te punaḥ kiṁ kṛtavanta ity
āha---dadṛśur ity-ādi \| lokaṁ vaikuṇṭhaṁ brahma-bhūtaṁ lokaṁ dadṛśur
eva, na tu paramānandam avāpuḥ \| punaḥ śrī-kṛṣṇam evālokya paramānandam
avāpuḥ \| na vidyate krurā māyā yasya sa, tathā akruro
nitya-pārṣada-vargaḥ, purā pūḥ śarīraṁ tayā nitya-vigrahaḥ san adhyagāt
sevitavān \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : brahmaṇo hradaṁ**
mahā-nidhānaṁ brahma-ghana-rūpaṁ vaikuṇṭham ity arthaḥ \| **nītā**
darśana-dvārā sākṣād iva prāpitāḥ \| ata eva magnāḥ, tad-darśanāśaktāḥ
kṛṣṇena tata uddhṛtāḥ, ātmanā saha
śrī-vṛndāvana-krīḍā-rasa-vighātakatayā nātyabhīṣṭād iva tad-darśanād
utthāpitā api brahmaṇo lokaṁ vivartaṁ vinā brahmopādānakaṁ
sac-cid-ānanda-rūpaṁ vaikuṇṭha-lokam eva dadṛśuḥ \| tad-āveśena
kṛṣṇasyeva sarvataḥ parisphūrteḥ, sākṣāt śrī-kṛṣṇaṁ paśyatāṁ tena saha
vikrīḍatāṁ teṣāṁ vaikuṇṭha-darśanaṁ nāma kiyad etad ity
āha---vraja-jana-viraha-duḥkha-hetur akrūro\'py adhyagāt, anyat tair
vyañjitam eva \|

yatrety avyayatvena yam iti vā, adhyagād ity anena jñāna-dvārāsau
dadarśa, ete ca sākṣād evākṣibhir dadṛśur iti tasmād apy eṣāṁ mahātmyaṁ
darśitam \|

yad vā, kasmiṁścit sthāne katham apaśyann ? ity apekṣāyām āha---te tv
iti \| magnāḥ snātā ity arthaḥ, paścāt tasmāt kṛṣṇenoddhṛtāḥ,
vaikuṇṭha-loka-darśanāsaktyā śrī-yamunā-prāvāheṇa nayana-śaṅkātaḥ,
brahma-hrade nayanaṁ ca rasa-viśeṣamaya-vraja-bhūmer bahir eva tad
darśanopapatteḥ \| anyat samānam \| yad vā, brahma-hṛdaṁ nītāḥ santo
vaikuṇṭha-lokaṁ dadṛśuḥ, tad darśane nimagnāś ca santaḥ kṛṣṇenoddhṛtās
tasmād viramayya krīḍārthaṁ nija-sthānaṁ nītā ity arthaḥ evaṁ vyavahitān
vayādikaṁ tair eva vyañjitam asti \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha viśeṣato'pi tan
nirūpayaṁs tādṛśaṁ darśanam āha---te tv iti \| **brahma**
pūrvokta-prakṛty-anabhivyakta-prakāśaṁ yat, tad eva duravagāhatvādinā
**hrada** iva hradaḥ **te nītāḥ** sva-śaktyā tad-anusandhānaṁ gamitāḥ,
tata eva te magnāḥ, tan mātrānubhavāvasthām iti prāptāḥ punas tasmād api
tenoddhṛtāḥ prathamajāṁ sāmānyākāra-tat-sphūrtim atikramya
svarūpa-śaktyābhivyakta-viśeṣākāra-tat sphūrtyāpy utkarṣitāḥ santo
brahmaṇo narākṛti-parabraṇas tasyaiva lokaṁ dadṛśuḥ cakṣuṣāpi sākṣāt
kṛtavantaḥ nacāśruta-carametad ity āha---yatra prakāśe akrūro\'pi
**adhyagāt** vaikuṇṭha-lokaṁ dṛṣṭavān, taṁ stutavān vā \| dvitīye ca---

> tasmai sva-lokaṁ bhagavān sabhājitaḥ
>
> sandarśayāmāsa paraṁ na yat-param \|
>
> vyapeta-saṅkleśa-vimoha-sādhvasaṁ
>
> sva-dṛṣṭavadbhiḥ puruṣair abhiṣṭutam \|\|
>
> pravartate yatra rajas tamas tayoḥ
>
> sattvaṁ ca miśraṁ na ca kāla-vikramaḥ \|
>
> na yatra māyā kim utāpare harer
>
> anuvratā yatra surāsurārcitāḥ \|\| \[2.9.9-10\]

ity-ādi tayor miśraṁ rajas tamaḥ sahacaraṁ prākṛta-sattvam ity-arthaḥ \|
itihāsa-samuccaye mudgalopākhyāne---

> brahmaṇaḥ sadanād ūrdhvaṁ tad viṣṇoḥ paramaṁ padam \|
>
> śuddhaṁ sanātanaṁ jyotiḥ paraṁ brahmeti tad viduḥ \|\| iti \|

tasmād ūrdhvam āvṛtti-rahita-deśa ity arthaḥ \| śrī-nārada-pañca-rātre
jitantestrotra---

> lokaṁ vaikuṇṭha-nāmānaṁ divya ṣāḍguṇya-saṁyutam \|
>
> avaiṣṇavānām aprāpyaṁ guṇa-traya-vivarjitam \|\| iti \|

brahmāṇḍa-purāṇe---

> tam ananta-guṇāvāsaṁ mahat tejo durāsadam \|
>
> apratyakṣaṁ nirupamaṁ parānandam atīndriyam \|\| iti \|

śrutayaś ca---pareṇa nākaṁ nihitaṁ guhāyāṁ vibhrājate yad yatayo viśanti
\[kaivalya upaniṣad 1.3\] ity-ādyāḥ \|

athavā, brahma-hradam akrūra-tīrthaṁ nītāḥ tat tīrtha-mahima-jñāpanāya
kautukāya vā prāpitāḥ \| tatas tat-preraṇayā magnāḥ, punas tenaiva
tasmād uddhṛtāḥ utthāpitāḥ dadṛśuḥ śrī-vṛndāvanam eva
vilakṣaṇatvenāpaśyan ity-ādi \| yatra tīrthe tad evaṁ
sarva-pramāṇa-cūḍāmaṇinā śrīmad-bhāgavatena proktenātra
prasiddhy-anādaram apekṣyaṁ krama-vyākhyānāc ca na paratra
vyavahita-yojanā cāpatad iti gamyam \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha viśeṣatā 'pi tan-nirūpamaṁ
tādṛśaṁ tad-darśanam āha---te tv iti \| brahma pūrvokta-sāmānyākārāt
nītā anusandhāpitā magnās tanmātrānubhavaṁ gatāḥ \| anantaram uddhṛtāḥ
viśeṣākāra-tat-sphūrtyāpy utkarṣitāḥ santo dadṛśuḥ \| **brahmaṇa**
ity-ādi yatra prakṛteḥ paro'tra **akruro**'py **agāt** \|\|16\|\|

**jīva-gosvāmī (krama-sandarbhaḥ) :** atha śrī-vṛndāvane ca
tādṛśa-darśanaṁ katama-deśa-sthitānāṁ teṣāṁ jātam ity apekṣāyām
āha---**brahma-hradam** akrūra-tīrthaṁ **kṛṣṇena nītāḥ** punaś ca
tad-ājñayaiva **magnāḥ**, punaś ca **tasmāt** tīrthāt śrī-kṛṣṇenaiva
**uddhṛtāḥ** \| uddhṛtya vṛndāvana-madhya-deśam ānītās tasminn eva
narākṛti-para-**brahmaṇaḥ** śrī-kṛṣṇasya **lokaṁ** golokākhyaṁ
**dadṛśuḥ** \| ko'sau brahma-hradaḥ ? tatrāha---yatreti \| **purā** ity
etat-prasaṅgād bhāvi-kāla ity arthaḥ \| purā purāṇe nikaṭe
prabandhātīta-bhāviṣu iti koṣa-kārāḥ \| **yatra** ca
brahma-hrade'**dhyagād** astauta adhigatavān iti vā\| sarvatraiva
śrī-vṛndāvane yadyapi tat-prakāśa-viśeṣo'sau goloko darśayituṁ śakyaḥ
syāt, tathāpi tat-tīrtha-māhātmya-jñāpanārtham eva vā vinodārtham eva vā
tasmin majjanam iti jñeyam \|\|16\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha te'pi tatraiva
brahmākhye loke magnās tad vāsi-pārṣadavat prāṇamanovṛtti-rahitatvena
kevalānanda svarūpā yad ābhavan, tadā kṛṣṇaenaiva punar uddhṛtāḥ
prāptendriyavṛttayaḥ kṛtāḥ santaḥ punaramadeva dadṛśur ity āha---te
tvity-ādi \| te gopāḥ prāñmagnās tatrava brahmānande magnāḥ paścāt
kṛṣṇena ta uddhṛtya brahma-hradaṁ ca nītā brahmaṇo lokaṁ nārāyaṇa-lokaṁ
dadṛśuḥ \| ko'sau brahmadrumaḥ ? tatrāha---yatrākrūro'dhyagāt purā \|
śaka parīkṣita kathanakālāt pūrvam iti purā akrūro yatra yamunā hrade
magnaḥ san yathā śeṣaparyaṅkaśāyinaṁ nārāyaṇaṁ dadarśa, paścāt
śrī-kṛṣṇamaṇi dadarśa, tathaivāmī iti \| athavā, yatrākrūro drakṣyatīti
kathayiṣyate tatraiva purā pūrvaṁ te dadṛśuḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ brahma-hradaṁ
brahmaiva hrada iva hradas tatra nimagnasya viśeṣa-jñānābhāvāt taṁ
brahma-hradaṁ te vraja-vāsino nītāḥ prāpitāḥ \| tadā te tasmin magnāḥ
kṛṣṇena tu uddhṛtāḥ svātarkya-śakyā brahma-sāyujyād api uddhṛtas tasmād
utthāpitāḥ santas tasyaiva brahmaṇo lokaṁ vaikuṇṭhañ ca dadṛśuḥ \| lokaṁ
vikuṇṭham upaneṣyati gokulaṁ sma \[2.7.31\] iti dvitīyokteḥ \| uddhṛtā
iti yathānye saṁsāra-hradād uddhṛtāḥ santo brahmānubhavanti tathaivāmī
premavanto gopāḥ brahma-hradād uddhṛtā vaikuṇṭha-lokaṁ dadṛśur iti
sarvasva-nāśavatyāḥ sāyujya vipadaḥ sakāśāt vaikuṇṭho nirvṛti-karaḥ iti
bhāvaḥ \| prema-rahitād brahma-sukhānubhavāt prema-sahito
vaikuṇṭha-sukhānubhavaḥ śreṣṭhas tato 'pi prema-mayo
gokula-sukhānubhavaḥ śreṣṭha iti siddhānto jñāpitaḥ \| yatra vaikuṇṭhe
purā akrūro'dhyagāt gatavān svābhīṣṭa-devaṁ dṛṣṭavān iti vā \|
śuka-parīkṣit-samvādāt prāktanatvād bhūta-nirdeśaḥ \|\|16\|\|

**\...**

**\|\| 10.28.17 \|\|**

**nandādayas tu taṁ dṛṣṭvā paramānanda-nirvṛtāḥ\|**

**kṛṣṇaṁ ca tatra cchandobhiḥ stūyamānaṁ suvismitāḥ\|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ kṛṣṇaṁ \| tatra
brahma-loke \| chandobhiḥ mūrtimadbhir vedaiḥ stūyamānaṁ dṛṣṭvā
paramānanda-nirvṛtā atyāhlāda-magnā api punaḥ pūrva-vartaṁ yādṛk
pūrva-veṣa-svabhāvaṁ gopa-rūpaṁ dṛṣṭvā suvismitāḥ atyadbhutākulā
babhūvuḥ---aho asya vaibhavaṁ kṣaṇe paramaiśvaryaṁ pradarśya kṣaṇena
punas tat tirodadhāv iti \| vyavahitānvayas tvādyapādāntasthena taṁ
dṛṣṭvety anena suvismitā ity antāpādāntasthena sambandhāt \| sa ca
kāvya-doṣo\'sti \| aprasiddha-kalpanā tu kālindī-hradasya brahma-hradeti
nāma-kalpaneti \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** idānīṁ te\'py avatīrṇā
ity atīta-kāla-viśeṣaḥ, ato mahā-kāruṇikatvaṁ pūrvoktaṁ yat tad eva
sphuṭīkṛtam, asya darśanaṁ tu brahma-sākṣātkārād api paramānanda-karam
iti kṛtvā tathā kṛtam \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ gopānām iṣṭa-siddhyā
parmānando jāta ity āha---nandādaya iti \| taṁ vaikuṇṭha-lokaṁ golokaṁ
vā, paramānandena nivṛtā niḥśeṣeṇa vyāptā babhūvuḥ,
svadidṛkṣita-tadīya-sthāna-viśeṣa-darśanāt, tatrāpi svalokatvena
svādhīnatā-jñānotpatteḥ \| apy arthe cakāraḥ \| tatra brahma-loke\'pi
kṛṣṇaṁ dṛṣṭvā suvismitā babhūvuḥ, yad vā, tatra chandhobhi stūyamānaṁ
kṛṣṇaṁ nija-pārśve\'pi stūyamānaṁ pūrvavat dṛṣṭvā parama-vismayaṁ prāptā
iti tair vyākhyātam eva \|

yad vā, tu-śabdo bhinnopakrame, sarve gopā autsukyadhītvena
vaikuṇṭha-lokaṁ dṛṣṭvā sukhaṁ prāpur eva, śrī-nandādayaḥ
priyatama-janāstu tatra brahma-loke chandobhiḥ stūyamānaṁ kṛṣṇaṁ dṛṣṭvā
suvismitā api taṁ nija-pārśve pūrvavad vartamānaṁ parama-bandhuṁ
jīvana-prabhuṁ dṛṣṭvaiva paramānanda-nirvṛtā na tu brahma-lokam ity
arthaḥ, ādi-śabdena śrī-yaśodā śrī-dāmādi-sahacarāḥ śrī-rādhādi-gopyaś
ca \| yad vā, tatra taiḥ stūyamānam api kṛṣṇaṁ taṁ pūrvavan nija-pārśve
vartamānaṁ dṛṣṭvaiva paramānanda-nirvṛtāḥ santaḥ, ata eva suśobhanaṁ
viśeṣataḥ smitaṁ yeṣāṁ tathā-bhūtā babhūvuḥ,

yad vā, taṁ nija-priyatamaṁ kṛṣṇa tatra chandobhir api stūyamānaṁ dṛṣṭvā
paramānanda-nirvṛtāḥ \| yad vā, taṁ golokaṁ bhūr lokastha-gokula-sadṛśam
eva dṛṣṭvā paramānanda-nirvṛtā babhūvuḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpy akrūrataḥ śrī-man
nandādīnāṁ darśana-vaiśiṣṭyavad ānanda-vaiśiṣṭyam api jātam ity
āha---nandeti \| taṁ teṣām eva sambandhinaṁ śrī-kṛṣṇa-lokam ataḥ
svabhāvata eva paramānanda-nirvṛtā babhūvuḥ kṛṣṇaṁ ceti tathāpy
avyabhicāri-putra-bhāvato vismitāś ca babhūvur iti chandobhiḥ
kartṛ-bhūtaiḥ karaṇa-bhūtair vā ubhaya-bhūtair eva vā
śrī-gopāla-tāpanyādibhiḥ atra svagatim iti taiḥ sva-śabdasya
śrī-kṛṣṇaikābhiprāyeṇaivoktiḥ gati-śabdasya ca varuṇa-loka-darśanena tal
loka-darśanābhiprāyeṇoktiḥ atra sva-gatim iti taiḥ sva-śabdasya
śrī-kṛṣṇaikābhiprāyeṇaivoktiḥ gati-śabdasya ca varuṇa-loka-darśanena tal
loka-darśanābhiprāyeṇoktiḥ tathā śrī-kṛṣnena ca svāṁ gatim iti
bhīgopasambandhitānirdeśaḥ gati-śabdasya ca varuṇa-loka-darśanena tal
loka-darśanābhiprāyeṇoktiḥ tathā śrī-kṛṣnena ca svāṁ gatim iti
bhīgopasambandhitā-nirdeśaḥ śrī-munīndreṇa ca gopānām iti ṣaṣṭyā sākṣād
eva tat sambandha-nirdeśaḥ kṛṣṇaṁ ceti sākṣāt śrī-kṛṣṇa-nirdeśaś ca
vaikuṇṭhāntaraṁ vyavacchidya parama-golokam eva sthāpayati ata eva
ahnyāpṛtaṁ niśi śayānam atiśrameṇa lokaṁ vikuṇṭham upane'yati gokulaṁ
sma iti śrī-brahma-vākye'pi brahma-hradasyākrūra-tīrthatvapakṣe yad
dhāmārtha-suhṛt priyātmatanaya-prāṇāśayās tvat kṛte iti nyāyena divase
tad ekārtha-vyāpāra-yuktaṁ tat pariśrameṇa rātrau ca tad
eka-samādhi-rūpa-nidrāpannaṁ brahmānubhava-pakṣe
śrī-vrajeśvarānveṣaṇārthaṁ tasminn ahni nānā-vyāpāra-yuktaṁ tat
pariśrameṇa rātrau śayānaṁ sat gokulaṁ tad vāsijanaṁ vikuṇṭhaṁ
golokākhyam upa samīpe tatraiva darśayiṣyatīty arthaḥ \| sa yathā
brahma-saṁhitāyām---

> īśvaraḥ paramaḥ kṛṣṇaḥ sac-cid-ānanda-vigrahaḥ \|
>
> anādir ādi-govindaḥ sarva-kāraṇa-kāraṇam \|\|
>
> sahasra-patraṁ kamalaṁ gokulākhyaṁ mat padam \|
>
> tat karṇikāraṁ taddhāmaṁ tad anantāṁśa-sambhavam \|\| ity-ādi \|

tatrāgre brahma-stave---

> cintāmaṇi-prakara-sadmasu kalpa-vṛkṣa-
>
> lakṣā-vṛteṣu surabhīr api pālayantam \|
>
> lakṣmī-sahasra-śata-sambhrama-sevyamānaṁ
>
> govindam ādi-puruṣaṁ tam ahaṁ bhajāmi \|\|
>
> golokānāmni nija-dhāmni tale ca tasya
>
> devī-maheśa-haridhāmasu teṣu teṣu \|
>
> te te prabhāva-nicayā vihitāś ca yena
>
> govindam ādi-puruṣaṁ tam ahaṁ bhajāmi \|\| ity-ādi \|

goloka eva nivasaty akhilātma-bhūtaḥ ca ity-ādi ante ca---

> śriyaḥ kāntāḥ kāntaḥ parama-puruṣaḥ kalpa-taravo-
>
> drumā bhūmiś cintā-maṇi-gaṇamayī toyam amṛtam \|
>
> kathā-gānaṁ nāṭyaṁ gamanam api vaṁśī-prya-sakhī
>
> cidānandaṁ jyotiḥ param api tad āsvādyam api ca \|\|
>
> sa yatra kṣīrābdhiḥ sarati surabhībhyaś ca sumahān
>
> nimeṣārdhakhyo vā vrajati nahi yatrāpi samayaḥ \|\|
>
> bhaje śveta-dvīpaṁ tam aham iha golokam iti yam
>
> vidantas te santaḥ kṣiti-viralacārāḥ katipayāḥ \|\| iti \|

evaṁ skānde mokṣa-dharmasya nārāyaṇīyopākhyāne ca---

> evaṁ bahu-vidhai rūpaiś cārāmīha vasundharām \|
>
> brahma-lokaṁ ca kaunteya ! golokaṁ ca sanātanam \|\| iti \|

tathā hari-vaṁśe yathāha śakraḥ---

> svargād ūrdhvaṁ brahma-loko brahmarṣi-gaṇa-sevitaḥ \|
>
> tatra soma-gatiś caiva jyotiṣāṁ ca mahātmanām \|\|
>
> tasyopari gavāṁ sādhyās taṁ pālayanti hi \|
>
> uparyupari tatrāpi gatis tava tapomayī \|
>
> yāṁ na vidmo vayaṁ sarve pṛcchanto'pi pitāmaham \|\|
>
> gatiḥ śama-damādyānāṁ svargaḥ sukṛta-karmaṇām \|
>
> brāhmye tapasi yuktānāṁ brahma-lokaḥ parā gatiḥ \|\|
>
> gavām eva tu goloko durārohā hi sā gati \|
>
> sa tu lokas tvayā kṛṣṇa ! sīdamānaḥ kṛtātmanā \|\|
>
> dhṛto dhṛimatā vīra ! nighnatopadravān gavām \|\| iti \|

asyārthaḥ svarga-śabdena svarlokam ārabhyaḥ satya-loka-paryantaṁ
loka-pañcakam ucyate---

> bhūr lokaḥ kalpitaḥ padbhyāṁ bhuvar loko'sya nābhitaḥ \|
>
> svar lokaḥ kalpito mūrddhnā iti vā loka-kalpanā \|\| iti dvitīyāt \|

tasmād ūrdhvam upari brahma-lokaḥ parabrahmaṇo bhavato lokaḥ dadṛśur
brahmaṇo lokam ity uktatvāt evaṁ dvitīye mūrdhabhiḥ satya-lokastu
brahma-lokaḥ sanātanaḥ iti vyākhyātaṁ ca taiḥ brahma-loko vaikuṇṭhākhyaḥ
sanātano'pi nityo na tu sṛjya-prapañcāntarvartīty arthaḥ \| iti brahmāṇi
mūrtimanto vedāḥ ṛṣayaś ca śrī-nāradādayaḥ gaṇāś ca
śrī-garuḍa-viṣvaksenādayaḥ tair niṣevitaḥ evaṁ nityāśritānuktvā tad
gamanādhikāriṇa āha---tatra brahma-loke uamayā saha vartate iti somaḥ
śrī-śivaḥ tasya gatiḥ jyotiś caraṇābhidhānāt \[1.1.15\] iti nyāyena
jyotir brahma tad aikātmya-bhāvānāṁ jñāni-jīvan-muktānām ity arthaḥ \|
atra samāsa-praviṣṭyāpi gati-padasyākarṣa ārṣaḥ someti chāndasa eva vā
ṣaṣṭyā luk na tu tadṛśānām api sarveṣām evety āha-mahātmanāṁ mahāśayanāṁ
mokṣa-nirādaratayā bhajatāṁ śrī-sanakādi-tulyānām ity arthaḥ---

> muktānām api siddhānāṁ nārāyaṇa-parāyaṇaḥ \|
>
> sudurlabhaḥ praśāntātmā koṭiṣv api mahā-mune \|\|

ity ādau teṣv eva mahattāparyavasānāt tasya ca brahma-lokasyopari
sarvordhva-pradeśe gavaṁ loka ity arthaḥ \| taṁ śrī-golokaṁ sādhyā
asmākaṁ prāpañcika-devānāṁ prāptavya-sāyujya-mūla-rūpā
nitya-tadīya-deva-gaṇāḥ pālayanti tatra dikpālatvenāvaraṇa-rūpā vartante
te ha nākaṁ mahimānaḥ sacante yatra pūrve sādhyāḥ santi devāḥ iti śruteḥ

> tatra pūrve ye ca sādhyā viśve-devāḥ sanātanāḥ \|
>
> te ha nākaṁ mahimānaḥ sacante śubha-darśanāḥ \|\| iti \|

vaikuṇṭha-varṇane pādmottara-khaṇḍāś ca hi prasiddhau sa śrī-golokaḥ
sarva-gataḥ śrī-kṛṣṇavat sarva-prāpañcika-vastu-vyāpakaḥ ata eva mahān
bhagavad rūpa eva mahāntaṁ vibhum ātmānam iti śruteḥ \| tatra hetuḥ
mahā-kāśaḥ parama-vyomākhyaṁ brahma-viśeṣaṇa-lābhāt ākāśas tal liṅgāt
\[1.1.22\] iti nyāya-prasiddheś ca tad gataḥ brahmākāratayodayānantaraṁ
tat prāpteḥ \|

yad vā, mahākāśaḥ parama-vyomākhyo mahā-vaikuṇṭhaḥ tad gataḥ tad
ūrdhva-bhāgasthitaḥ goloka-nāmni nija-dhāmni tale ca tasya
devī-maheśa-hari-dhāmasu iti brahma-saṁhitāyāṁ tad varṇane vyutkramoktaḥ
evam uparyupari sarvoparyapi virājamāne śrī-goloke'pi tava gatiḥ
nānā-rūpeṇa vaikuṇṭhādau krīḍatas tava tatrāpi śrī-govinda-rūpeṇa krīḍā
vidyata ity arthaḥ sā kīdṛśī tapomayī anavacchinnaiśvaryamayī paramaṁ yo
mahat taapaḥ iti vat ata eva brahmādi-durvitarkatvam apy āha---yām iti
\| adhunā tasya goloka ity ākhyābājam abhivyajjayati, gatir iti \|
brāhmye brahma-loka-prāpake tapasi viṣṇu-viṣayaka-manaḥ-praṇidhāne
yuktānāṁ ratacittānāṁ prema-bhaktānām ity arthaḥ \| brahma-loko
vaikuṇṭha-lokaḥ parā prakṛtyatītā gavām iti mocayan vraja-gavāṁ
dina-tāpam ity uktānusāreṇa gokula-vāsi-mātrāṇāṁ svataḥ tad bhāvānāṁ ca
sādhanavaśenety arthaḥ \| ata eva tad bhāvasyāsulabhatvāt durārohā dhṛto
rakṣitaḥ śrī-govardhanoddharaṇeneti atrārthāntare sapta-lokatā cet tarhi
svargād evoddhvaṁ satya-loko na bhavati mahar lokādi-byāvadhānāt tathā
soma-gatir ity-ādikaṁ na sambhavati dhruva-lokādhas tād eva tad gateḥ
avara-sādhyagaṇānāṁ tucchatvāt satya-loka-pālane'py anarhāt tathā
prākṛta-golokasya sarva-gatatvaṁ cāsambhāvyam ata eva tatrāpi tava gatir
ity api-śabdo vismaye prayuktaḥ yāṁ na vidma ity-ādikaṁ ca tasmāt
prākṛtatād anya evāsau golokaḥ ya eva pūtanā-mokṣādau nirūpitaḥ ya eva
ca prāpañcika-jīva-kṛpayā vṛndāvanādi-rūpeṇa prapañce\'py abhivyaktaḥ
sadā virājate sa tu lokas tvayā vīra ! nighnatopadravān gavāṁ dhṛta ity
abhedenoktatvāt bhagavad vad acintya-śaktimayatvena tasyaikasyāpy
ekatrāpy anantadhā prakāśa-sāmarthyāc ca yoga-māyā-vibhūti-varṇane
yugapat prātar ādi-nānā-samayādi-varṇanamayatvena tathaiva dvārakāyā api
darśitam iti golokasyorddhva-lokoparitanatvaṁ ca mahima-dṛṣṭy
apekṣayāvirbhāvāt vastutas tu sahi sarvatata ity evoktam ato vārāhe\'py
asyām eva vṛndāṭavyāṁ prāpañcikendriya-mātrais tad vastu-mātraiś
cāspṛṣṭā nitya-siddhāḥ pṛthi-vyāpy ajñātāḥ kadambādayo varṇyante,
yathā---

> tatrāpi mahad āścaryaṁ paśyante paṇḍitā narāḥ \|
>
> kāliya-hrada-pūrveṇa kadambo mahito drumaḥ \|\|
>
> śata-śākhaṁ viśālākṣi ! puṇyaṁ surabhi-gandhi ca \|
>
> sa ca dvādaśa-māsāni manojñaḥ sukha-śītalaḥ \|\|
>
> puṣpāyati viśālākṣi ! prabhāsanto diśo daśa \|\| iti \|

śata-śakham iti dviguḥ tad yatra vartate ity arthaḥ \| prabhāsantaḥ
prabhāsayan ity arthaḥ \| tatraiva brahma-kuṇḍala-māhātmye---

> tatrāścaryaṁ pravakṣyāmi tac chṛṇu tvaṁ vasundhare ! \|
>
> labhante manujāṁ siddhiṁ mama karmaparāyaṇāḥ \|\|
>
> tasya tatrottare pārśve'śoka-vṛkṣaḥ sita-prabhaḥ \|
>
> vaiśākhasya tu māsasya śukla-pakṣasya dvādaśī \|
>
> sa puṣpati ca madhyāhne mama bhakta-sukhāvahaḥ \|
>
> na kaścid api jānāti vinā bhāgavataṁ śucim \|\| ity-ādi \|

ādi-vārāhe ca\|

> kṛṣṇa-krīḍā setu-vandhaṁ mahā-pātaka-nāśanam \|
>
> balabhīṁ tatra krīḍārthaṁ kṛtvā devo gadhādharaḥ \|\|
>
> gopakaiḥ sahitas tatra kṣaṇam ekaṁ dine dine \|
>
> tatraiva ramaṇārthaṁ hi nitya-kālaṁ sa gacchati \|\| iti \|

tatraiva goloka eva nivasaty akhilātma-bhūtaḥ iti niyamaḥ śrūyate \|
skāndhe mathurā-māhātmye---

> tato vṛndāvanaṁ puṇyaṁ vṛndā-devī-samāśritam \|
>
> hariṇādhiṣṭhitaṁ tac ca brahma-rudrādi-sevitam \|\|

iti ca śrūte \| bṛhad gautamīye ca śrī-kṛṣṇa-vākyam---

> idaṁ vṛndāvanaṁ ramyaṁ mama dhāmaiva kevalam \|
>
> atra me paśavaḥ pakṣi-mṛgāḥ kīṭā narāmarāḥ \|\|
>
> ye vasanti mamādhiṣṭhe mṛtā yānti mamālayam \|
>
> atra yā gopa-kanyāś ca nivasanti mamālaye \|\|
>
> yoginyastā mayā nityaṁ mama sevāparāyaṇa \|
>
> pañca yojanam evāsti vanaṁ deha-rūpakam \|
>
> kālindīyaṁ suṣumṇākhyā paramāmṛtavāhinī \|\|
>
> atra devāś ca bhūtāni vartane sūkṣma-rūpataḥ \|
>
> sarva-devamayaś cāhaṁ na tyajāmi vanaṁ kvacit \|\|
>
> āvibhāvas tirobhāvo bhaven me'tra yuge yuge \|
>
> tejomayam idaṁ ramyam adṛśyaṁ carma-cakṣuṣā \|\| iti \|

tasmāt sadā prakṛtāvanābhivyakte śrī-vṛndāvanasyaivāsya prakāśa-viśeṣe
golokākhye yo nityaṁ tair eva nitya-parikaraiḥ saha viharati, sa eva
śrī-kṛṣṇaḥ prāpañcika-nija-bhakta-kṛpayā prakṛtāv abhivyaktesmiṁs tat
prakāśe tair eva sa kadācit vyaktī bhavati tasya tat parikaratva-niyamaś
ca tat parikaratvenaivopāsanā-śastrādi darśanāt evaṁ
ṣoḍaśa-sahasra-vivāhe śrī-vasudevādivad yadā te
prapañcābhivyakta-prakāśe prakāśāntareṇa vyaktī-bhavanti tadā
līlā-rasa-poṣāya līlā-śaktir eva prema-vaivaśyādi-dvārā tatra tatra
prakāśe pṛthag abhimānaṁ parasmparam ananusandhānaṁ ca sampādayati yato
nitya-siddham api taṁ nija-vaibhavādikaṁ tadā te nānusandadhire tad evam
atraiva sthitasyaiva śrī-vṛndāvanasya prakāśa-viśeṣa śrī-golokaṁ
darśayāmāsa prakāśa-bhede kandarpyajetṛtve iti jīvānāṁ kāma-nivṛtty
arthaḥ \| na tān vinā nānyāṁśāntaraṅa-parikarān darśayamāsa chandasāṁ tu
bahiraṅgatvam eva vandi-jana-sādharmyāt chandobhiḥ stuter darśanaṁ cedaṁ
prāmāṇyārtham eveti sarvaṁ śāntam \|\|17\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ (116): nandādaya** iti
kartr-antarā-nirdeśāc **chandobhir** eva mūrtaiḥ kartṛbhiḥ \|
tad-abhijñāpanārthaṁ taj-janmādi-līlayā **stūyamānam** \| antaraṅgāḥ
parikarās tu pūrva-darśita-rītyā go-gopādaya eva \| ata eva kṛṣṇaṁ yathā
dadṛśus tathā tat-parikarāntarāṇāṁ darśanānuktes tatra ka eva tatra
parikarā ity abhivyajyate \| ta eva ca
pūrva-darśita-mṛtyu-sañjayādi-tantra-hari-vaṁśādi-vacanānusāreṇa
prakaṭāprakaṭa-prakāśa-gatatayā dvidhā-bhūtāḥ sampraty
aprakaṭa-prakāśa-praveśe saty eka-rūpā eva jātā iti na pṛthag-dṛṣṭāḥ \|

yadā tat-prakāśa-bhedo bhavati, tadā tat-tal-līlā-rasa-poṣāya teṣu
prakāśeṣu tat-tal-līlā-śaktir evābhimāna-bhedaṁ parasparam
ananusandhānaṁ ca prāyaḥ sampādayatīti gamyate \| udāhariṣyate cāgre \|

ata evoktaṁ **na veda svāṁ gatiṁ bhraman** iti \| tathā ca sati idānīṁ
śrī-vraja-vāsināṁ kathañcij jātayā tādṛśecchayā tebhyas teṣām eva
tādṛśa-loka-prakāśa-viśeṣādikaṁ darśitam iti gamyate \| na ca
prakāśāntaram asambhāvanīyam \| parameśvaratvena tac ca
śrī-vigraha-parikara-dhāma-līlādīnāṁ yugapad ekatrāpy
ananta-vidha-vaibhava-prakāśa-śīlatvāt \|

atra svāṁ gatim iti tadīyatā-nirdeśo **gopānāṁ svaṁ lokam** iti
ṣaṣṭhī-sva-śabdayor nirdeśaḥ \| kṛṣṇam iti sākṣāt tan-nirdeśaś ca
vaikuṇṭhāntaraṁ vyavacchidya śrī-golokam eva pratipādayati \| ata eva
teṣāṁ tad-darśanāt **paramānanda-nirvṛtatvaṁ suvismitatvam** api yuktam
uktam, tasyaiva pūrṇatvāt \| tathā teṣāṁ putrādi-rūpeṇodayāc ca \| tad
evam ukto'rthaḥ samañjasa eva \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : vaikuṇṭhaṁ** dṛṣṭavān \|
**chandobhiḥ** śrī-gopāla-tapany-ādibhiḥ \|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat punar viśiṣya
vadati---nandādaya ity-ādi \| taṁ nārāyaṇa-lokam, tatraiva chandobhiḥ
stūyamānaṁ nārāyaṇa-rūpa-grahītāraṁ śrī-kṛṣṇaṁ dṛṣṭvā suvismitā vabhūvuḥ
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taṁ vaikuṇṭha-lokaṁ
dṛṣṭvā tu paramānanda-nirvṛtāḥ \| vaikuṇṭhīya-goloka-stha-vṛndāvanasya
vṛndāvana-sādharmya-darśanād iti bhāvaḥ \| yathā hi koṭīśvarāḥ kadācin
naṣṭa-sarva-dhanāḥ santo daivāt kvacid dṛṣṭa-svadhana-cihnāḥ
paramānanda-nirvṛtā bacante, tathety arthaḥ \| tataś
cāsmat-prāṇa-koṭi-nirmañchanīya-mukhāravinda-prasveda-binduḥ kṛṣṇaḥ
kveti tad-anveṣaṇānusandhānavattve sati taṁ ca dadṛśur ity āha---kṛṣṇaṁ
tatratyaiś chandobhir mūrtimadbhiḥ stūyamānaṁ dṛṣṭvā **suvismitāḥ** \|
haṁho kvāgacchāmas tāvad ete jyotirmayāḥ stāvakā atra vṛndāvane
svalpa-paricīyamānāḥ praṣṭum asmābhir aśakyāḥ ke ? tan-madhya-vartī
kṛṣṇaś cāyam asmān anekān pitrādīn dṛṣṭvāpi bālya-vilāsaṁ prapañcayan na
sannidhatte, nāpi bhujābhyāṁ naḥ kaṇṭhaṁ dhatte, vayam api sannidhātum
enam utsaṅgam ārohayituṁ ca saṅkucāmaḥ \| kim anenādya
kṣut-pipāsā-vaiklavyaṁ vismṛtam \| mātāsya katham enam abhojayantī
jīviṣyatīty evaṁ-vidhān vismayān dadhānās te līlā-śakti-preritayā
yogamāyayaiva punar vṛndāvanam āninyire iti śeṣaḥ \|

etat-prakaraṇasyāyam evārthaḥ, śrīmat-prabhu-varai rūpa-gosvāmi-caraṇaiḥ
stavamālāyām upaślokitaḥ \| sa ca śloko, yathā---

> loko ramyaḥ ko'pi vṛndāṭavīto
>
> nāsti kvāpīty añjasā bandhu-vargaṁ \|
>
> vaikuṇṭhaṁ yaḥ suṣṭhu sandarśya bhūyo
>
> goṣṭhaṁ ninye pātu sa tvāṁ mukundaḥ \|\| iti \|\|

iti sārārtha-darśinyāṁ harṣiṇyāṁ bhakta-cetasām

aṣṭāviṁśo 'pi daśame saṅgataḥ saṅgataḥ satām

idānīṁ te\'py avatīrṇā ity atīta-kāla-viśeṣaḥ, ato mahā-kāruṇikatvaṁ
pūrvoktaṁ yat tad eva sphuṭīkṛtam, asya darśanaṁ tu brahma-sākṣātkārād
api paramānandakaram iti kṛtvā tathā kṛtam \|\| \[15śa-ślo\] \|\|18\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe pūrvārdhe

aṣṭāviṁśo'dhyāyaḥ \|\|

\|\| 10.28 \|\|

[^1]: rūpiṇoḥ

[^2]: tatrāpi

[^3]: maṇḍapa- (kaiścid dhṛtaṁ pāṭhāntaram)

[^4]: reṇu-

[^5]: nava-śaspaṁ

[^6]: śrī-prabhāveṇa

[^7]: yato

[^8]: viśeṣaṁ

[^9]: tatrārohanti

[^10]: ye hi

[^11]: aśakto vahane tasya saṁrambhād dānavottamaḥ \|\|

[^12]: dūraṁ nipatitāḥ

[^13]: muṣṭinaiva

[^14]: sneha-viśeṣānubhāvena

[^15]: taṁ

[^16]: taṁ

[^17]: vaṁśīdhara appears to have two more verses here. this is his
    comment: tayoḥ rāma-kṛsṇayoḥ \| tat śloke vakṣyamāṇam \|\|17\|\| tat
    pralamba-vadhādi \|\*\| vayaṁ kṛṣṇāgamārūḍhā ity eva hṛṣyatām \|
    svaiśvaryam nija-vaibhavam \|\*\|\|18\|\|

[^18]: ksud-bhayādinā

[^19]: sarvajñatvādi

[^20]: nāsikānāṁ

[^21]: sarvathā siddhipadam iti

[^22]: dhāraṇākāṅkṣāyām

[^23]: hetutā

[^24]: prāvṛṣā

[^25]: geyatānaratāv ubhau

[^26]: māyura-sragdharau kvacit

[^27]: ekānti-lakṣaṇe

[^28]: vṛṣṭyabhāvenāpta

[^29]: kṣaraṇāt

[^30]: vṛṣṭyabhāvenāpta

[^31]: kṣaraṇāt

[^32]: dvārabhūtaiḥ

[^33]: gamanādi

[^34]: māhātmāvijñebhya

[^35]: phalair anugā

[^36]: upāhṛṣyan

[^37]: sūryeṇa kumudaṁ vinā

[^38]: nirbhayo loko

[^39]: āsan

[^40]: naṭa-nara- iti nara-vara iti vā kecit \|

[^41]: barhā-piccho vana-cara-vapuḥ karṇayoḥ karṇikāraḥ,

    savye bāhau nihita-vadanaḥ sañjam anyatra haste \|

    bhrū-vinyāsāṅgulibhī raṇayan gāpayan gopa-vṛndān,

    bhūta-grāmaṁ tarhi ramayan brahma gandharvam eva \|\|

    ayaṁ śloko'dhikaḥ vīra-rāghava-saṁskaraṇe.

[^42]: abhirebhire

[^43]: tadīyatvād upacāreṇa

[^44]: mūḍha-gatayo\'pi

[^45]: virutam iti śrījīvasya pāṭhaḥ \| venu-riphitaṁ

[^46]: veṣam iti kvacit pāṭhaḥ \|

[^47]: vivikta

[^48]: veṣam iti kvacit pāṭhaḥ \|

[^49]: vivikta

[^50]: ārajyante

[^51]: bhagavad-bhaktākhya-munitvotprekṣayā

[^52]: vivṛtya

[^53]: See also verse 22.

[^54]: This is probably an error for "bravāṇīty" as in the other
    commentaries. *karavāṇi* would be metrically incorrect.

[^55]: sahaiveti \|

[^56]: dr̥ṣṭvā iti śrīnāthaḥ, dvitīyā toṣaṇī, viśvanāthaḥ, baladevaḥ

[^57]: bālāḥ iti śrīnāthaḥ

[^58]: iyam ekaṁ (Shastri edition. Appears wrong to me).

[^59]: prekṣyā or prekṣyāvrīḍitā.

[^60]: *śyāma*.

[^61]: This line is not found in all editions, but is discussed in all
    the Gaudiya commentaries.

[^62]: parasparā in the text, but this seems more correct.

[^63]: The text has *āhatāḥ*, but Bṛhat-krama-sandarbha generally
    follows Śrīnātha, so ahatāḥ is more probable.

[^64]: 'dho. This is Sridhar's reading.

[^65]: These verses are found only in Virarāghavācārya's version of the
    Bhagavatam. There is a third verse not noted by Vaṁśīdhara, without
    which the other two make little sense---

    > tasmād ubhābhyāṁ pāṇibhyāṁ praṇamet svāminaṁ naraḥ \|
    >
    > tathā ca yūyaṁ kuruta tan me priyataraṁ bhavet \|\|

[^66]: This verse is quoted in *Hari-bhakti-vilāsa* at 8.389. It is
    there credited to Viṣṇu-smṛti.

[^67]: The reading nāgarājanocita seems incorrect.

[^68]: neṣyate

[^69]: kartṛ (?)

[^70]: Sanatan seems to be saying that the commentary to this verse is
    given in the following because this verse should be read after that.
    A little odd.

[^71]: tasyām aikāntikatvāt (?)

[^72]: 5.18.19-21 draṣṭavyaḥ \|

[^73]: saṁśramāḥ iti svāmi-sammata-pāṭhaḥ \| sambhramo'tra āvegārthe iti
    rasāmṛte 2.4.65 padyaṁ draṣṭavyam \|

[^74]: tad etat preyaḥ putrāt preyo vittāt preyo\'nyasmāt sarvasmād
    antarataram yad ayam ātmā \[br̥.ā.u. 1.4.8\]

[^75]: tad yāta sādhvyo yajanam

[^76]: dāsa-bhūto harer eva nānyasyaiva kadācana \|\| iti
    paramātma-sandarbha 19-anucchedo draṣṭavyaḥ \|

[^77]: vara-

[^78]: ma.bhā. 12.262

    kaṣāya-paktiḥ karmāṇi jñānaṁ tu paramā gatiḥ \|

    kaṣāye karmabhiḥ pakve tato jñānaṁ pravartate \|\|

[^79]: haniṣye

[^80]: śuci-smitāḥ iti kvacit pāṭhaḥ.

[^81]: varṣānilaiḥ

[^82]: saṁsthitau

[^83]: prasādāpravṛtteḥ

[^84]: śrī-bhagavad vākyāt

[^85]: ṛṣi-devādīndratva-siddhyā

[^86]: After jana iti... From ka, kha, gha, ca only.

[^87]: parama- not in ca, cha, Y.

[^88]: kvāhaṁ rajaḥ-prabhava īśa tamo-'dhike 'smin

    jātaḥ suretara-kule kva tavānukampā \|

    na brahmaṇo na tu bhavasya na vai ramāyā

    yan me 'rpitaḥ śirasi padma-karaḥ prasādaḥ \|\|

[^89]: ity-ādibhir bahu-varṇita- (cha, ja, Y)

[^90]: prākaṭya-viśeṣeṇa

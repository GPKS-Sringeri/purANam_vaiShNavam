+++
title = "18-28"

+++



\।\। श्री-श्री-गुरु-गौराङ्गौ जयताम् \।\।





(१०.१८)



### प्रलम्बासुर-वधः \।

**\।\। १०.१८.१ \।\।**

**श्री-शुक उवाच---**

**अथ कृष्णः परिवृतो ज्ञातिभिर् मुदितात्मभिः \।**

**अनुगीयमानो न्यविशद् व्रजं गोकुल-मण्डितम् \।\।**

**श्रीधर-स्वामी (भावार्थ-दीपिका) :**

विमोहन्[अहि]{।मर्क्}-दण्डेन ततः स्वान् शरणागतान् \।

गोपान् अपाद् अनन्तोऽसाव् अनन्त-वन-वह्नितः \।\।

अष्टादशे ततो ग्रीष्मे वसन्त-गुण-लक्षिते \।

अघातयद् बलेनालं प्रलम्बं लीलया हरिः \।\।

कृत्वा नृत्यं फणाग्रेषु कालियस्य स-कौतुकम् \।

बलं प्रलम्ब-तुङ्गांसम् आरोहयद् अरातिहा \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः सप्त-दशानन्तरम्
\।\*\। *स-कौतुकं* साश्चार्यम् \।\*\। अथ दावाग्नि-पानोत्तरम् \।
**ज्ञातिभिः** गोपैः \। केचिद् इदं श्लोकं पूर्वाध्यायान्ते पठन्ति
\।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**
*अष्टाविंशोनविंशाध्याय-द्वये च टीका नास्ति \।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अथ** तद्-रात्र्य्-अनन्तरं
प्रातर् गोचारण-क्रमेण, अपराह्ने वा, अन्यथा गोभिः सह तेषां सर्वेषां
व्रजागमनासम्भवः \। ततश् च श्री-यशोदादिभिर् आदौ त्वरया गृहं
गत्वान्नादिकं प्रेषितम् इति ज्ञेयम् \। **परितो वृतः** स्नेहातिरेकेण
सर्वत आवरणतया वेष्टितो\ऽ**नुगीयमानश्** च, **गोकुल-मण्डितम्** इति
प्राक् गवां प्रवेशात्, क्रिया-विशेषणं वा \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अथ** प्रातः **ज्ञातिभिर्** इति
तदापि तद्-भाव-माधुर्यापरित्यागो दर्शितः **परितो वृतः**
स्नेहातिरेकेण सर्वत आवरणतया वेष्टितोऽ**नुगीयमानश्** च \।
**गोकुल-मण्डितम्** इति प्राक् गवां प्रवेशात्, क्रिया-विशेषणं वा \।
प्रातर् एव गो-प्रवेशनं तद्-उपद्रव-स्फोरकत्वेन दव-दग्धत्वेन च
तत्-प्रवेशं त्यक्त्वा क्रोश-मात्र-स्थितस्य व्रजस्य परतश्
चारणेच्छयेति ज्ञेयं \।
तादृश-कु-समय-गत-तद्-यात्रा-परिवर्तनेच्छयेति वा \। विशेषतस् तु
कारणं मनुष्या इव पशवोऽपि तं व्रजं प्रविशन्तं त्यक्तुं नाशक्नुवन्न्
इति \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अथ** प्रातर् **गोकुलेन**
गो-समूहेन **मण्डितं** यथा स्यात् \।\।१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

ग्रीष्म-र्तु-वर्णनं केलौ कृष्णः श्रीदाम-वाड् अभूत् \।

रामः प्रलम्बम् आरुह्याहन्न् इत्य् अष्टादशे कथा \।\।

**अथ** प्रातः \।\।१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**

अष्टादशेऽवहत् कृष्णः श्रीदामनं जितः प्रभुः \।

बलः प्रलम्बम् आरुह्य मुष्टिना तम् अमारयत् \।\।

**अथ** प्रभाते सति **गो-कुल-मण्डितम्** इति प्राग् गवां प्रवेशात्,
प्रातर् एव गो-प्रवेशनं कु-समय-यात्रा-परिवर्तनेच्छयेति ज्ञेयम्
\।\।१\।\।

**\॥।**

**\।\। १०.१८.२ \।\।**

व्रजे विक्रीडतोर् एवं गोपाल-च्छद्म-मायया[^१] \।

[^१]: रूपिणोः


ग्रीष्मो नाम र्तुर् अभवन् नातिप्रेयान् शरीरिणाम् \।\।

**श्रीधर-स्वामी (भावार्थ-दीपिका) : गोपाल-च्छद्म-माया** गो-पालनम्
एव च्छद्म यस्यां, तया मायया \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : शरीरिणाम्** देहि-मात्रस्येत्य्
अर्थः \। **नातिप्रेयान्** अभितस् ताप-जनकत्वत् \। **गो-पालनं
छद्म** वन-गमननाय मिषं यस्यां, तथा-भूता या **माया**
प्रच्छन्न-कामना-मयी जन-वञ्चना, तया **विक्रीडतो** व्रज-बालाभिः
सह विहरतोर् इति बलदेवस्यापि पृथक् कान्ता गोप्य आनन्द-वृन्डवने
दृष्टा मूले\ऽप्य् उपरिष्टाद् व्यक्ती-भविष्यति \। अत्र **अति**-शब्देन
जल-केल्य्-आदीनां किञ्चित् प्रियतापेक्षया ज्ञेय इति चक्रवर्ती-तोषिण्यौ
\।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गो-पालने गोपालेषु** वा
**छद्म** पुरा निजैश्वर्याच्छादनेन यत् कापट्यं, तस्य **माया**
सम्प्रति साक्षाद् आत्मैश्वर्य-प्रकटनेन मिथ्यात्वम्, तया
निज-भगवत्ता-प्रकटनेनेत्य् अर्थः \। यद् वा, गोपाल-छद्मना
गो-पालन-व्याजेन या माया स्वीयेषु कृपा, तया \। **वि**शेषेण
**क्रीडतोः** सतोः, शुचि-वनोद्भूत इत्य्-आदिना ग्रीष्म-र्तोः पूर्वम्
उद्दिष्टे\ऽप्य् उद्भवे\ऽधुना सो\ऽभवद् इति विस्तरतस् तस्य वर्णनार्थम्
अनुवादो ज्ञेयः, नाम-प्राकाश्ये \। किं वा, नाम्नैव ग्रीष्मः, न तु
गुणादिनेत्य् अर्थः \। तच् चाग्रे व्यक्तं भावि \।
**नातिप्रेयान्**---अनतिप्रियो\ऽपि तापमयत्वात्, **अति**-शब्दो
जल-केलि-स्वच्छन्द-वासादिना किञ्चित् प्रियापेक्षया, तत्र
बहुल-ग्रीष्म-वर्षादिष्व् अपि तेष्व् अधुना विशेषत एतद् वर्णनम् एषु
क्रीडा-विशेषाभिप्रायेण \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गो-पालनं छद्मति** या
**माया** तस्य छद्मता-वादिनां वञ्चनं, तया **क्रीडतोः** तान्
वञ्चयित्वा विहरतोर् इत्य् अर्थः \। यद् वा, गो-पालनम् अपि
छद्म-क्रीडान्तराभिप्राय-शालि यत्र, तादृशी या माया जन-वञ्चनं, तया
क्रीडतोर् विचित्र-क्रीडा-विचेष्टान् अपि कुर्वतो नाम-प्रकाश्ये **ग्रीष्म** इति
ग्रीष्मान्तर् **अभवद्** इत्य् अर्थः \। **नातिप्रेयान्** इत्य् **अति**-शब्दो
जल-केल्य्-आदीनां किञ्चित् प्रियतापेक्षया \।\।२\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः १४६)** : अथ गोचारणादाव् अपि
सुखित्व-गुणानुकूल्यम् एव मन्तव्यम् \। तद्-व्याजेन नाना-क्रीडा-सुखम् एव
ह्य् उपचीयते \। यथाह---**व्रज-विक्रीडतोर्** इत्य्-आदि \[द्वाभ्याम्\] \।
क्रिया-कृतस्य दुःखस्य निषेधः \। **व्रजे विक्रीडतोर्** इति \।
**छद्म** व्याजः \। **माया** वञ्चनम् \। गोपाल-व्याजेन यद् वञ्चनं,
तेन **विक्रीडतोः** \। प्रातस् तद्-व्याजेन नाना-जनान् वञ्चयित्वा व्रजाद्
वनं गत्वा स्वच्छन्दं निजाभीष्टाः क्रीडाः कुर्वतोर् इत्य् अर्थः \। सायं
व्रजावासागमने चान्या इति \। काल-कृतस्य दुःखस्य निषेधः \।\।२\।\।
**स च** इति \। अनेन देश-कृतस्य च इति ज्ञेयः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद्-दिने तत्-प्रदेशस्य दाहात्
व्रजात् परतश् चारणार्थं **गो-पालनं** छद्मेति या **माया** तस्य
छद्मता-वादिनां वञ्चनं, तया **क्रीडतोः** तान् वञ्चयित्वा विहरतोर्
इत्य् अर्थः \। तद्-गुणानां नित्य-वसन्त-सान्निध्य-कर-माहात्म्यम् इत्य्
अभिप्रेत्याह---**यत्रास्त** इति \। नित्यम् एव विहरति \।\।२-३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : गोपालनं** **छद्म**
वन-गमनाय मिषं यस्यां, तथा-भूता या **माया**
प्रच्छन्न-कामता-मयी जन-वञ्चना, तया **विक्रीडतोर्** व्रज-बालाभिः
सह विहरतोर् इति बलदेवस्यापि पृथक् कान्ता गोप्य आनन्द-वृन्दावने
दृष्टाः मूलेऽप्य् उपरिष्टाद् व्यक्तीभविष्यन्ति \।\।२-३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : गोपालम्** अपि **छद्म**
क्रीडान्तराभिप्राय-शालि यस्यां, तया **मायया** प्रच्छन्न-कामुकतया
वने **विक्रीडतोर्** व्रज-किशोरीभिः सह विहरतोर् इति बलदेवस्यापि
कान्ताः सन्तीति वासन्तिक-रासे व्यक्तीभावि \। **नातिप्रेयान्** इति
जल-केल्य्-आदिना किञ्चित् प्रियात्वाद् **अति-**शब्दः \।\।२\।\।

**\॥।**

**\।\। १०.१८.३ \।\।**

स च वृन्दावन-गुणैर् वसन्त इव लक्षितः \।

यत्रास्ते भगवान् साक्षाद् रामेण सह केशवः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स च** ग्रीष्मः \। **यत्र**
वृन्दावने \।\।३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : च** अपि, **सो**\ऽपि \। कश्
च, अश् च, ईशश् च **केशाः** ब्रह्म-विष्णु-रुद्राः, तान् वयते स्वत
आविर्भावयतीति, केशौ ब्रह्म-रुद्रौ वा सेवकतया यस्य स्तः, स
**केशवः** श्री-कृष्णः \। अत एव **भगवान्**
निजाशेषैश्वर्य-प्रकटन-पर इत्य् अर्थः \। यद् वा---

> यस्मात् त्वयैष दुष्टात्मा हतः केशी जनार्दनः \।
>
> तस्मात् केशव-नामा त्वं लोके गेयो भविष्यसि \।\। \[वि।पु। ५.१६.२३\]

इति श्री-विष्णु-पुराणोक्त-निरुक्त्या केशि-सूदनः श्री-कृष्ण एव \। अत एव
भगवान् श्री-वृन्दावनाविष्कृत-मधुरैश्वर्यः \। तत्र च **साक्षात्**
प्रकट एव स्वयं **यत्र** वृन्दावने **आस्ते**, तथापि[^२] बहुधा तं
रमयतीति **रामः**, तेन सहेति साहाय्य-सम्पत्त्या
विचित्र-क्रीडापताभिप्रेता \।\।३\।\।

[^२]: तत्रापि


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : स च** सोऽपि तद्-गुणानां
नित्य-वसन्त-सान्निध्य-करत्वं कियद् वा, माहात्म्यम् ? इत्य्
अभिप्रेत्याह---**यत्र** इति \।

> यस्मात् त्वयैष दुष्टात्मा हतः केशी जनार्दन !
>
> तस्मात् केशव-नामा त्वं लोके गेयो भविष्यसि \।\। \[वि।पु। ५.१६.२३\]

इति श्री-विष्णु-पुराणोक्त-रीत्या **केशवो**ऽत्र श्री-कृष्ण एव \। अत एव
**भगवान्** परिपूर्ण-सर्व-भग **आस्ते** \। नित्यम् एव विहरति
वर्तमान-प्रयोगस् तु श्री-शुकस्य स्व-स्फूर्त्य्-अनुसारेण \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *पूर्व-श्लोक-टीका द्रष्टव्या।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी):** *न व्याख्यातम्***।**

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : स च** सोऽपि तद्-गुणानां
नित्य-वसन्त-सान्निध्य-करत्वं कियद् वा, माहात्म्यम् ? इति
भावेनाह---**यत्र** इति \।\।३\।\।

**\॥।**

**\।\। १०.१८.४ \।\।**

यत्र निर्झर-निर्ह्राद- निवृत्त-स्वन-झिल्लिकम् \।

शश्वत् तच्-छीकरर्जीष- द्रुम-मण्डल[^३]-मण्डितम् \।\।

[^३]: मण्डप- (कैश्चिद् धृतं पाठान्तरम्)


**श्रीधर-स्वामी (भावार्थ-दीपिका) :** वसन्त-साम्यम् आह चतुर्भिः \।
**यत्र** ग्रीष्मेऽपि **निर्झराणां निर्ह्रादेन** घोषेण
**निवृत्त-स्वनाश्** छन्न-ध्वनयो **झिल्लिकाः**
कठोर-ध्वनि-सूक्ष्म-कीटा यस्मिंस् तथा-भूतं वृन्दावनं भवति \।
किं च, **शश्वत्** तेषां निर्झराणां **शीकरैर्** अम्बु-कणैर् **ऋजीषाः**
स्निग्धा ये **द्रुमास्** तेषां **मण्डलैर् मण्डितम्** \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पाठान्तरे **मण्डपैर्**
जन-स्थिति-योग्य-स्थलैः, मण्डपोऽस्त्री जनाश्रयः इत्य् अमरः \।\।४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं वृन्दावन-ग्रीष्मेषु
हेतुर् उक्तः \। किं वा, **यत्र** येभ्यो हेतुभ्यः, यत्रेति तैर्
व्याख्यातम् \। यद् वा, **यत्र** वृन्दावने सामान्येन सर्वम् एव स्थाने
तादृशं भवति \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यत्रेति पञ्चकं, तद् वनम्
अविशद् इति पञ्चमेनान्वयात् \। तथापि पृथग् अङ्कयिष्यते वैशद्याय \।
**यत्र** वृन्दावने सामान्येन सर्वम् एव स्थानं निझरेत्य्-आदि-लक्षणं
**शश्वद्** इत्य्-आदि-लक्षणं च \। यद् वा, **निर्झर-निर्ह्रादेन**
वर्षा-भ्रम-जनकेन **निवृत्त-स्वना** ये **झिल्लयः,** तैः कं
सुख-दुःखाभाव इति यावत्, तादृश-**द्रुम-मण्डलैर् मण्डनं** च
यत्र भवति, भावे निष्ठा \। अत्र टीकायां तेषाम् इति षष्ठी-निर्देशान्
मण्डलैर् इत्य् एव बुद्ध्यते \। मण्डपैर् इति पाठे तु कथञ्चिद् एव सा
योज्या \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत्र वृन्दावने, तद् वृन्दावनम्
अविशद् इति पञ्चभिर् अन्वयः \।\।४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वसन्त-साम्यम् आह
चतुर्भिः \। **यत्र** वृन्दावने ग्रीष्मेऽपि **निर्झराणांनिह्रादेन**
घोषेण **निवृत्त-स्वना** आच्छन्न-ध्वनयो **झिल्लिकाः**
कठोर-भाषि-सूक्ष्म-कीटा यस्मिन् तथा-भूतं स्थलं भवतीति शेषः \।
**शश्वत्** तेषां शीकरैर् अम्बु-कणै **ऋजिषाः** स्निग्धा ये **द्रुमास्**
तेषां **मण्डलैर् मण्डितम्** \।\।४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** वसन्त-साम्यम्
आह---यत्रेति चतुर्भिः \। **यत्र** वृन्दावने गिरि-**निर्झराणां
निर्ह्रादेन** शब्देन निवृत्त-स्वनाः वर्षा-भ्रमेण तूष्णीम्भूत-झिल्लिकाः
यत्र तादृशं स्थलं भवतीति शेषः \। कठोर-भाषि-सूक्ष्म-कीटा
झिल्ल्यः कथन्ते \। वृन्दावने खलु गिरिजाद् अन्येऽपि हरि-क्रीडा-हेतवो
लघु-बृहद्-वपुषो रत्न-गिरयः सन्तीति बोध्यम् \। **शश्वत्** सदा
तेषां निर्झराणां **शीकरैर्** अम्बु-कणैः **ऋजीषाणां** स्निग्धानां
**द्रुमाणां मण्डलैर् मण्डितम्** \।\।४\।\।

**\॥।**

**\।\। १०.१८.५ \।\।**

सरित्-सरः-प्रस्रवणोर्मि-वायुना

कह्लार-कुञ्जोत्पल-वेणु[^४]-हारिणा \।

[^४]: रेणु-


न विद्यते यत्र वनौकसां दवो

निदाघ-वह्न्य्-अर्क-भवो\ऽतिशाद्वले \।\।

**श्रीधर-स्वामी (भावार्थ-दीपिका) : यत्र** ग्रीष्ंए वने वा \।
**निदाघो** ग्रीष्मः, तेन तत्-कालीन-**वह्न्य्-अर्काभ्यां** च भवति यो
**दवस्** तापः \। **अति-शाद्वले**ऽति-हरित-तृणाकीर्णे \। यद् वा,
अतिक्रान्त-शाद्वलेऽपि स्थाने \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सरित्-सरसां प्रस्रवणेषु**
ये **ऊर्मयस्** तरङ्गाः, तत्-सम्बन्धिना **वायुना**, भङ्गस् तरङ्ग
ऊर्मिर् वा वीचिः इत्य् अमरः \। बहु-**शाद्वले** तु सर्वत्रैव तापाभावः
\। तत्र किं वृन्दावनाधिक्यम् ? इत्य् अरुच्याह---*यद् वा,* इति \।
*अतिक्रान्त-शाद्वले* शाद्वल-शून्ये \।\।५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** तद् वनम् अविशद् इति
पञ्चभिर् अन्वयः \। **सरिद्** इत्य्-आदिना **वायोः** सुशैत्यादिकम् उक्तम्,
अयम् एको **दवा**भावे हेतुः, **अतिशाद्वल** इत्य् अन्वयः \। तथा च
श्री-विष्णु-पुराणे---

> ततस् तत्राति-रूक्षे\ऽपि धर्म-काले द्विजोत्तम \।
>
> प्रावृट्-काल इवोद्भूतं नवं शस्यं[^५] समन्ततः
> \।\।\[वि।पु।५.६.३०\] \।\। इति \।\।५\।\।

[^५]: नव-शस्पं


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : यत्र** च वृन्दावने **सरिद्**
इत्य्-आदिना **वायोः** सुशैत्यादिकम् उक्तं, अयम् एको **दवा**भावे हेतुः
**अतिशाद्वल** इत्य् अन्वयः \। तथा च श्री-विष्णु-पुराणे---

> ततस् तत्राति-रूक्षेऽपि धर्म-काले द्विजोत्तम ! \।
>
> प्रावृट्-काल इवोद्भूतं नव-शष्पं समन्ततः \।\। \[वि।पु। ५.६.२९\]
> इति \।

शाद्वल इति द-कार-मध्य एव पाठः, न ड-शाड्वलज् इति स्मृतेः
\।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : ऊर्मिभिर्** इति निमित्तम् \।\।५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सरिद्**-आदीनाम् **ऊर्मयो**
यतस् तेनेति शैत्यम् \। **कह्लारादीनां** रेणून् हर्तुं
निःशब्दत्वेनालक्ष्यतया चोरयितुं शीलं यस्येति सौगन्ध्य-मान्द्ये \।
**दवस्** तापः \। अन्यत्र **निदाघो दावानल**-भवस् तापो भवति \।
सोऽत्र नास्तीत्य् आह---**अतिशाद्वले** अतिकोमल-हरित-तृणाकीर्णे \।\।५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : सरिद्**-आदीनाम् **ऊर्मयो**
यस्मात् तेन **वायुने**ति शैत्यं **कह्लारादीनां** रेणुन् परागान् हर्तुं
निःशब्दतया चोरयितुं शीलं यस्य, तेनेति सौगन्ध्य-मान्द्यो **दवस्**
तापः \। अन्यत्र **निदाघे दावाग्नि**-तापः स्यात्, सोऽत्र नेत्य्
आह---**अतिशाद्वले** अति-कोमल-हरित-तृण-पूर्णे इत्य् अर्थः \।\।५\।\।

**\॥।**

**\।\। १०.१८.६ \।\।**

**अगाध-तोय-ह्रदिनी-तटोर्मिभिर्**

**द्रवत्-पुरीष्याः पुलिनैः समन्ततः \।**

**न यत्र चण्डांशु-करा विषोल्बणा**

**भुवो रसं शाद्वलितं च गृह्णते \।\।**

**श्रीधर-स्वामी (भावार्थ-दीपिका) :** ननु शाद्वलम् एव कुतस्त्यं ?
तत्राह---**अगाध-**इति \। **अगाधानि तोयानि** यासां तासां
**ह्रदिनीनां** **तट**-स्पर्शिभिर् **ऊर्मिभिः** **पुलिनैः** सह
**द्रवत्-पुरीषं** पङ्को यस्याः, तस्या **भुवः रसं** **शाद्वलितं**
शाद्वल-रूपतां च **विषवद् उल्बणा** अपि \[**चण्डांशु-कराः**\]
सूर्य-रश्मयो **न गृह्णते** न हरन्ति \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शाद्वलत्वे
शङ्कते---*नन्व्* इति \। *कुतस्त्यम्* कुतो जातम् ? *तत्र* आक्षेपे \।
**अगाधानि** गम्भीराणि **ह्रदिनीनां** नदीनाम्, तटिनी ह्रादिनी नदी इत्य्
अमरः \। **ऊर्मिभिस्** *सहितैः* **पुलिनैस्**
तात्कालीन-जलोत्थित-स्थलैः \। तोयोत्थितं तत् पुलिनम् इत्य् अमरः \।
*द्रवत्* किञ्चिच् चलनवद् आर्द्रम् पुरीषं मल-पङ्कयोः इति शाश्वतः \।
**उल्बणाश् चण्डाः** उल्बणं भयदे चण्डे संवृते पुं-नपुंसकम् इति
धरणिः \। **यत्र** वृन्डवने \। **शाद्वलितम्** इत्य्
आचारर्थ-क्विब्-अन्ताद् भावे निष्ठेति रूप-गोस्वामि-जीव-गोस्वामिनौ \।
विश्वनाथस् तु---शाद्वल-युक्तीकृतम् विन्मतोर् लुक् इति मतुपो लुग् इत्य् आह
\।\।६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कुतः ? तद्
आह---अगाधेति \। **अगाध-तोय**त्वेन सदैव **ऊर्मीणाम्** उद्भवः
स्थौल्यं च सूचितम्, **द्रवत्** इतस् ततः प्रसरत्, **पुरीषम्** इव
पुरीषः पङ्कः \। किं वा, **द्रवत्** सद्-आर्द्रं **पुरीषं** मृद् यस्यास्
तस्याः \। ईदन्तत्वम् आर्षम् \। **समन्ततो** वर्तमानैः **पुलिनैश्** च
हेतुभिः, सहार्थे वा, तैः सहिताया **भुवस्** तस्यास् तेषां चेत्य् अर्थः
\। यद् वा, समन्तत इत्य् अस्य परेणान्वयः, यत्र सर्वत्रापीत्य् अर्थः,
**ह्रदिनीनां** बाहुल्यात् \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कुतः ? तद्
आह---अगाध**-**इति \। **अगाध-तोय**त्वेन सदा **ऊर्मीणाम्** उद्भवः
लौल्यं च सूचितम् \। ऊर्मिभिर् इति निमित्तं **पुलिनैर्** इत्य् उपादानं,
तत्-तन्मयत्वात् सद्-आर्द्रं **पुरीषं** मृद् यस्यास् तस्या इत्य् अर्थः \।
ङीषर्थं गौरादौ पठनीयं \। **शाद्वलितम्** इत्य्
आचारार्थ-क्विब्-अन्ताभावे निष्ठा \। अन्यत् तैः \। यद् वा,
अगाध-इत्य्-आदिकं पुलिन-विशेषणं **समन्तत** इत्य् अस्य परेणान्वयः
\। **यत्र** श्री-वृन्दावने सर्वत्रापीत्य् अर्थः, **ह्रदिनीनां** बाहुल्यात्
\।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : पुलिनैर्** इत्य् उपादानं **द्रवत्**
सदार्द्रं **पुरीषं** मृद् यस्यास् तस्याः **शाद्वलितम्** इत्य्
आचारार्थ-क्विब्-अन्ताद् भावे निष्ठा \।\।६.१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्क-भव-तापाभावे
पूर्वोक्त-द्रुम-मण्डल-मण्डितत्वम् एव हेतुर् अस्ति \। हेत्व्-अन्तरम् अप्य्
आह---**अगाध-तोया** **ह्रदिन्यः,** तासां तट-स्पर्शिभिर् **ऊर्मिभिर्
द्रवत्** सदैवार्द्रं **पुरीषं** पङ्कं यस्यास् तथाभूताया **भुवो**
**रसं** **न गृह्नति** इत्य् अन्वयः \। गौरादित्वात् ङीष् \। रसं कीदृशं
? **समन्ततः** पङ्किलैः **पुलिनैः शाद्वलितं** शाद्वल-युक्तीकृतं,
विन्मतोर् लुक् \[पा। ५.३.६५\] इति मतुपो लुक् \।\।६.८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अर्क-तापाभावे
हेत्व्-अन्तरम् आह---**अगाध-तोयानां ह्रदिनीनां** तट-स्पर्शिभिर्
**ऊर्मिभिर् द्रवत्** सर्वदैवार्द्रं **पूरीषं** पङ्कं यस्यास् तादृश्या
**भुवो रसं** यत्र **चण्डांशु-करा न गृह्णत** इत्य् अन्वयः \।
गौरादित्वात् ङीष् \। रसं कीदृशं ? **समन्ततः** पङ्किलैः **पूलिनैः
शाद्वलितं** शाद्वल-युक्तं तत् करोतीति णिज्-अन्ताद् भावे निष्ठा
\।\।६.८\।\।

**\॥।**

**\।\। १०.१८.७ \।\।**

**वनं कुसुमितं श्रीमन् नदच्-चित्र-मृग-द्विजम् \।**

**गायन् मयूर-भ्रमरं कूजत्-कोकिल-सारसम् \।\।**

**श्रीधर-स्वामी (भावार्थ-दीपिका) :** तद् **वनम्** अविशद् इत्य्
उत्तरेणान्वयः \। **नदन्तश् चित्रा मृगा द्विजाश्** च यस्मिन् \। **गायन्तो
मयूरा भ्रमराश्** च यस्मिन् \। **कूजन्तः कोकिलाः सारसाश्** च यस्मिंस्
तद् अविशत् \।\।७-११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तद्* **वनम्** *अविशद्*
इति द्वयोः सवन्धः \। **कुसुमानि** सञ्जातानि यत्रेति तथा श्रीमत्त्वं
स्वतः विशेषतश् चाह---कुसुमितं प्रफुल्लाशेष-पुष्प-व्याप्तम् इति ग्रीष्मे
वसन्त-गुण उक्तः \। **द्विज**-शब्देन गृहीतानाम् अपि **मयूरादीनां**
पृथग् उक्तिर् अन्यत् तुर् **श्रीणाम्** अपि सम्वलनं बोधयति \।\।७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे **श्रीमन्न्** इति, यथा
श्री-कृष्ण-प्रभावेण[^६] भवतो विविधा शोभा, तथा तद् वनस्यापीति
भावः \। यद् वा, श्रीमद् इति **वन**-विशेषणम्, श्री-मत्त्वम् एव
दर्शयति---**कुसुमितम्** इत्य्-आदि-विशेषणैः किं वानुक्ताम् अन्याम् अपि
विविध-शोभां सङ्गृह्णाति, कुसुमितं प्रफुल्लाशेष-पुष्प-व्याप्तम् इत्य्
अर्थः \। ग्रीष्मे\ऽपि वसन्त-गुणैः, **द्विज**-शब्देन गृहीतानाम् अपि
मयूरादीनां पृथग् उक्तिः---तापाभावेन सुख-मधुर-**गान**-विशेषात्
\।\।७\।\।

[^६]: श्री-प्रभावेण


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पञ्चकान्तर् एव वनम् इति
युग्मकम् श्री-मत्त्वं स्वतः विशेषतश् चाह---कुसुमितम् इत्य्-आदिना \।
**कुसुमितं** प्रफुल्लाशेष-पुष्प-व्याप्तम् इत्य् अर्थः \। ग्रीष्मे\ऽपि
वसन्त-गुणैः एवं **द्विज**-शब्देन गृहीतानाम् अपि **मयूरादीनां**
पृथग् उक्तिर् अन्यर्तु-**श्रीणाम्** अपि सम्वलनं वोधयति क्रीडिष्यमाणः
क्रीडिष्यन्न् ? इति क्रीडा-विशेषापेक्षया यतः कृष्णः जगच्
चित्ताकर्षक-लीलः अत एव भगवान् बलदेवेन सम्यग् युत इति
विशेषेणोक्तिर् अग्रे तेन प्रयोजन-विशेषार्थं विरयन् चिक्रीडिषानन्देन
तद् उत्साहनेच्छाया च विशेषतो वादयन् अत एव गोपैः गाव एव धनानि
तैश् च सम्यग् वृत्तः गोधनानाम् अपि गोप-क्रीडायाम् अपि युक्तत्वात्
\।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः,
विश्वनाथ-चक्रवर्ती सारार्थ-दर्शिणी, बलदेव-विद्याभूषणः
वैष्णवानन्दिनी) :** *न व्याख्यातम्***।**

**\॥।**

**\।\। १०.१८.८ \।\।**

**क्रीडिष्यमाणस् तत् कृष्णो भगवान् बल-संयुतः \।**

**वेणुं विरणयन् गोपैर् गो-धनैः संवृतो \ऽविशत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कृष्णो** जगच्
चित्ताकर्षक-लीलः \। अत एव **भगवान्** **विरणयन्**
विविध-स्वरैर्ध्वनयन् \।\।८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : क्रीडिष्यन्न्** इति क्रीडा
विशेषापेक्षया, यतः **कृष्णो** जगच्-चित्ताकर्षक-लीलः, अत एव[^७]
**भगवान्** बलदेवेन **सम्**यग् **युत** इति विशेषेणोक्तिः, अग्रे तेन
प्रयोजन-विशेषार्थम्, **विरणयन्** कार्य-क्रीडानन्देन क्रीडायाम्
उत्षहार्थं वा विशेषतो वारयन् \। अत एव गोपैः---**गाव** एव
**धनानि,** तैश् च \। किं वा, तेषां तैः **सम्**यग् **वृतः**, अन्येषां
पशूनां सत्त्वे\ऽपि गवाम् एवोक्तिस् तासां मुख्यत्वात् \। धन-शब्देन तासाम्
अवश्य-पाल्यत्वं सूचितम् \। अतो\ऽयम् अपि वन-प्रवेशे हेतुः \। किं च,
**क्रीडिष्यमाण** इति तत्र क्रीडाया मुख्यत्वम् उक्तम् एव \।\।८\।\।

[^७]: यतो


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः, विश्वनाथ-चक्रवर्ती सारार्थ-दर्शिणी,
बलदेव-विद्याभूषणः वैष्णवानन्दिनी) :** *न व्याख्यातम्***।**

**\॥।**

**\।\। १०.१८.९ \।\।**

**प्रवाल-बर्ह-स्तवक-स्रग्-धातु-कृत-भूषणाः \।**

**राम-कृष्णादयो गोपा ननृतुर् युयुधुर् जगुः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : धातवो** गैरिकादयः
स्वर्णादयो वा \।\।९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गोपा** इति
गोप-क्रीडापेक्षया \। यद् वा, स्वत एव सदा परम-हृष्टत्वं
वन्य-**भूषणत्व-नृत्यादि**-कौशल-योग्यत्वादिना \। तत्र च
**राम-कृष्णादय** इति तयोर् गोप-क्रीडाभिनिवेशेन
केवल-गोपत्वाभिमानस्य \। किं वा, यथा राम-कृष्णैः तथान्ये\ऽपीत्य्
अविशेषस्याभिप्रायेण \। तत्र राम-कृष्ण-शब्द-प्रयोगो **नृत्यादिना**
सर्वेषां रमण-चित्ताकर्षणाद्य्-अभिप्रायेण, एवम् अग्रे\ऽपि प्राक्
**ननृतुः**, हर्ष-भरेण वाद्यान् अपेक्षया नर्तनाद् वादकानाम् अनुक्तिः,
पश्चान् मदोद्रेकेण **युयुधुः** \। केचिज् **जगुः**---वक्ष्यमाणस्य केचिद्
इत्य् अस्य परामर्शात् \। केचिद् वादयंश् चेत्य् अत्रापि ज्ञेयम्, नृत्ये
वाद्यस्यापेक्ष्यत्वात् \। एवम् आदौ नृत्यादिकम् एवोक्तम्, परम-हृष्टानां
तेषां स्वभावत एव प्राक् तत्र प्रवृत्तेः \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गोपा** इति गोप-क्रीडायां
निजाभीष्टत्वं स्पष्टयन् तत्र च **राम-कृष्णादय** इति
परम-विदुषोऽपि स्वस्य तदानीम् अन्य-निर्विशेषतया श्री-राम-कृष्णयोर्
गोपत्व-स्फूर्त्या तयोर् अपि तद्-आवेशाभिमानौ सम्मन्यमानस्
तादृश-क्रीडायां परमातिपरमानन्द-मयत्वं व्यञ्जितवान् \। अथ
तल्-लीलावेशादिकम् एव व्यञ्जयति---**ननृतुर्** इत्य्-आदिना \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : गोपा** इति रामस्यापि
गोपत्वाभिमानात् \।\।९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : गोपा** इति रामस्यापि
गोपत्वाभिमानात् \।\।९\।\।

**\॥।**

**\।\। १०.१८.१० \।\।**

**कृष्णस्य नृत्यतः केचिज् जगुः केचिद् अवादयन् \।**

**वेणु-पाणि-तलैः शृङ्गैः प्रशशंसुर् अथापरे \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रशंशसुः**
श्लाघयामासुः---\"अहो ते नृत्य-कौशलम्\" इति \।\।१०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र श्री-कृष्णस्य
विशेषेण[^८] तेषां तत्-सन्तोष-नैकपरताम् आह---कृष्णस्य इति \।
**अथ** कार्त्स्न्ये \। \"साधु साधु\" इति **प्रशशंसुः** इति सम्पुर्णस्य
नृत्यस्यात्यन्त-साधुत्वम् अभिप्रेतम् \। एवम् अन्यतो विशिष्टं तस्य
नृत्य-कौशलम् अप्य् उक्तम् \।\।१०\।\।

[^८]: विशेषं


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र वैदेशिकयोर् इव
नट-वेषेण श्रीदाम-सभायां स-गणम् आगतयोः श्री-कृष्ण-रामयोर्
मुख्यत्वेन प्रथमतः श्री-कृष्णस्य नृत्यं वर्णयति---कृष्णस्य इति
द्वाभ्याम् \। **अपरे** श्रीदामादयः सभापतयः \। **अथ** कार्त्स्न्येन
\"साधु साधु\" इति **प्रशशंसुः,** एवम् अन्यतो विशिष्टं तस्य
नृत्य-कौशलम् उक्तम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कृष्णस्य नृत्यतः** कृष्णे
नृत्यति सतीत्य् अर्थः \।\।१०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तत्र वैदेशिकयोर् इव
नट-वेष श्रीदाम-सदसि स-गणम् आगतयोः श्री-कृष्ण-रामयोः प्राधान्याद्
आदौ श्री-कृष्णस्य नृत्यम् आह---कृष्णस्य इति \। कृष्णे नृत्यति सतीत्य्
अर्थः \। रामेऽपीति च बोध्यम् \। **वेणुभिः पाणि-तलैश्** च **अपरे**
श्रीदामादय स-दम्पतयः \। अथ कार्त्स्न्ये **प्रशशंसुः**
कुसुमावतंसादि-पारितोषिकं च दद्युर् इति बोध्यम् \।\।१०\।\।

**\॥।**

**\।\। १०.१८.११ \।\।**

**गोप-जाति-प्रतिच्छन्ना देवा गोपाल-रूपिणौ \।**

**ईडिरे कृष्ण-रामौ च नटा इव नटं नृप \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : देवाः**
इन्द्र-वस्व्-आद्य्-अंशैर् अवतीर्णत्वात्, तेषाम्\। यद् वा,
**गोप-जाति**-कृष्ण-सखेषु **प्रतिच्छन्ना** एव नारदादयो भक्तास्
तल्-लीलास्वादार्थम् इति \। यद् वा, श्री-कृष्णोपासन-पटलादौ तद्वद्
उपास्यत्वेन प्रसिद्धा श्रीदाम-वसुदामादय इति समान-महित्वं व्यञ्जितम्
\। **गोपाल-रूपिणम्** इति नित्य-योगे इनिः \।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु किं-स्वरूप अमी
गोपाः ? इत्य् अपेक्षायाम् आह---गोप**-**इति \। **देवाः** गोप-इति \। देवाः
श्री-रुद्रादयः, पार्षदाः केवलं **गोप-जात्य्**ऐव, न तु
गुण-लीलादिभिः **प्रतिच्छन्नाः** \। यद् वा, गोप-जातौ प्रतिच्छन्ना
लिना, अत्यन्त-गोपत्वं प्राप्ता इत्य् अर्थः \। इति भगवत इव तेषां
माधुर्यादि-विशेष-प्रकटनम् अभिप्रेतम् \। **ईडिरे** स्तुत्य्-आदिना
क्रीडयामासुर् इत्य् अर्थः \। अत एव देवयन्ति क्रीडयन्तीति देवा इत्य् उक्तम्
\। **च**-कारेण रामस्य तत्र गौणता बोध्यते \। अत एव पृथक् पश्चात्
तस्य निर्देशः \। **नटा नटम्** **इव** इति क्रीडायां सर्वथा तेषां
तत्-सदृशत्वं सूचितम् \। हे **नृप** ! इति तच् च भवता नटादि-द्वारा
ज्ञयत एवेति भावः \। यद् वा, तादृश-क्रीडा-कौतुकं दृष्ट्वा भगवदीया
देव-विशेषा अपि गोप-रूपा भूत्वा नभःस्था भूमिष्ठा वा प्रहर्षेण
स्तुवन्ति स्मेत्य् आह---गोप-इति \। ततश् च रङ्गे नटानाम् इव
गोप-**रूपिनं** स्तवार्थं तत्र गोपतया साम्याभिप्रायेण
नट-दृष्टान्तः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ तत्र श्रीदामादीनां
सभापतितया निविष्टानाम् अग्रतः समुत्थाय स्थितान् अन्यान् नट-वेषान्
प्रशांसकान् अपि गोपान् प्रशंसनीय-श्री-कृष्णादि-वैशिष्ट्याय
प्रशंसति---गोप-इति \। **देवाः** श्री-कृष्णोपसन-पटलादौ तद्वद्
उपास्यत्वेन प्रसिद्धाः इति समान-महिमत्वं व्यञ्जितम् \। तर्हि कथं
ते तादृश-महिमत्वेन न कैश्चित् प्रतीयन्ते ? कथं वा भवद्भिः
प्रतीयन्ते ? तत्राह---देवा अपि **गोप-जात्यैव प्रतिच्छन्नाः**
गुणादिभिस् तु स्पष्टाः, अविवेकिनां यत् किञ्चित् साधारण्येन भ्रान्तिर्
भवति, न तु विवेकिनां प्रत्युत तादृशेन तादृश-लीलौपयिकेन
परम-गुणाविष्कारेण च चमत्कारातिशय एव स्याद् इति भावः \।

ननु, तेषां गोप-जातित्वम् एव कुतः ? तत्राह---**गोपाल-रूपिणम्** इति
नित्य-योगे मत्व्-अर्थीयः, ततस् तद्-अत्यन्ताभीष्टत्वं तस्य रूपस्य
दर्शयित्वा, तेषां तद्-अनुरूपत्वम् एवानुरूपम् इति ध्वनितं \। एवं
समान-रूप-वेषत्वं च व्यक्तं समान-गुणत्वं व्यनक्ति---**नटा**
**इव** इति\। एवम् अन्येष्व् अपि गुणेषु ज्ञेयम् \। अतः सर्वथा
तद्-योग्यत्वात् देवयन्ति क्रीडयन्ति देवा इति च शेषोक्तिः \। हे **नृप**
इति नरोत्तमत्वेन भवतैवेदं ज्ञायत एवेति भावः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रशंसनीय-महिम-द्योतनाय
प्रशंसकान् प्रशंसति---गोप-इति \। गोपाः श्री-कृष्णोपासन-पटलादौ
तद्वद्-उपास्यत्वेन प्रसिद्धाः श्रीदाम-सुदाम-वसुदामादयः इति \।
समान-महिमत्वं व्यञ्जितम् \। तर्हि कथं कैश्चित् तादृश-महिमत्वेन
न ते प्रतीयन्ते ? कथं वा भवद्भिः प्रतीयन्ते? तत्राह---**देवा**
अपि **गोप-जात्यैव प्रतिच्छन्ना** गुणादिभिस् तु स्पष्टाः \।

ननु, तेषां गोप-जातित्वं कुतः ? तत्राह---**गोपाल-रूपिणम्** इति
नित्य-योगे मत्व्-अर्थीयः \। ततस् तद्-अत्यन्ताभीष्टत्वं तस्य रूपस्य
दर्शयित्वा तेषां तद्-अनुरूपत्वं दर्शितम् \।\।११-१५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः ११७) :** अत
एव---गोप-जाति-प्रतिच्छन्ना इत्य् अत्र साम्यम् एव सूचितम् \। अर्थश् च
**देवाः** श्री-कृष्णावरणे मद्-भक्त-पूजाभ्यधिका \[११.१९.२१\] इति
न्यायेन तद्वद् एवोपास्या अपि श्रीदामादयो **गोप-जात्या प्रतिच्छन्ना**
अन्य-गोप-सामान्य-भावेन प्रायस् तादृशतया लक्षयितुम् अशक्याः \। तत्र
**कृष्णं रामं च गोपाल-रूपिणम्** इति दृष्टान्त-गर्भे यथा तादृशाव् अपि
तौ तद्-रूपिणौ, तथा तेऽपीत्य् अर्थः \। अत्र देवा इत्य् अनेन गुण-साम्यं
चाभिप्रेतम् इति \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्णोपासकैर् भक्तैर्
उपास्यत्वाद् आगमादिषु तथा प्रसिद्ध्या च **देवाः** किन्तु **गोप-जात्या
प्रतिच्छन्ना** इति तेषां देवानाम् अपि गोप-जातित्वम् इत्य् अर्थः \। यद् वा,
गोप-जातिषु कृष्ण-सखेषु मध्य एव प्रतिच्छन्नाः नर-वेशेन
भव-नारदादयो भक्तास् तल्-लीलास्वादार्थम् इत्य् अर्थः \।
**गोपाल-रूपिणम्** इति नित्य-योगे इनिः \।\।११\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तन्-नृत्य-दर्शनार्थं
शिव-नारदादयश् च तत्रागत्य इत्य् आह---**गोप-जातिषु** कृष्ण-सखेषु
तद्-दिवसानागत-गोपाकृति-वेषैः **प्रतिच्छन्नाः** पिहिता **देवा
गोपाल-रूपिणं** शृङ्ग-वेणु-धरं **कृष्णं रामं** च **ईडिरे**
तुष्टुवुः \। नित्य-योगे इनिः \।\।११\।\।

**\॥।**

**\।\। १०.१८.१२ \।\।**

**भ्रामणैर् लङ्घनैः क्षेपैर् आस्फोटन-विकर्षणैः \।**

**चिक्रीडतुर् नियुद्धेन काक-पक्ष-धरौ क्वचित् \।\।**

**श्रीधर-स्वामी (भावार्थ-दीपिका) : काक-पक्षाश्** चूडा-करणात्
प्राक्तन-केशाः \। भ्रामणादि-प्रकारैर् **नियुद्धेन** बाहु-युद्धेन
**चिक्रीडतुः** \।\।१२.१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्रिवृत्-कृत-वेणी-धारिणौ
कर्णाग्र-लम्बि-वक्रालकाधरौ वा काक-पक्षस् त्रिवृद् वेण्यां
मध्य-मुण्डित-केशके इति शब्द-रत्नाकरे \। **भ्रामणैः**
मण्डलाकारेण चलनैः \। **लङ्घनैः** राशीकृत-वालुका-पुञ्जोपरि बहून्
उल्लङ्घ्य पतनैः \। एकं प्रसारित-पादं बालं कराच्छादित-नेत्रं
कृत्वा तद्-उपरि-लङ्घनं कृत्वा गच्छति \"स च को गतः?\" इति
पृच्छ्यते यत्र तैर् वा \। **क्षेपैः** आक्षेप-वाक्यैः
पाषाण-गोलकादि-प्रक्षेपणैर् वा \। **आस्फोटनैः** एकं हस्तं
द्वि-गुणीकृत्य इतरेण पाणिना स्फालन-रूपैः, करतलेन
भुज-मूलाघातैर् वा \। **नियुद्धेन** मल्ल-*युद्धेन* च \।\।१२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भ्रामणानि** यन्त्रादीनाम्,
अन्यो\ऽयं वा हस्त-ग्रहणादिना, अन्येषां केशाञ्चिद् वा गोपानां तैः
**क्षेपाइः** क्षेपणैः कन्दुकादीनां भ्रामणवद् वा, **आस्फोटनैः**
करतलाघातादिभिः, **विकर्षणैर्** आकर्षणैः पाशादीनां तद्वद् वा,
**नियुद्धेन** मल्लवद् वा-युद्धेन \। **काक-पक्षः**
केश-गुम्फित-वेणी-त्रयम् इति केचिद् आहुः, क्वचिद् इत्य् अस्य भ्रामणादिभिः
सह प्रत्येकम् अन्वयः \। यद् वा, शक्ति-विशेषेण युगपद् एवान्यालक्षितं
तैस् तैश् **चिक्रीडतुर्** इति पूर्ववद् ऐश्वर्यं ज्ञेयम् \। यद् वा, तैस्
तैर् यन् नियुद्धं, ततश् च तद् तद् अर्थी\ऽग्रे रङ्ग-स्थल्यां
मल्ल-युद्धे व्यक्तो भावि \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ नृत्य-कौतुकानन्तरं
कृतं युद्ध-कौतुकं वर्णयति---अन्योन्यं हस्त-ग्रहणादिना
**भ्रामणैर् लङ्घनैर्** अधो निपात्यारोहणैः **क्षेपैः**
प्रतिविनोदनैः **आस्फोटनैः** करतलेन भुज-मूलाघातैः
**विकर्षणैः** आकर्षणैः **नियुद्धेन** बाहु-युद्धेन **काक-पक्षः**
केश-गुम्फित-वेणी-त्रयम् इति केचित् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आस्फोटनैः** करतलेन
भुज-मूलाघातैः **नियुद्धेन** बाहु-युद्धेन काकपक्षाश् चूडाकरणात्
प्राक्तनाः केशा इति स्वामि-चरणाः \। केश-गुम्फित-वेणी-त्रयम् इति केचित्
कर्णाग्र-लम्बि-वक्रालका इत्य् अन्ये \।\।१२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अथ युद्ध-कौतुकम्
आह---भ्रमणैर् इति \। मिथो हस्त-ग्रहादिना **भ्रामणैः लङ्घनैर्**
अधो निपात्यारोक्षणैः **क्षेपैः** प्रतिलोम-विनोदनैः **आस्फोटनैः**
करतलेन भूज-मूलाघातैः **विकर्षणैर्** आकर्षणैः **नियुद्धेन**
भुज-युद्धेन **काक-पक्षः** केश-गुम्फित-वेणी-त्रयीत्य् एके,
कर्णाग्र-लम्बि-वक्रालका इत्य् अपरे \।\।१२\।\।

**\॥।**

**\।\। १०.१८.१३ \।\।**

**क्वचिन् नृत्यत्सु चान्येषु गायकौ वादकौ स्वयम् \।**

**शशंसतुर् महा-राज साधु साध्व् इति वादिनौ \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स्वयं** राम-कृस्णाव् इवत्य्
अर्थः \।\।१३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पूर्वं गोपानां
श्री-कृष्ण-सन्तोषण-परतोक्ता, इदानीं तयोस् तत्-सन्तोषणपरताम्
आह---क्वचिद् इति, **स्वयं** स्वेच्छयैवेत्य् अर्थः \। एवं
निर्भर-क्रीडा-रसो दर्शितः \। **महा-राज** हे राज-वर्ग-मध्ये
श्री-कृष्ण-भक्ति-विशेषेण परम-श्रेष्टेत्य् अर्थः \। अतः परमाद्भुतं
तस्य दृशं भक्त-वात्सल्यं भवान् एव श्रोतुम् अर्हतीति भावः
\।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ नियुद्ध-श्रमानन्तरं
कौतुकेन स्वयं नाट्य-गुरूपमाणाभ्यां गानादिकम् अपि कुर्वद्भ्यां
श्री-राम-कृष्णाभ्यां प्रशस्यमानानाम् अन्येषाम् अपि नृत्यम् आह---क्वचित् इति
\। **च**-कारः पूर्वोक्त-श्री-कृष्ण-नृत्यापेक्षया **साधु-साध्व्** इति
**वादिनौ** सन्तौ **शशंसतुः** तत् तद्-गति-विशेषं विशिष्य श्लाघां
चक्रतुः एवं निर्भर-क्रीडा-रसो दर्शितः **महा-राज** ! हे
राज-वर्ग-मध्ये श्री-कृष्ण-भक्ति-विशेषेण परम-श्रेष्ठेति भवान्
एवेदं श्रोतुम् अर्हतीति भावः \। एवं **नृत्य**-मिश्र-गानानुसारेण
क्रम-प्राप्तं तद् अमिश्र-गानम् अप्य् ऊह्यम् इति प्रकरणाभिप्रायः
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः,
विश्वनाथ-चक्रवर्ती सारार्थ-दर्शिणी) :** *न व्याख्यातम्***।**

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अथ नियुद्धानन्तरम्
उपविष्टाभ्यां कौतुकेन स्वयं नाट्याचार्यायमाणाभ्यां गानादिकं च
कुर्वद्भ्यां श्री-राम-कृष्णाभ्यां प्रवेश्यमानानां श्रीदामादीनां नृत्यम्
आह---क्वचिद् इति \। **शशंशतुर्** इति रत्न-हारादिकं च ददतुर् इति
बोध्यम् \।\।१३\।\।

**\॥।**

\।\। १०.१८.१४ \।\।

**बिल्वैः क्वचिद् कुम्भैः क्व चामलक-मुष्टिभिः \।**

**अस्पृश्य-नेत्र-बन्धाद्यैः क्वचिन् मृग-खगेहया \।\।**

**श्रीधर-स्वामी (भावार्थ-दीपिका) : कुम्भैः** कुम्भ-वृक्ष-फलैः \।
**अस्पृश्यत्वं** **नेत्र-बन्धश्** च तद्-आद्यैः \। **मृगाणां** स्व-गाणां
च चेष्टया \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुम्भो-लूख-लके क्लीबे
कौशिको गुग्गुलुः पुमान् इत्य् अमरः \। वर्तुलं **कुंभ**-*फलम्* \।
पृष्टतो धावनात् स्प्रष्टुम् अप्य् अशक्यं त्वं मां **स्पृशे**त्य् उक्त्वा पुरतो
लीलया धावति यत्र तद् स्पृश्य-क्रीडनम् \। वस्त्रेण नेत्रम् आच्छाद्य मां
स्पृशेति निगद्य तं मुक्त्वा पुरतो भ्रमणं **नेत्र-बन्ध**-लीला \।
दूरान्तर-प्रदेशे स्थितं वृक्षं लक्ष्यी-कृत्योभाभ्यां प्राग्
*वृक्ष*-स्पर्शी विजयी स्याद् इति क्रीडा धावन-सञ्ज्ञेत्य् आद्य् अपदाद् ग्राह्या
\। स्पर्शस्यादित्सा चिकीर्षाभ्यां या क्रीडा, तत्र स्प्रष्टुर्
जयोऽस्प्रस्प्रष्टुः पराजयः, अलक्षितम् एव पृष्ट-देशम् आसाद्य पाणिभ्यां
नेत्र-बन्धकम्, परिचेतुर् जयोऽन्यथा पराजयः \। सर्वत्र
जय-पराययोर् मुरलीवेत्रादिर् एव ग्लहः \।\।१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आद्य**-शब्दात्
निलायन-सेतु-बन्धादयो द्युत-कुक्कुट-युद्धादयश् च, तथा मध्याह्ने
श्री-भगवतो विश्राम-समये गो-रस-विक्रयणादिच्छालेनानति-दूरे
सगीतं व्रजन्तीनां श्री-वल्लवीनां वर्त्मराधनद्ध्यादि-कहरणं
नैकयोत्तारणादिकञ्च् एत्य्-आदि लोक-प्रसिद्धा ज्ञेयाः \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अन्या अपि
युद्धादि-विचित्र-लीलाः सङ्गृह्णाति---क्वचिद् इति त्रिकेण \।
**बिल्वादिभिः** कृत्वा याः क्रीडास् ताभिश् चेरतुः एवं लोक-सिद्धाभिर्
अन्याभिश् च क्रीडाभिश् चेरतुर् इत्य् अन्वयः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : क्वचिद् बिल्वैर्** इति
निक्षिप्यमाणयोर् बिल्व-फलयोः परस्पराघातैः एव **कुम्भैः**
कुम्भ-वृक्ष-फलैः \। **अस्पृश्ये**ति स्पर्शस्य अदित्सा-चिकीर्षाभ्यां
क्रीडा तत्र स्पर्श-कर्तुर् जयः स्पर्श-कर्मणः पराजयः अलक्षितम् एव
पृष्ठ-देशम् आसाद्य पाणि-तलाभ्यं **नेत्र-बन्धकं** परिचिनोति चेत्
पराजयः सर्वत्र जय-पराजयोर् मुरली-वेत्रादिर् एव ग्लहः
**खग-मृगेहये**ति, खगाद्य्-आकृतिमतां मिथो-युद्ध-कूजितादिकम्
\।\।१४.१६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अन्याश् च युद्धादि-लीला
सङ्गृह्नाति **क्वचिद्** इति त्रिभिः \। क्षिप्यमाणयोर् **बिल्व**-फलयोर्
अन्त्योन्याघातोऽयम् आहवः एवं **कुम्भैः** कुम्भ-तरु-फलैः
**अस्पृश्ये**ति स्पर्शादित्सा-चिकीर्षाभ्यां क्रीडैकास्पर्श कर्तुं कर्मणोः
क्रमेण जय-पराजयौ **नेत्र-बन्धे**ति अलक्षितम् एव पृष्ट-देशम्
आसाद्य \। कर-तलाभ्यां नेत्र-पिधानम् एका क्रीडा पिधान-कर्तुः
परिचये परजयः सर्वत्र जय-पराजययोर् वेणु-वेत्रादिर् एव ग्रहः
**क्वचित्** **खगे**ति खगाद्य्-आकृतिमतां मिथो युद्ध-कूजितादि-रूपैका
क्रीडा चिक्रीडतुर् इति सम्बन्धः \। एवं परत्र \।\।१४\।\।

**\॥।**

\।\। १०.१८.१५ \।\।

**क्वचिच् च दर्दुर-प्लावैर् विविधैर् उपहासकैः \।**

**कदाचित् स्यन्दोलिकया कर्हिचिन् नृप-चेष्टया \।\।**

**श्रीधर-स्वामी (भावार्थ-दीपिका) : दर्दुर-प्लावैर्**
मण्डूक-प्लुतिभिः \। स्पृन्दोलिकया कोलालम्बनेन \। **नृपाणाम्** इव
लीलया \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कदाचित्**
श्रावण-शुक्ल-तृतीयम् आरभ्येत्य् अर्थः \। **नृप-चेष्टया** दान-घट्टे
नृपस्य् एव चेष्टा घट्टकरजि-वृक्षाया व्रज-बाला-निरोधस् तया \।
**उपहासकैः**---शृणु भो अहं ते पितास्मि त्वं श्यालोसीत्य् एवम् आकारकैर्
हास्य-जनकैर् वचनैः \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपहासकैर् हास्यजनकैः
विचित्रानुकरणादिभिः क्वचिद् इति द्विरावर्तनीयं नृपचेष्टया
गिरिशिला-सिंहासनासन-कौसुमच्छत्र-चमरादि-परिच्छदत्व-पात्र-पुरःसरत्वादिमय्या
\।\।१५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी, जीव-गोस्वामी
क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कदाचित्**
श्रावण-शुक्ल-तृतीयाम् आरभ्य **स्यन्दोलिकया** दोलान्दोलनेन
**नृप-चेष्टया** दान-घट्ट-प्रदेशे नृपस्येव चेष्टा घट्ट-कर
जिघृक्षया व्रज-बालानिरोधस् तया \।\।१५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : दुर्दुराणाम्** इव प्लावैर्
निर्झराणां कूर्दनैः **उपहासकैर्** हास्य-जनकैः
विचित्रानुकरणादिभिः **कदाचित्** श्रावण-शुक्ल-तृतीयाम् आरभ्य
**स्पन्दोलिकया** दोलान्दोलनेन **नृप-चेष्टया**
गिरि-शिला-सिंहासनाधिष्ठान-कौसुम-च्छत्र-चामरादि-परिच्छदत्वं
पात्र-पुरःसरत्वादि-रूपया \।\।१५\।\।

**\॥।**

**\।\। १०.१८.१६ \।\।**

**एवं तौ लोक-सिद्धाभिः क्रीडाभिश् चेरतुर् वने \।**

**नद्य्-अद्रि-द्रोणि-कुञ्जेषु काननेषु सरःसु च \।\।**

**श्रीधर-स्वामी (भावार्थ-दीपिका) : नद्योऽद्रि-द्रोण्यः कुञ्जानि च**
एतेषु \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : एवम्** उक्त-विधया \।
**तौ** राम-कृष्णौ \। **द्रोणी** निम्न-सानुस्थलम् \। यद् वा,
द्रोण्योऽद्रि-सन्धयः

> काष्ठागारेम्बु-वाहिन्यां शैल-सन्धौ च योषिति \।
>
> द्रोणी न स्त्री मान-भेदे द्रोणः काके कृपापतौ \।\। इति त्रिकाण्ड-शेषात्
> \।

अन्तर्-लता-निबद्धो मण्डपः **कुञ्जः**, निकुञ्ज-कुञ्जौ वा क्लीबे
लतादि-पिहितोदरे इत्य् अमरः \।\।१६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपहासकैर्
हास्य-जनकैर् विचित्र-बहु-रूप-धारण-विविधानुकरणादिभिर् लोकेषु
प्रसिद्धाभिर् वर्तमानाभिर् वा, यावत्यो लोकेषु सन्ति, ताभिर् एव
सर्वाभिर् इत्य् अतः किं तत्-तत्-संज्ञादि-विशेष-वर्णनेनेति भावः \।
**वने** श्री-वृन्दावने, **काननेषु** तद् इतरेषु तद् अन्तर्गतेषु वा
काम्य-करणादिषु, तत्र तयोर् विहार-वेश-विशेषश् चोक्तः
श्री-हरि-वंशे---

> चारयन्तौ विवृद्धानि गोधनानि शुभाननौ \।
>
> स्फीत-शस्य-प्ररूढानि वीक्षमाणौ वनानि च \।\।
>
> क्ष्वेडयन्तौ प्रगायन्तौ प्रचिन्वन्तौ च पादपान् \।
>
> नामभिर् व्याहरन्तौ च सवत्सा गाः परन्तपौ \।\।
>
> निर्योग-पाशैर् आसक्तैः स्कन्धाभ्यां शुभ-लक्षणै \।
>
> वन-माला-कुलोर् अस्कौ बाल-शृङ्गा-विवर्षभौ \।\।
>
> सुवर्णाञ्चन्-चूर्णाभावन्योन्य-सदृशाम्बरौ \।
>
> महेन्द्रा-युध-संसक्तौ कृष्ण-शुक्लादि-वाम्बुदौ \।\।
>
> कुशाग्र-कुसुमानां च कर्ण-पूरौ मनोरमौ \।
>
> वन-मार्गेषु कुर्वाणौ वन्य-वेशधरावुभौ \।\। \[ह।वं। २.१४.२-६\]
> \।\। इति \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : नद्यः अद्रयः द्रोण्यश्**
चाद्रिसन्धयः

> काष्ठागारेम्बु-वाहिन्यां शैल-सन्धौ च योषिति \।
>
> द्रोणी न स्त्री मान-भेदे द्रोणः काके कृपापतौ \।\। इति त्रिकाण्ड-शेषात्
> \।

**वने** श्री-वृन्दावने **काननेषु** तद् अन्तर्गतेषु काम्यक-वनादिषु
तत्र तयोर् विहारो वेष-विशेषश् चोक्तः श्री-हरि-वंशे---

> चारयन्तौ विवृद्धानि गोधनानि शुभाननौ \।
>
> स्फीत-शस्य-प्ररूढानि वीक्षमाणौ वनानि च \।\।
>
> क्ष्वेडयन्तौ प्रगायन्तौ प्रचिन्वन्तौ च पादपान् \।
>
> नामभिर् व्याहरन्तौ च सवत्सा गाः परन्तपौ \।\।
>
> निर्योग-पाशैर् आसक्तैः स्कन्धाभ्यां शुभ-लक्षणै \।
>
> वन-माला-कुलोर् अस्कौ बाल-शृङ्गा-विवर्षभौ \।\।
>
> सुवर्णाञ्चन्-चूर्णाभावन्योन्य-सदृशाम्बरौ \।
>
> महेन्द्रा-युध-संसक्तौ कृष्ण-शुक्लादि-वाम्बुदौ \।\।
>
> कुशाग्र-कुसुमानां च कर्ण-पूरौ मनोरमौ \।
>
> वन-मार्गेषु कुर्वाणौ वन्य-वेशधरावुभौ \।\। \[ह।वं। २.१४.२-६\]
> \।\। इति \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : द्रोण्यश् चाद्रि**-सन्ध्यः
ह्रस्वान्तत्वं विचार्यं **काननेषु** अन्तर्-वनेषु \।\।१६.२०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : द्रोण्यश् चाद्रि**-सन्धयः
\।\।१६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : अद्रीणां द्रोणयः**
सन्धयः \। एषा लीला सर्वेश्वरस्य हरेः स्व-समान-गुणैर् भक्तैः
सह माधुर्य-प्रधानायां वृन्दाटव्यां प्रादुर्भवन्ती परितोषैक-हेतुर्
वैकुण्ठादि-धामस्व् ऐश्वर्य-प्रधानेषु तु दुर्लभा निखिलोर्वी-पतेर्
उग्र-शासनस्यापि क्वचिद् अतिरम्ये **विजने** पञ्चषैर् मित्रैः
सहोच्चावचाक्रीडाति-सुखैक-हेतुर् दृश्यते \। अन्यथाङ्गेषु जीर्यमाणाः
कला वैमनस्याय स्युः \।\।१६\।\।

**\॥।**

**\।\। १०.१८.१७ \।\।**

**पशूंश् चारयतोर् गोपैस् तद्-वने राम-कृष्णयोः \।**

**गोप-रूपी प्रलम्बो \ऽगाद् असुरस् तज्-जिहीर्षया \।\।**

**श्रीधर-स्वामी (भावार्थ-दीपिका) :** **चारयतोः** सतोः **तद्-वने**
तस्मिन् वने \। तयोर् **जिहीर्षया** \।\।१७.१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : गोप-रूपी** यः कश्चिद् गोपस्
तद् दिने किञ्चित् कृत्यार्थं गृहे स्थितस् तद् रूपधारी \। तयोः
**राम-कृष्णयोः** \।\।१७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** परमैश्वर्य
विशेष-गर्भां मधुर-मधुरां लौकिकीं लिलाम् उक्त्वा अधुना
श्री-बलराम-द्वारा विहितां प्रकटैश्वर्याम् अलौकिकीम् आह---पशून्
इत्य्-आदिना \। **गोपैः** सह **तद् वने** श्री-वृन्दावने, कृष्णस्यादौ
निर्देशः, सर्वत्र तस्यैव प्राधान्यात्, विशेषतश् **चात्र**
प्रलब-वधे तस्यैव प्रयोजकत्वात् \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** परमैश्वर्य-विशेष-गर्भा
मधुर-मधुरां लौकिक-लीलाम् उक्ताधुना श्री-बलदेव-द्वारा विहितां
प्रकटैश्वर्याम् अलौकिकीम् आह---पशून् इत्य्-आदिना \। यः को\ऽपि **गोपस्**
**तद्** दिने गृहे तिष्ठन् तद् **रूपी**त्य् अर्थः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : चारयतोः** सतोः
**गोप-रूपी** यः कोऽपि गोपस् **तद्**-दिने किञ्चित् कृत्यार्थं गृहे
स्थितस् तद्-रूप-धारी तयोर् **जिहीर्षया** \।\।१७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : चारयतोः** सतोः
**गोप-रूपी**ति तद्-वासरे यः कश्चिद् गोपः किञ्चित् कार्यानुरोधात् वेश्मनि
स्थितस्य रूपं बिभ्रत् तयोर् **जिहीर्षया** \।\।१७\।\।

**\॥।**

\।\। १०.१८.१८ \।\।

**तं विद्वान् अपि दाशार्हो भगवान् सर्व-दर्शनः \।**

**अन्वमोदत तत्-सख्यं वधं तस्य विचिन्तयन् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तम्** प्रलम्बम् \।
**तत्-सख्यम्** प्रलम्ब-सख्यम् \। **अन्वमोदत** स्वीचकार \।
**तस्य** प्रलम्बस्य \। **दाशर्ह** इति \। प्रलम्ब-बक-चानूर
\[भा।पु।१०.२.१\] इत्य्-आदिना यदु-कुल-कदने मुख्यतया निर्दिष्टस्य
प्रलम्बस्य वधेन यदु-कुल-हितापेक्षया \। तद्-वेदने हेतुः
**सर्व-दर्शनः** सर्वज्ञः \। **चिन्तयन्** अनेन प्रकारेण
घातयिष्यामीति चिन्तयन् \।\।१८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : दाशार्हः**
श्री-यदु-कुलाब्धि-चन्द्र इति भ्रातृतया श्री-बलदेवस्य कीर्ति-विस्तारणे
हेतुर् उद्दिष्टः \। यद् वा, प्रलम्ब-बक-चाणूर \[भा।पु।१०.२.१\]
इत्य्-आदिना यदु-कुल-कदने मुख्यतयादौ निर्दिष्टस्य प्रलम्बस्य वधेन
यदु-कुल-हित-विशेषापेक्षया सर्वं पश्यति साक्षात् करोतीति \। किं वा,
**सर्वेषां दरानं** ज्ञान यस्मात् \। यद् वा, सर्वाणि दर्शनानि शास्त्राणि
वैशेषिकादीनि वा षट्, यस्मिन् तात्पर्यतो वर्तन्त इति सः \। यतो
**भगवान्** साक्षात् परमेश्वरः \। अतस् **तं** **विद्वान्** जानन्न् अपि
विशेषेण **चिन्तयन्** अग्रजस्य कीर्ति-विस्तारणाय तम् अस्य स्कन्धम्
आरुह्य तेनायं घातयितव्यः \। तद्-अर्थं च वाह्य वाहक-क्रीडायां
कार्यायाम् इमम् आत्म-पक्षे कृत्वा स्वयम् अहं पराजितो भूत्वैनम् अपि
पराजितं कारयिष्यामीत्य्-आदिकं भवयन्, एवं सर्व-दर्शन इत्य्
अस्यात्रैव वान्वयः, यत एवं कृते एवं भविष्यतीत्य् आदिकं सर्वम् एव
जानातीत्य् अर्थः \। अतस् तेन अगन्तुकेन दुर्बुद्धिनापि दैत्येन सख्यम्
**अन्वमोदत**---अन्यथा श्री-बलदेवस्य सुखाद्
उत्तुङ्ग-स्कन्धाधिरोहणासिद्धेः \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : दाशऋह** इति
प्रलम्ब-बक-चाणूर \[भा।पु।१०.२.१\] इत्य्-आदिना यदु-कुलकदने
मुख्यतयादौ निर्दिष्टस्य प्रलम्बस्य बधेन
यदु-कुल-हित-विशेषापेक्षया तद् वेदने हेतुः **सर्व-दर्शनः**
सर्वज्ञः यतो **भगवान्** **विचिन्तयन्** वक्ष्यमाण-प्रकारेण
विचारयन् **तस्य सख्यं** सख्युः कर्म चेष्टाम् इति यावत् \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : विचिन्तयन्** अनेनैव
प्रकारेण सङ्घातयिष्यामीति चिन्तया **निश्चिन्वन्** \।\।१८.१९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : दाशार्हः** **कृष्णः तस्य
वधं विचिन्तयन्न्** इति अनेन विधिनैनं घातयिष्यामीति चिन्तया
**निश्चिन्वन्** \।\।१८.१९\।\।

**\॥।**

\।\। १०.१८.१९ \।\।

**तत्रोपहूय गोपालान् कृष्णः प्राह विहार-वित् \।**

**हे गोपा विहरिष्यामो द्वन्द्वी-भूय यथा-यथम् \।\।**

**श्रीधर-स्वामी (भावार्थ-दीपिका) : यथा-यथं**
वयो-बलाद्य्-अनुरूपं **द्वन्द्वी-भूय** \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** तदा \।\।१९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र तद् वधे निमित्ते
तद् वने वा, प्रकर्षेणाह---प्रलम्बस्यापि मनोरमत्वात्,
**विहार-वित्**---द्वन्द-क्रीडयैवाग्रजस्य सुखं
प्रलम्ब-स्कन्धाधि-रोहणं भवतीति क्रीडा-प्रकारं वेत्तीत्य् अर्थः \।
यद् वा, वाह्य-वाहक-लक्षण-विविध-क्रीडा-प्रकाराभिज्ञः \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तत्र** तद् वधे निमित्ते
प्रकर्षेणाह---प्रलम्बस्यापि मनोरमत्वात् **विहार-वित्** यतः स एव
तत्र सर्वज्ञोऽभिज्ञ इत्य् अर्थः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः,
विश्वनाथ-चक्रवर्ती सारार्थ-दर्शिणी, बलदेव-विद्याभूषणः
वैष्णवानन्दिनी) :** *न व्याख्यातम्***।**

**\॥।**

\।\। १०.१८.२० \।\।

**तत्र चक्रुः परिवृढौ गोपा राम-जनार्दनौ \।**

**कृष्ण-सङ्घट्टिनः केचिद् आसन् रामस्य चापरे \।\।**

**श्रीधर-स्वामी (भावार्थ-दीपिका) : परिवृढौ** नायकौ \। **तत्र**
केचन **कृष्ण-सङ्घट्टिनः** कृष्ण-पक्षीयाः \।\।२०.२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** बिहारे \। प्रभुः
परिवृढोऽधिपः इत्य् अमः \।\।२०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तत्र** द्वन्द्व-विहारे
**गोपाश् चक्रुर्** इति सहज-विनयादि-साद्-गुण्येन स्वयं ताभ्यां तद्
अभवनात्, **जनार्दनं** इति जनं दुष्ट-मर्दयतीति
प्रलम्ब-घातनस्य \। किं वा, जनैः सेवकैर् अद्यते याच्यत इति
परिवृडतार्थं गोपानां प्रार्थनस्याभि-प्रायेण, **कृष्ण-सखीनाम्** आदौ
निर्देशः, कृष्ण-प्रियत्वेन सर्वेषां प्राक् तत्-पक्षे भवनात्, **अपरे**
श्री-कृष्णेगिताभिज्ञास् तत्-प्रीत्य् एक-परास् तत्-प्रियतमाः श्री-दाम-वृषम्
आदयः, यथा श्री-हरि-वंशोक्त-जल-क्रीडायां स्व-सुताः
श्री-बल-राम-पक्षे तत्-सुताश् चात्म-पक्षे तेन कृता इति \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गोपा** इति सत्य् अपि
सख्य-सामान्ये वर्ग-भेदेन तयोः पृथक्-पृथक् तद् विशेषवतां तेषाम्
असङ्कोचातिशयवत् क्रीडा-रसाय वैपरीत्येन **परिवृढौ** **चक्रुः**
एवम् एव च तयोर् मिथः प्रणयो\ऽपि विवृत्तः स्यात् यथा
हरि-वंशोक्त-जल-क्रीडायां स्वसुता श्री-बल-राम-पक्षे तत् सुताश्
चात्म-पक्षे तेन कृताः अतः श्री-दामादयो **राम-सङ्घट्टिनो** जाताः
रामेति रमणाभिप्रायेण **जनार्दने**ति तत् तत् क्रीडाभिः
स्व-मनोरथ-पुरकतया सर्वैर् याच्यमानत्वाभिप्रायेण \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : परिवृढौ** नायकौ
**कृष्णस्य सङ्घट्टो** यूथः, तद्-गताः \।\।२०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : परिवृढौ** नायकौ
**कृष्णस्य सङ्घट्टे** यूथः, तद्-वर्तिनः \।\।२०\।\।

**\॥।**

\।\। १०.१८.२१ \।\।

आचेरुर् विविधाः क्रीडा वाह्य-वाहक-लक्षणाः \।

यत्रारोहन्ति[^९] जेतारो वहन्ति च पराजिताः \।\।

[^९]: तत्रारोहन्ति


**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : यत्र** यस्यां क्रीडायाम् \।
**जेतारः** पिहित-फलादि-ज्ञानावन्त **आरोहन्ति**
निज-प्रतिद्वन्द्वि-गोपं **वाहनत्वे** कल्पयति \। **पराजिताः**
पिहित-फलाद्य् अज्ञानवन्तो **वहन्ति** **वाहनानि** भवन्तीत्य् अर्थः
\।\।२१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विविधा**
हरिणाक्रीडनाख्यादयः, तथा च श्री-विष्णु-पुराणे---

> हरिणाक्रीडणं नाम बाल-क्रीडनकं ततः \।\।
>
> प्रक्रीडिता हि ते सर्वे दौ द्वौ युगपद् उत्पतन् \।\। \[वि।पु। ५.९.१२\]
> इति,

**बाह्य-वाहक-लक्षणत्वम्** एवाह---**यत्रे**ति \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : विविधाः** हरिणा
क्रीडनाख्यादयः तथा च श्री-विष्णु-पुराणे---

> हरिणा क्रीडनं नाम बल-क्रीडनकं ततः \।
>
> प्रकीडिता हि ते सर्वे द्वौ द्वौ युगपद् उत्पतन् \।\। \[वि।पु। ५.९.१२\]
> इति \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किन्तु
बाह्य-वाहक-लक्षणाः अस्यार्थं विवृणोति---यत्रेति \। तेन
स्पर्श-खेलायां राम-सङ्घट्टिनां मध्ये कोऽपि कृष्ण-सङ्घट्टिनां कम्
अपि यदि स्पृशति तदा राम-सङ्घट्टिनः सर्व एव **पराजिता**
यथा-यथं **वहन्ति** \। एवं जयन्ति चेत् कृष्ण-सङ्घट्टिनस् तान्
राम-सङ्घट्टिनो वहन्ति \। एवम् एव नेत्र-बन्धादि-खेलायाम् अपि
\।\।२१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** वाह्य-वाहक-क्रीडार्थं
विवृणोति---यत्रेति \। स्पर्श-वेलायां राम-सङ्घट्टिनां मध्ये चेत् कोऽपि
कृष्ण-सङ्घट्टिनां कम् अपि स्पृशति तदा राम-सङ्घट्टिनः सर्वेऽपि
जयिनः **आरोहन्ति** तान् कृष्ण-सङ्ग्ःअट्टिनः सर्वेऽपि **पराजिता**
यथा-यथं **वहन्ति** कृष्ण-सङ्घट्टिनश् चेज् जयन्ति तान्
राम-सङ्घट्टिनो वहन्तीति \।\।२१\।\।

**\॥।**

\।\। १०.१८.२२ \।\।

वहन्तो वाह्यमानाश् च चारयन्तश् च गो-धनम् \।

भाण्डीरकं नाम वटं जग्मुः कृष्ण-पुरोगमाः \।\।

**श्रीधर-स्वामी (भावार्थ-दीपिका) : वाह्यमानाः** पृष्ठे नोह्यमानाः
\।\।२२.२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : वहन्तः** धारयन्तः \।
**भाण्डरीवटो**ऽवरोहण-स्थानत्वेन कल्पित इत्य् अर्थः \।
तथारोहण-स्थानम् अपि तत्-समीपवर्त्य् एव ज्ञेयम् \। स च वटो
हरि-वंशे वर्णितः \।

> ददर्श विपुलोदग्रं शाखिनं शाखिनां वरम् \।\।
>
> स्थितं धरण्यां मेघाभं निविडं दल-सञ्चयैः \।
>
> गगनार्धोच्छ्रिताकारं पर्वताभोग-धारिणम् \।\।
>
> नील-चित्राङ्ग-वर्णैश् च सेवितं बहुभिः खगैः \।
>
> फलैः प्रवालैश् च घनैः सेन्द्र-चाप-घनोपमम् \।\।
>
> भवनाकार-विटपं लता-पुष्प-सुमण्डितम् \।
>
> विशाल-मूलावनतं पवनाम्भोद-धारिणम् \।\।
>
> आधिपत्यम् इवान्येषां तस्य देशस्य शाखिनाम् \।
>
> कुर्वाणं शुभ-कर्माणं निरावर्षम् अनातपम् \।\।
>
> न्यग्रोधं पर्वताग्राभं भाण्डीरं नाम नामतः \।\। \[ह।वं।
> २.११.१८-२२\] इति \।\।२२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वाह्यमाना** ऊह्यमानाः
पृष्ठाद्य् आरूडाश् च अपि **गो-धनम्** अपि **चारयन्तः**, संज्ञायां कः,
भाण्डोरं **नाम भाण्डीराख्यम्** इत्य् अर्थः \। यद् वा, नाम्नैव
**वटं** तत्त्वतस् तु सर्व-वृक्ष-क्र्म-श्रेष्ठं कल्प-द्रुमम् इत्य् अर्थः
\। स च वर्णितं श्री-हरि-वंशे---

> ददर्श विपुलोदग्रं शाखिनं शाखिनां वरम् \।\।
>
> स्थितं धरण्यां मेघाभं निविडं दल-सञ्चयैः \।
>
> गगनार्धोच्छ्रिताकारं पर्वताभोग-धारिणम् \।\।
>
> नील-चित्राङ्ग-वर्णैश् च सेवितं बहुभिः खगैः \।
>
> फलैः प्रवालैश् च घनैः सेन्द्र-चाप-घनोपमम् \।\।
>
> भवनाकार-विटपं लता-पुष्प-सुमण्डितम् \।
>
> विशाल-मूलावनतं पवनाम्भोद-धारिणम् \।\।
>
> आधिपत्यम् इवान्येषां तस्य देशस्य शाखिनाम् \।
>
> कुर्वाणं शुभ-कर्माणं निरावर्षम् अनातपम् \।\।
>
> न्यग्रोधं पर्वताग्राभं भाण्डीरं नाम नामतः \।\। \[ह।वं।
> २.११.१८-२२\] इति \।

तत्र गमनं सुप्रसिद्धं तत्-स्थानिग्रज-कीर्ति-विस्तारणाय \। किं वा,
निदाघे तद् विस्तीर्ण-शितलच्छायां सुख-क्रीडार्थम् \। यद् वा,
स्वप्रियस्य भाण्डीरस्यैव माहात्म्यार्थम्, अत एव **कृष्णः**
सर्वाकर्षको भगवान् **पुरोगमो**\ऽग्रगामी येषां ते \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बाह्यमाना** ऊह्यमानाः
स्कन्धारूढाः **भाण्डीरकम्** इति सञ्ज्ञायां कन् **नाम** प्रसिद्धौ स
च वर्णितः श्री-हरि-वंशे---

> ददर्श विपुलोदग्रं शाखिनं शाखिनां वरम् \।\।
>
> स्थितं धरण्यां मेघाभं निविडं दल-सञ्चयैः \।
>
> गगनार्धोच्छ्रिताकारं पर्वताभोग-धारिणम् \।\।
>
> नील-चित्राङ्ग-वर्णैश् च सेवितं बहुभिः खगैः \।
>
> फलैः प्रवालैश् च घनैः सेन्द्र-चाप-घनोपमम् \।\।
>
> भवनाकार-विटपं लता-पुष्प-सुमण्डितम् \।
>
> विशाल-मूलावनतं पवनाम्भोद-धारिणम् \।\।
>
> आधिपत्यम् इवान्येषां तस्य देशस्य शाखिनाम् \।
>
> कुर्वाणं शुभ-कर्माणं निरावर्षम् अनातपम् \।\।
>
> न्यग्रोधं पर्वताग्राभं भाण्डीरं नाम नामतः \।\। \[ह।वं।
> २.११.१८-२२\] इति \।

तत्र **गमनं** निदाघ-क्रीडौचित्यात् \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : वाह्यमाना** ऊह्यमानाः \।\।२२.३२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भाण्डीरकं वटं जग्मुर्**
इति स एव वटो ऽवरोहणस्थानकल्पित इत्य् अर्थः \।
तथैवारोहन-स्थलम् अपि तत् समीपवर्ति ज्ञेयम् \।\।२२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : भाण्डीरकम्** इति सञ्ज्ञाया
कन् स एवादरोहण-स्थानं कल्पितः आरोहण-स्थानन्तु तद् अन्तिक-वर्ति
बोध्यम् \।\।२२.२३\।\।

**\॥।**

\।\। १०.१८.२३ \।\।

राम-सङ्घट्टिनो यर्हि[^१०] श्रीदाम-वृषभादयः \।

[^१०]: ये हि


क्रीडायां जयिनस् तांस् तान् ऊहुः कृष्णादयो नृप \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तांस् तान्** **श्रीदामादीन्**
\।\।२३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वहन्तो बाह्यमानाश् चेति
पूर्वं सर्वेषां मिथो जय-पराजयाव् उद्दिष्टौ, अधुना च भाण्डीरे
श्री-बल-देवस्य प्रलम्ब-स्कन्धारोहणार्थं श्री-कृष्णेच्छया
तत्-पक्षीयाणां पराजयं वदन् राम-पक्षीयाणाम् एव जयम् आह---द्वाभ्याम्
\। **आदि**-शब्दात् सुबलादयार्भका इति बाल्य-क्रीडायाः स्वभाव एवासाव्
इति भावः \। **नृपे**ति पाठे भक्तवश्यतातिशयेन परम-विस्मयात्
तत्-सम्बोधनम् \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : यर्हि** ये ये
**श्रीदाम-वृषभादयः** **क्रीडायां** जयिनो बभूवुस् तर्हि **तांस् तान्**
कृष्णादय **उहुर्** इत्य् अन्वयः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः,
विश्वनाथ-चक्रवर्ती सारार्थ-दर्शिणी, बलदेव-विद्याभूषणः
वैष्णवानन्दिनी) :** *न व्याख्यातम्।*

**\॥।**

\।\। १०.१८.२४ \।\।

उवाह कृष्णो भगवान् श्रीदामानं पराजितः \।

वृषभं भद्रसेनस् तु प्रलम्बो रोहिणी-सुतम् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : उवाह** **कृष्ण** इह
वत्ययो ज्ञेय उवाह कृष्णं श्रीदामा \[ह।वं। ?\]
इत्य्-आदि-हरिवंशादि-विरोधात् \। व्यत्ययाभावे का हानिः ? अत
आह---बहु-मान-विरोधे तु व्यत्यासः शब्दतोऽर्थतः इति शब्दस्यार्थस्य
च विरोधे व्यत्यासो न दोषायेत्य् अर्थः \।\।२४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भगवान्**
भक्त-वश्यतादि-गुण प्रदर्शक इत्य् अर्थः \। यद् वा, ननु **श्रीदामा**
कुतस् तद् असहत ? तत्राह---भगवान् परम-कौतुकी इत्य् अर्थः \। किं
च, **कृष्णो** निज-प्राणेश्वरः, तत्-कौतुक-सिद्धये
तत्-प्रीत्य्-एकापेक्षयेति भावः \। **रोहिण्याः सुतम्** इति तत् सुतत्वेन
तस्य श्री-कृष्णेन सह भेदं मत्वा तयोर् अन्योन्य-स्नेहाद्य्-अविमर्षेण
हर्तुम् अवहद् इति भावः \।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : भगवान्** इति युष्माकं यो
भगवान् सोऽस्माकं व्रज-वासिभिः पराजित इति नर्म च व्यञ्जितं \।
**रोहिण्याः सुतम्** इति तेन तत्-प्रभावाज्ञानस्यापेक्षया \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः :** *न व्याख्यातम्***।**

---------------------------------------------------------------------------------------------------------------------

**बृहत्-क्रम-सन्दर्भः, उवाह कृष्णो भगवान् श्रीदामानं पराजितः \।**
भक्त-वात्सल्य-लीलेयं यद्-भक्तेषु स्वयम् अपराजितोऽपि पराजितो
भवति \। अथवा, भगवान् कृष्णः स्तोक-कृष्णः तस्य भगवत्-सखित्वम्
एव, न तु भगवत्त्वम् \।\।२४.३२\।\।

---------------------------------------------------------------------------------------------------------------------

**विश्वनाथ-चक्रवर्ती सारार्थ-दर्शिणी) :** *न व्याख्यातम्***।**

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : भगवान्** इति भवतां
भगवान् अस्माकं व्रज-वासिभिः पराजित इति नर्म व्यज्यते \।\।२४\।\।

**\॥।**

\।\। १०.१८.२५ \।\।

अविषह्यं मन्यमानः कृष्णं दानव-पुङ्गवः \।

वहन् द्रुततरं प्रागाद् अवरोहणतः परम् \।\।

**श्रीधर-स्वामी (भावार्थ-दीपिका) :** कृष्ण-दृष्टि-वञ्चनाय
अवरुह्यतेऽस्मिन्न् इत्य् **अवरोहणं** मर्यादा, ततः **परं** दूरम्
**अगात्** \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अविषह्यं** योद्धुम् अशक्यम्
\। यद् वा, कृष्णम् अविषह्यं वोढुम् अशक्यं मत्वा रामं **वहन्न् अगाद्**
इति सम्बन्धः \।\।२५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु तथापि
कंस-मुख्यारिं श्री-कृष्णं हर्तुं कथम् अयं नाचेष्टेनं ? इत्य्
आशङ्क्याह---अविषह्यम् इति \। अत एव कृष्ण-पक्षीयो भूत्वा बलदेवं
**वहन्** सत्, यतो मानवेषु पुङ्गवो बलादिनातिश्रेष्ठः \। यद् वा,
श्री-बलदेव-करणकः तद्-वधार्थं श्री-कृष्णएच्छयैव बलदेवं
वहन्, **अवरोहणतो**\ऽवतारण-सीमातः **परं** परतः
प्रकर्षेणावैकल्यादिना गता, तथा च विष्णु-पुराणे---

> ते वाहयन्तस् त्व् अन्योन्यं भाण्डीर-स्कन्धम् एत्य वै \।
>
> पुनर् निवर्तिताः सर्वे ये ये पूर्वं पराजिताः \।\।
>
> सङ्कर्षणं तु स्कन्धेन शीघ्रम् उत्क्षिप्य दानवः \।
>
> न तस्थौ प्रजगामैव स-चन्द्र इव वारिदः \।\।\[वि।पु। ५.८.१५-१६\]
> \।\। इति \।

तत्र हेतुः---**अविषह्यम्** इति \। श्री-**कृष्णस्य** दृष्टि-गोचरे किञ्चिद्
अस्य कर्तुं न शक्ष्यामीति चिन्तयन्न् इत्य् अर्थः \।
**दानव-पुङ्गवो**\ऽपि, तथापि द्वयोर् जिहीर्षया गतस्यापि तस्य
केवल-श्री-बलदेव-हरणे स एव हेतुर् अनुसन्धेयः \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, तथापि कंसस्य
मुख्यारिं श्री-कृष्णं हर्तुं कथम् अयं नाचेष्टत? इत्य् आह---अविषह्यम्
इति \। श्री-राम-द्वारा मारयितुं श्री-कृष्णेन तत्-तेज आवृत्य स्व-तेजस
आविष्कृतेः \। अत एव कृष्ण-पक्षियो भूत्वा बलदेवं **वहन्** सन् यतो
**दानवेषु पुङ्गवः** बलादिना श्रेष्ठः **अवरोहणतः**
भाण्डीर-स्कन्धात् \। तथा च, श्री-विष्णु-पुराणे---

> ते वाहयन्तस् त्व् अन्योन्यं भाण्डीर-स्कन्धम् एत्य वै \।
>
> पुनर् निवर्तिता सर्वे ये ये पूर्वं पराजिताः \।\।
>
> सङ्कर्षणं तु स्कन्धेन शीघ्रम् उत्क्षिप्य दानवः \।
>
> न तस्थौ प्रजगामैव स चन्द्रः इव वारिदः \।\।\[वि।पु।
> ५.८.१५-१६\] \।\। इति \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, जीव-गोस्वामी बृहत्-क्रम-सन्दर्भः)
:** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कृष्णम् अविषह्यं
मन्यमान** इत्य् अत एव **रामं** हर्तु-मनाः कृष्ण-पक्षीयो ऽभूद् इति
भावः \। अवरुह्यते ऽस्मिन्न् इत्य् **अवरोहणं** मर्यादा-स्थनम्,
कृष्ण-दृष्टि-वञ्चनाय ततः **परम्** अपि **प्रागात्** \।\।२५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : कृष्णम् अविषह्यं
मन्यमान** इति रामं हर्तु-कामः कृष्ण-सङ्घट्टी बभूवेति भावः \।
**रामं वहन्न्** **अवरोहणतः परं प्रागात्** अवरुह्यते अत्रेत्य्
अवरोहणं भाण्डीरा-पिण्डीका, ततः गमनं कृष्ण-दृष्टि-वञ्चनार्थम्
\।\।२५\।\।

**\॥।**

\।\। १०.१८.२६ \।\।

तम् उद्वहन् धरणि-धरेन्द्र-गौरवं

महासुरो विगत-रयो निजं वपुः \।

स आस्थितः पुरट-परिच्छदो बभौ

तडिद्-द्युमान् उडुपति-वाड् इवाम्बुदः \।\।

**श्रीधर-स्वामी (भावार्थ-दीपिका) : धरणि-धरेन्द्र**वद्
**गौरवं** यस्य तन् **निजम्** आसुरं **वपुर्** **आस्थितः** \।
**पुरट-परिच्छदः** सुवर्णालङ्कारः, **तडिद्-द्युमान्** विद्युद्-दीप्तिमान्
इत्य् अलङ्कारोपमा \। **उडुपति-वाड्** इति रामोपमा \। उडुपतिं वहतीत्य्
उडुपति-वाट् \। यदि यथोचित-स्थानेषु स्थिता विद्युतो भवन्त्य् उपरि
चोडुपतिः, तदा सोऽ**म्बुदो** यथा भाति, तद्वद् **बभाव्** इत्य् अर्थः
\।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : धरणि-धरेन्द्रः** सुमेरुः
\। पुरटो नग-राटे स्यात् क्लीबं हेम्न्य् अग्रगे शुनि इति धरणिः \।
**द्युमता** सूर्येण वात्र पक्षेऽभूतोपमा ज्ञेया \।\।२६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : धरणी-धरेन्द्रः**
सुमेरुः, तस्माद् अपि **गौरवं** भारो यस्य, तादृशत्वं स्वभावतो
दैत्य-ज्ञानेन तदानीं तत्-प्रकटनाद् वा, **उद्वहन्** किञ्चिद्
उच्छ्वासार्थं पृष्ठात् स्कन्धम् आरोप्योच्चैर् वहन् \। किं वा,
आकाश-मार्गेण वहन् स प्रलम्ब-**महासुरो**\ऽपि **विगतो** नष्टो
**रयो** वेगो यस्य सः, अत एव **निजं** सहजम् आसुरं **वपुर्**
**आस्थितः**, तथा च तत्रैव---

> असहन् रोहिणेयस्य स भारं दानवोत्तमः \।[^११]
>
> ववृधे सुमहाकायः प्रावृषीव बलाहकः \।\।\[वि।पु। ५.९.१७\] इति \।

[^११]: अशक्तो वहने तस्य संरम्भाद् दानवोत्तमः \।\।


**अम्बुदोपमया** तस्य श्यामो वर्णो ध्वनितः \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : धरणि-धरेन्द्रः** सुमेरुः,
तस्माद् अपि **गौरवं** भारो यस्य सीमातिक्रमे जाति विहस्य विस्मित्य
विशङ्क्य च क्रमेण भारातिरेक-प्रकटनात् **उत्** उच्चैः स्कन्धे
**वहन्न्** इत्य् अर्थः \। स **महासुरो**ऽपि अत एव **निजम्** आसुरं
वपुर्-**आस्थितः** तथा च तत्रैव---

> असहन् रोहिणेयस्य स भारं दानवोत्तमः \।
>
> ववृधे सुमहाकायः प्रावृषीव बलाहकः \।\।\[वि।पु। ५.९.१७\] इति
> \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तं** उत्कट-बलतयैव
**वहन्** यतो **धरणि-धरेन्द्रः** सुमेरुः तद्वत् **गौरवं** यस्य
तं, तस्य सीमातिरिक्त गमन-दर्शनेन विस्मित्य
स्वभाराधिक्य-प्रकटनात् \। ततश् च वोढुम् असामर्थ्याद् एव
**विगत**-वेगः \। ततश् च तेन वपुषा स्व-महा-पराक्रमं अमितम्
आलक्ष्य **स निजं वपुर्** **आस्थितः** **बभौ**,
**पुरट**-**परिच्छदः** सुवर्णालङ्कारवान्, **अम्बुदस्**
**तडिद्**-द्युति-**द्युमान् उडुपतिं** वहतीति सः \। अत्रासुरस्याम्बुद
उपमा, स्वर्णालङ्कारस्य तडिद्-द्युतिः, बलदेवस्योडुपतिः \।\।२६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : स महासुरः** प्रलम्बः
पौढवलतयैव तं अवरोहणतः परगमने सति
**धरणि-धरेण्द्रस्य** सुमेरोर् इव **गौरवत्** यस्य तं
प्रकाशितैश्वर्यं वोढुं असामर्थ्याद् एव **विगत-रयः** क्षीण-वेगः
ततश् च तेन **वपुषा** तत्-पराक्रम-महान्तम् आज्ञाय **निजम्** आसुरं
वपुर् **आस्थितो बभौ** \। **पुरट-परिच्छदः** कनक-भूषण-धरः
**अम्बुदस्** तडिद्-अद्युतिमान् **उडूपतिं** चन्द्रं वहतीति सः अत्र
प्रलम्बस्याम्बुदः **पुरट-परिच्छदस्य** **तडिद्-द्युतिः**
बलदेवस्योडुपतिर् उपमानम् \।\।२६\।\।

**\॥।**

\।\। १०.१८.२७ \।\।

निरीक्ष्य तद्-वपुर् अलम् अम्बरे चरत्

प्रदीप्त-दृग् भ्रु-कुटि-तटोग्र-दंष्ट्रकम् \।

ज्वलच्-छिखं कटक-किरीट-कुण्डल-

त्विषाद्भुतं हलधर ईषद् अत्रसत् \।\।

**श्रीधर-स्वामी (भावार्थ-दीपिका) : अलम्** अतिवेगेन \। **प्रदीप्ते**
**दृशौ** यस्मिन् **वपुषि,** तत् \। **भ्रु-कुटि-तट**-सल्लग्ना **उग्रा**
**दंष्ट्रा** यस्मिंस् तत् \। प्रदीप्त-दृक् भ्रु-कुटि-तटं यस्मिन्, उग्रा
दंष्ट्रा यस्मिंस् तच् च तच् चेति वा \। **ज्वलन्त्यः** **शिखाः** केशा
यस्मिंस् तत् \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्व-समासे दंष्ट्राणां
भ्रुकुटि-सल्लग्नत्वासम्भवात् समासान्तरम् आह---प्रदीप्ते इत्य्-आदि \।
भ्रुवोर् मध्ये तु कुटि-भ्रुकुटिर् भ्रूकुटिः स्त्रियाम् इति शब्द-रत्ने \।
**अत्रसत्** उद्विविजे \।\।२७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कटकादीनां**
पुरट-मयानां **त्विषा अद्भुतं** देदीप्यमानम् इत्य् अर्थः\। यद् वा,
कटकादि-त्विषा विशिष्टम् अद्भुतं विस्मयावहम् अलौकिकत्वात्, सहसा
तथा-भूतत्वाच् च **ईषद् अत्रसत्**, बाल्य-क्रीडा-कौतुकात् \। यद् वा,
महा-दैत्य-**वपुस्** तं **निरीक्ष्य** अपि श्री-कृष्णात् किञ्चिच् छङ्काम्
अवाप, दैत्यास्यापि गोप-रूपत्वेन वधायोग्यत्वाद् इत्य् अर्थः \। यद् वा,
एतादृशं सखि-वृन्दे अपरं दानवम् अशक्यं स्नेहेन कृष्णं प्रत्य्
अनिष्ट-शङ्कया \।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ईषद् अत्रसत्**
बाल्य-क्रीडावेशेनेति पूर्व-पूर्ववत् \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अलम्** अतिवेगेन **प्रदीप्ते
दृशौ** यस्मिन् **भ्रुकुटी-तट**-सल्लग्ना **उग्रा दंष्ट्रा** यस्मिंस् तच्
च तच् च **तद्-वपुर्** **निरीक्ष्य ईषद्** अत्र सद् इति साक्षात्
परमात्मानोऽपि तस्य त्रासोऽयं तद्-ऐश्वर्य-ज्ञानस्य कृष्णेनैव
स्व-योग-मायया आवरणात् तत्राम्बुदाकारम् असुर-वपुर् एतत् तथा
वर्धतां यथा मद्-अग्रज-वपुश् चन्द्र-प्रदेश एवोत्तिष्ठेद् इति कृष्णस्य
कौतुक-दिदृक्षैव कारणम्, तद्-ऐश्वर्य-ज्ञानावरणे तु
असुर-वपुः-प्राकट्यारम्भ एव \। \"नायं गोपः, किन्त्व् असुर एव\" इति
विदुषा बलदेवेन सद्यस् तद्-वधे तत्-कौतुकं न सिद्ध्येद् इति ज्ञेयम्
\।\।२७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : प्रदिप्ते दृशौ** नेत्रे
यत्र **भ्रुकुटि-तट-**सल्लग्नाः **उग्रा दंष्ट्रा,** यत्र तच् च तच् च
**तद्-वपुर् निरीक्ष्य** **हलधरो** बल **ईषद् अत्रसत्**
बाल्य-क्रीडावेषाद् एव त्रासाभासत्वम् अकरोत् \। धरणि-धरेन्द्र-गौरवम्
इति प्राग् उक्तेः \।\।२७\।\।

**\॥।**

\।\। १०.१८.२८ \।\।

अथागत-स्मृतिर् अभयो रिपुं बलो

विहाय सार्थम् इव हरन्तम् आत्मनः \।

रुषाहनच् छिरसि दृढेन मुष्टिना

सुराधिपो गिरिम् इव वज्र-रंहसा \।\।

**श्रीधर-स्वामी (भावार्थ-दीपिका) : आगत-स्मृतिर्** **अभय**
**इवात्मनः सार्थं** गोप-समूहं **विहाय हरन्तं रिपुम्** **अहनत्**
\। यद् वा, **विहाय**-साकाश-मार्गेणात्मनः प्राप्तम् अर्थम् इव हरन्तम्
इति \। **वज्र-रंहसा** वज्र-वेगेन **मुष्टिना** \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ
श्री-कृष्णाकृत-बोधानन्तरम् \। **आगत-स्मृतिः** ज्ञात-निज-वैभवः \।
बलं गृहीत्वा, प्रलम्ब-धावने बलदेवेन कृष्णः प्रार्थितः स च तं
न त्वं प्राकृतो बालः किं तु साक्षाद् अनन्तोऽसीति बोधितवान् इति
हरि-वंशाद् अवसेयम् \। अभय-शब्देनेवशब्द-सम्बन्धे
श्री-कृष्ण-बोधितस्याप्य् अनीशतैवाविर्भवत्य् अतः प्रकारान्तरेण योजयन्न्
आह---यद्वेति \। मुष्टिर् द्वयोः स्यात् साङ्गुष्ठे करे सङ्कुचिताङ्गुलौ इति
धरणि-धरः \।\।२८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथान्तरम् इति---

> किम् अयं मानुषो भावो व्यक्तम् एवावलम्ब्यते \।
>
> सर्वात्मन् सर्व-गुह्यानां गुह्य-गुह्यात्मना त्वया \।\।\[वि।पु। ५.९.२३\]

इत्य्-आदिकात् श्री-विष्णु-पुराणाद्य् उक्तात् तं प्रति श्री-कृष्णस्य वचनात् सद्य
एवागता **स्मृतिर्** दैत्य-वधार्थं निजावतार-प्रयोजन-स्मरणं यस्य
सः \। यद् वा, पश्चाद् **आगता** स्मृतिः श्री-कृष्णस्य पूतना
वत्सासुर-वधानुसन्धानं ज्ञेयम् \। तृतीये च आगता स्मृतिर् मत्
कीर्त्यर्थम् एव मद् धस्तेनैतद्-वधार्थं तेनैवम् अनुष्ठितम्
अस्तीत्य्-आदि ज्ञानं यस्येति, अतो**\ऽभयो**\ऽपगत-शङ्कः सन्न् अथवा
निरीक्ष्यापि ईषद् अप्य् अत्रसत् किम् ? काक्वा, नैवेत्य् अर्थः \। तत्र हेतुम्
आह---आगत-स्मृतिर् अतिरोहित-ज्ञानः, अथ अतो\ऽभयः \। अन्यत् समानम्
\। दृष्टान्तो **मुष्टेर्**दाप्य् ए\ऽवैयर्थ्ये च **गिरिणा** सह
दैत्यस्योपमा, पुरा पक्ष-सद्-भावेन गिरीणाम्
अम्बरोत्पतनकठिन-तरङ्गत्वाद्य् अपेक्षया \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथानन्तरम् इति---

> किम् अयं मानुषो भावो व्यक्तम् एवावलम्ब्यते \।
>
> सर्वात्मन् सर्व-गुह्यानां गुह्य-गुह्यात्मना त्वया \।\।\[वि।पु। ५.९.२३\]

इत्य्-आदिकात् श्री-विष्णु-पुराणाद्य् उक्तात् तं प्रति श्री-कृष्णस्य वचनात् सद्य
एव्**आगता स्मृतिः** दैत्य-वधार्थ-निजावतार-प्रयोजनं यस्य सः बलो
**मुष्टिना रिपुम् अहनत्** अहन् कः केन कम् इव मुराधिपो **वज्र-रंहसा
गिरिम् इव** \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लब्धाभीष्टः कृष्णः
साग्रजे बिभ्यति सति तत्र पुनर् ऐश्वर्य-ज्ञानं सहसैवार्पयामासेत्य्
आह---अथ आगत-स्मृतिर् इति \।

> किम् अयं मानुषो भावो व्यक्तम् एवाबलम्ब्यते \।
>
> सर्वात्मन् सर्व-गुह्यानां गुह्यं गुह्यात्मना त्वया \।\।\[वि।पु। ५.९.२३\]

इति विष्णुपुराणोक्त-कृष्ण-वाक्याल् लब्ध-निजैश्वर्य-ज्ञानः \।
**विहायसा** अकाश-मार्गेण \। **आत्मनः** प्राप्तम् अर्थं धनं
**हरन्तम् इव रिपुं मुष्टिना** **अहनत्** \। कः केन कम् इव ?
सुराधिपो **वज्र-रंहसा गिरिम्** इव \।\।२८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अथानन्तरं जगता लुप्ता
**स्मृतिर्** यस्य सो**ऽगत**-स्मृतिः वैष्णवे तु कृष्ण-बाक्याद्
आगत-स्मृतिर् इत्य् उक्तः, स बलभद्रो दुष्ट-वधार्थं स्वाविर्भावं
विजानन्न् इत्य् अर्थः \। **मुष्टिना रिपुम्** **अहन्**, कः केन कम् इव ?
तत्राह---सुराधिपो **वज्र-रंहसा** **गिरिम्** इवेति रिपुं कीदृशं
**विहायसा** नभो-मार्गेण्**आत्मनः** प्राप्तम् अर्थं धनं **हरन्तम्**
**इव** \।\।२८\।\।

**\॥।**

\।\। १०.१८.२९ \।\।

स आहतः सपदि विशीर्ण-मस्तको

मुखाद् वमन् रुधिरम् अपस्मृतो \ऽसुरः \।

महा-रवं व्यसुर् अपतत् समीरयन्

गिरिर् यथा मघवत आयुधाहतः \।\।

**श्रीधर-स्वामी (भावार्थ-दीपिका) : अपस्मृतो** गत-स्मृतिः \।
**महा-रवं** समीरयन् \।\।२९.३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सः** प्रलम्बः \।
**आयुधाहतो** वज्राहतः \।\।२९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अप्स्मृतो** मोहितः \। किं
वा, अपस्मार-व्याधिनेवाति-व्याकुलः सन्न् इत्य् अर्थः \। महा-कायस्य तस्य
सद्यो गगनात् पतनादौ दृष्टान्तः-**गिरिर् यथे**ति \। **आयुधेन**
*वज्रेणाहतः* प्रहतः \।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अपस्मृत** इति
अपस्मार-व्याधिनेवाति-व्याकुलः सन्न् इत्य् अर्थः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अपस्मृतः** गत-स्मृतिः
अपस्मार-व्याधि-ग्रस्त इवेत्य् अर्थः \। **महा-रवं** समीरयन्
\।\।२९.३०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**
सो**ऽसुरोऽपस्मृतो**ऽपस्मार रोह-ग्रस्तवत् स्मृति-शून्यः \।
**महा-रवं** घोर-शब्दं समीरयन् **व्यसुर्** निष्प्राणः सन्
**अपतत्** \।\।२९\।\।

**\॥।**

**\।\। १०.१८.३० \।\।**

दृष्ट्वा प्रलम्बं निहतं बलेन बल-शालिना \।

गोपाः सुविस्मिता आसन् साधु साध्व् इति वादिनः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : बलेन** शालते दीव्यतीति
बशाली बलदेवः \। एकार्थकौ **बलशालि**-बलदेव-शब्दौ पर्यायौ \।
बलेनौजसा कालिन्दी-भेदनो बलः इत्य् अमरोक्तेर् **बल**-शब्दस् तु
साक्षाद् एव तद् वाचकोस्ति, यदीत्थं तदा बलशालीति विशेषणम् \।\।३०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : बल-शालिना** बलवतेति
तन् महा-बलिष्ठ-दैत्य-श्रेष्ठ-वधेन लोकेषु
तत्-बल-विशेषाभिव्यक्ते, तथा च श्री-हरि-वंशे---

> बलं तु बलदेवस्य तदा भुवि जना विदुः \।
>
> प्रलम्बे निहिते दैत्ये देवैर् अपि दुरासदे \।\।\[ह।वं। २.१४.५८\] इति
> \।

**सुविस्मिताः** सन्तः तत्-कपट-गोप-वेषादिनाः \। यद् वा, श्री-कृष्णस्य
शक्त्यैवायं मया हत इत्य् एवं तस्य **बलं** शालितुं श्लाघितुं शीलम्
अस्येति तथा तेन, एवं तस्य भक्ति-भरेण सुविस्मिताः \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बल-शालिने**ति तत्
प्रभृति-बल-विचेष्टाभिव्यक्तेः \। तथा च श्री-हरि-वंशे---

> बलं तु बलदेवस्य तदा भुवि जना विदुः \।
>
> प्रलम्बे निहिते दैत्ये देवैर् अपि दुरासदे \।\।\[ह।वं। २.१४.५८\] इति
> \।

**सुविस्मिताः** सन्तः तत् कपट-गोप-वेषादिना \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः,
विश्वनाथ-चक्रवर्ती सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : विस्मितास्**
तच्-छद्म-गोप-वेशादिना \।\।३०\।\।

**\॥।**

**\।\। १०.१८.३१ \।\।**

आशिषो \ऽभिगृणन्तस् तं प्रशशंसुस् तद्-अर्हणम् \।

प्रेत्यागतम् इवालिङ्ग्य प्रेम-विह्वल-चेतसः \।\।

**श्रीधर-स्वामी (भावार्थ-दीपिका) : तद्-अर्हणं** प्रशंसार्हम्
\।\।३१.३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तं** बलम् \।\।३१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आशिष** इत्थं द्वयोर्
भ्रात्रोर् युवयोर् मिथः, प्रीतिर् आस्ताम्, चिरं व्रजे सानुजः सुखं
विहरन्न् अस्मान् पाहि, सर्वत्र विजयी भव, नित्यं धनवान् पुत्रादिमान्
सुखी सपरिवारो भवेत्य्-आदि-प्रकाराः, अभितो **गृणन्तः** प्रयोजयन्त
इत्य् अर्थः \। **तद् अर्हणम्** आशिरादि-योग्यम् \। यद् वा, तेषां
तस्यार्हणम् उचितं यथा स्यात्, तत्र तत्र सर्वत्रैव
हेतुः---**प्रेमे**ति \।\।३१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आशिष** इत्थं चिरं सानुजः
सुखं विहरन्न् अस्मान् पाहीत्य्-आदि-प्रकाराः **अभि** अभितः तत्र तत्र
सर्वत्रैव हेतुः **प्रेमे**ति \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तद् अर्हणं** प्रशंसार्हम्
\।\।३१.३२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : आशिषोऽभिगृणन्त** इति एवम्
एव सानुजः सुखं विक्रीडन्न् अस्मान् पाहीत्य् एव प्रकाराः प्रकाशयन्त इत्य्
अर्थः \। **तद्-अर्हणं** प्रशंसा-योग्यम् \।\।३१\।\।

**\॥।**

**\।\। १०.१८.३२ \।\।**

पापे प्रलम्बे निहते देवाः परम-निर्वृताः \।

अभ्यवर्षन् बलं माल्यैः शशंसुः साधु साध्व् इति \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : माल्यैः** पुष्पैः \। अत्र
श्रुतिः---

> विष्टम्भो दिवो धरुणः पृथिव्या विश्वा उत क्षितयो हस्ते अस्य \।
>
> असत उत्सो गृणते नियुत्वान् मध्वो अंशुः पवत इन्द्रियाय \।\। इति \।

अर्थः---हे सोम ते तव मध्वो ब्रह्म-स्वरूपिणः अंशुर् इवांशुः अंशः
पृथिव्याः धरुणः भूमेर् धर्ता राम-रूप-धारीति शेषः \। ते त्वया
असतः अन्तर्यामिणा प्रबोधितो दीप्यमानोऽत एव उत्सस् त्वद् आज्ञा-करणे
उत्कण्ठितः \। नियुत्वान् जगतः प्राण-रूपी सूत्रात्मा सन् गृणते आत्मनः
स्वरूपं त्वद्-वाक्याद् अवगतं भावयति \। अहं परमेश्वराद् अनन्योऽस्मि
देव-कार्यार्थम् अवतीर्णो\ऽस्मीत्य् आलोचयतीत्य् अर्थः \। ततो हेतोर् दिवः
द्युलोक-मण्डपस्य विष्टम्भः स्तम्भा इव बचन्ते ते \। विष्टम्भः
क्विब्-अन्तस्येदं द्वितीया-बहुवचनम् \। अत्युच्छ्रितान् प्रलम्बादीन् बहुत्वं
विभूत्य्-अर्थे \। इन्द्रियाय तद् वधेन स्वईयं वीर्यं प्रदर्शयितुं
पवते गच्छति \। किम् अस्यायुधं तद् आह---विश्व इति \। सर्वाः क्षितयः
नाशा-साधनानि आयुधानि अस्य हस्ते एव सन्ति अतो मुष्टि-मात्रेण तं
जघानेत्य् अर्थः \। विष्णोः सर्व-देवतामयत्वाद् अत्र सोम-रूपेणैवास्य
स्तुतिर् ज्ञेया एवम् अन्यत्रापीति \।\।३२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न केवलं त एव
सन्तुष्टा बभूवुः, देवा अपि सर्वे परमानन्दं प्राप्ता इत्य् आह---पाप इति
\। परम-दुष्टे जगद् उपद्रावक इत्य् अर्थः \। नितरां **हते** अपुनर्
आवृत्तिम् उक्ति-प्राप्ते, तथा च द्वितीय-स्कन्धे---

> ये च प्रलम्ब-खर-दर्दुर-केश्य्-अरिष्ट-
>
> मल्लेभ-कंस-यवनाः कुज-पौण्ड्रकाद्याः \।
>
> अन्ये च शाल्व-कपि-बल्वल-दन्तवक्त्र-
>
> सप्तोक्ष-शम्बर-विदूरथ-रुक्मि-मुख्याः \।\।
>
> ये वा मृधे समिति-शालिन आत्त-चापाः
>
> काम्बोज-मत्स्य-कुरु-सृञ्जय-कैकयाद्याः \।
>
> यास्यन्त्य् अदर्शनम् अलं बल-पार्थ-भीम-
>
> व्याजाह्वयेन हरिणा निलयं तदीयम् \।\।\[भा।पु। २.७.३५-३५\] इति \।

अनयोर् अथः---ये **प्रलम्बादयस्** ते सर्वे हरिणा प्राण-हरेण
हेतु-भूतेन, तदीयं तेषां हितं योग्यं वा, अलम् अदर्शनम् अपुनर्
आवृत्ति-लक्षणम्, अत एव निलयम् अत्यन्ताभाव-रूपं मोक्ष्यं प्राप्स्यन्ति,
तत्र जन्म-त्रयेण मुनि-शापान्ते प्राप्त-वैकुण्ठ-लोको दैत्यत्वापेक्षया
तथा श्री-भूम्यां श्री-भगवज् जातो नरकः, श्री-रुक्मिणी-भ्राता रुक्मी,
पाण्डव-मित्र-मत्य-राज-विराटदयश् च, तत् तत्-सम्बन्धेन
प्राप्त-वैकुण्ठ-लोका अपि संसार-दुःख-द्वंस-मात्रापेक्षयैकत्रोक्ताः
\। यद् वा, प्रलम्बादयो\ऽलम् अदर्शनम् अपुनर् आवृत्ति-मोक्षं
दन्तवक्त्रादयश् च ते तदीयं निलयं श्री-वैकुण्ठ-लोकं यास्यन्तीति
विवेचनीयम् इति \।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलं त एव सन्तुष्टा
बभूवुः देवा अपि परमानन्दं प्राप्ता इत्य् आह---पाप इति \। परम-दुष्टे
जगद् उपद्रावक इत्य् अर्थः \। नितरां **हते** अपुनर्
आवृति-मुक्ति-प्राप्तेः \। तथा च द्वितीय-स्कन्धे---

> ये च प्रलम्ब-खर-दर्दुर-केश्य्-अरिष्ट-
>
> मल्लेभ-कंस-यवनाः कुज-पौण्ड्रकाद्याः \।
>
> अन्ये च शाल्व-कपि-बल्वल-दन्तवक्त्र-
>
> सप्तोक्ष-शम्बर-विदूरथ-रुक्मि-मुख्याः \।\।
>
> ये वा मृधे समिति-शालिन आत्त-चापाः
>
> काम्बोज-मत्स्य-कुरु-सृञ्जय-कैकयाद्याः \।
>
> यास्यन्त्य् अदर्शनम् अलं बल-पार्थ-भीम-
>
> व्याजाह्वयेन हरिणा निलयं तदीयम् \।\।\[भा।पु। २.७.३५-३५\] इति \।

तत्र केचिद् अमल-दर्शनो ब्रह्म-सायुज्ञादि केचित् तन् निलयम् इति
विवेचनीयम् \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

इति सारार्थ-दर्शिन्यां हर्षिणां भक्त-चेतसाम् \।

दशमेऽष्टादशोऽध्यायः सङ्गतः सङ्गतः सताम् \।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** देवाश् च तं तुष्टुवुर् इत्य्
आह---पापे इति \। अतिदुष्टे जगद् उद्वेजके इत्य् अर्थः \।\।३२\।\।

नाग-मूर्धसु तुङ्गेषु नर्तित्वा मधुसूदनः \।

प्रलम्ब-स्कन्धम् अत्युच्चं बलम् आरोहयत् प्रभुः \।\।

**\॥।**

इति श्रीमद्-भागवते मःआ-पुराणे पारमहंस्यां संहितायां दशम-स्कन्धे

पुर्वार्धे प्रलम्ब-वधो नामाष्टादशोऽध्यायः \।

\।\। १०.१८ \।\।

**\॥।**

(१०.१९)



### मुञ्जाटव्यां गवां गोपानां च दावानलाद् 

### रक्षणम् \।

\।\। १०.१९.१ \।\।

श्री-शुक उवाच---

**क्रीडासक्तेषु गोपेषु तद्-गावो दूर-चारिणीः \।**

**स्वैरं चरन्त्यो विविशुस् तृण-लोभेन गह्वरम् \।\।**

**श्रीधर-स्वामी (भावार्थ-दीपिका) :**

ऊनविंशे निविष्टं तु गोप-गोकुलम् अच्युतः \।

मुञ्जारण्यम् अरण्याग्ने ररक्ष तन् निपानतः \।\।

**दूर-चारिणीः** दूर-चारिण्यः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तान्न् अपानतः अग्निपानतः
\।\*\। **दूर-चारिणीः** *दूर-चारिण्यः* \। **गह्वरं**
यमुना-तीर-कक्षम् गुहा-गहनदं भेषु निकुञ्जे\ऽपि च गह्वरे इति
मेदिनी \। **तद्-गावः** तेषां गोपानां गावः \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *ऊनविंशाध्यायस्य
टीका नास्ति \।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रसङ्गाल् लौकिकत्वे\ऽप्य्
अलौक्किकीम् एवान्यां लीलाङ्क्रम-प्राप्ताम् एवाह---क्रीडेत्य्-आदिना \। तेषां ता
वा अनन्ता **गावः**, **गह्वरं** दुर्गम-वनम्,
लोभेनेति---श्री-भगवता रक्ष्यमाणा अपि भोग-**लोभेन** ततो
दूर-निपतिताः[^१२] स्वेच्छाचाराद्-दुःखम् अनुविन्दन्त्य् एवेति श्लेषार्थो
ज्ञेयः \। तथापि तस्य कारुण्य-महिम्नाचिरात् क्षेमं स्याद् एवेत्य् अग्रे
व्यक्तं भावि एवम् अन्यत्रापि सर्वत्र निज-भावानुसारेण तत्पर्यम्
उहयम् \।\।१\।\।

[^१२]: दूरं निपतिताः


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रसङ्गाल् लौकिकत्वेऽप्य्
अलौकिकीम् एवान्यां लीलां क्रम-प्राप्ताम् एवाह---क्रीडेत्य्-आदिना \। तेषां वा
ता असङ्ख्या **गावः** समासान्तत्वाभाव आर्षः **गह्वरं** दुर्गम-वनं
**तृण-लोभेने**ति श्री-गोकुलानन्द-कर्तृक-चऋअणानन्दाच् चरणावेशः
ततस् तल् लोभस् तेनेति ज्ञेयं यज् जीवितं तु निखिलं भगवान् मुकुन्दः
\[भा।पु। १०.१४.३४\] इत्य् आदौ तथा प्रसिद्धेः श्री-वृन्दावने यत्र
कुत्रापि मुहूर्त-मात्रेणोदर-पूरणस्य शक्यत्वाच् च \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कृष्ण-रामादय इति
**तद्**-गुण-संविज्ञानत्वेन लीलावेशः \।\।१.९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

ऊनविंशे मुद्रिताक्षान् मुञ्जाटव्यां दावानलात् \।

रक्षन् भाण्डीरम् आपय्य स्वान् मुक्ताक्षान् व्यधाद् धरिः \।\।

**तत्**-तद्-अनन्तरं **दूर-चारिणीः** दूर-चारिण्यः \।\।१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**

दावान् मुञ्ज-वने रक्षन् पिहिताक्षान् सखीन् हरिः \।

व्यधाद् भाण्डीरम् आनीय मुक्ताक्षान् ऊनविंशके \।\।

**तद्**-तद्-अनन्तरं **दूर-चारिणीर्** इति प्रथमार्थे द्वितीया
\।\।१\।\।

**\॥।**

\।\। १०.१९.२ \।\।

**अजा गावो महिष्यश् च निर्विशन्त्यो वनाद् वनम् \।**

**ईषीकाटवीं निर्विविशुः क्रन्दन्त्यो दाव-तर्षिताः \।\।**

**श्रीधर-स्वामी (भावार्थ-दीपिका) : वनाद्** वनान्तरं **निर्विशन्त्यो**
दावेन **तर्षितास्** तृषिताः **क्रन्दन्त्य** **इषीकाटवीम्**
अत्य्-उच्छ्रित-घन-तृण-विशेषारण्यं **निर्विविशुः** \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इषीकाटवीं** मुञ्जारण्यम्
ईषीका तु शलाकायां मुञ्जे लक्ष्मी-स्त्रियोस् तथा इति धरणिः \। **अजा**
बर्कर्यः, अजादि-चारणे गोपालवद् अजापालादि तस्य नाम कथं नोच्यते,
तासाम् अल्पत्वेन **गवां** प्रचुरत्वाद्-गोपालेति नाम \। यद् वा, यशः
पुण्यैर् अवाप्यते इति न्यायात् तन्नेति \। गोछागी-महिषी-दुग्धाद्
अन्यद्-दुग्धं तु चामिषम् इति पाद्माद् अजा-महिष्योः पेय-दुग्धत्वात् तद्
रक्षणादौ न दोषोऽस्ति \। यत् तु आजं च माहिषं क्षीरं हन्ति श्राद्धं
न संशयः इति तत् तत्रैव दुष्टं न त्व् अत्रेति \। किञ्चाज्यं
वस्तुतोऽजोद्भवनेवान्य् अत्र तु सादृश्यात् तत्-प्रयोग इति ज्ञेयम् \। अथ
व,

> अजा स्याद् अप्रसूता गौः सकृत् सूता महिष्य् अपि \।
>
> अन्या गाव इह प्रोक्ता इति शब्दार्थ-वेदिनः \।\। इति शब्द-रत्नात्
> \।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न केवलं **गाव** एव,
अन्ये\ऽपि सर्वे पशव इत्य् उक्त-पोषण्यायेनाह---अजा इति \। **अजादीनां**
गमने यथा-पूर्वं शैध्र्यापेक्षया तत्-क्रमेण निर्देशः, **दावेन**
दावाग्निना \। यद् वा, अग्नि-सदृशेन ग्रीष्म-कालिन-तापेन **तर्षितास्**
तृषां प्रापित अत एव **क्रन्दन्त्यः** \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलं गाव एवान्येऽपि
सर्वे पशव इत्य् उक्त-पोष-न्यायेनाह---अजा इति \। **अजादीनां** गमने
यथा-पूर्वं शैघ्र्यापेक्षया तत् क्रमेण निर्देशः **इषिकाटवीं** प्रायो
यमुना-तीर-परित्यक्त-तद् दूरवर्ति रुक्ष-सैकतजाम् अत एव **दावेन**
अग्नि-सदृशेन ग्रीष्म-कालिन-तापेन **तर्षिता** तृषं प्रापिताः अत एव
**क्रन्दन्त्यो** बभूवुः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ईषिकाणां**
शराख्य-तृण-विशेषाणाम् **अटवीम्** \। **दावेन** ग्रीष्म
सूर्यातपोत्थ-तापेन \। **तर्षिताः** तृष्णां प्रापिताः \।\।२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : अजा** गुर्जराणां **गावो**
गोपानां **महिष्य** उभयेषां बोध्या **ईषीकाणां** शराख्यानां तृणानाम्
**अटवीं दावेन** ग्रीष्म-सूर्य-तापेन **तर्षिताः** पिपासां गमिताः
\।\।२\।\।

**\॥।**

\।\। १०.१९.३ \।\।

**तेऽपश्यन्तः पशून् गोपाः कृष्ण-रामादयस् तदा \।**

**जातानुतापा न विदुर् विचिन्वन्तो गवां गतिम् \।\।**

**श्रीधर-स्वामी (भावार्थ-दीपिका) : कृष्ण-रामाव्** आदी येषां **ते न**
तु तौ \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ते** गोपाः \।
अतद्-गुण-संविज्ञानो बहुव्रीहिः **कृष्ण-रामादय** इति \।\।३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णेति तैर् व्याक्यातम्
एव, तथापि तयोः साक्षाद् वर्तमानयोर् अपि गोपानां पश्व् अदर्शनादिकं
तयोः कौतुक-परतयेति ज्ञेयम् \। अत एव श्री-कृष्णस्य
महा-कौतुकित्वापेक्षया आदौ श्री-बल-रामस्य च तद् अनुवर्तित्वेन पश्चान्
निर्देशः \। यद् वा, श्री-**कृष्ण-रामौ आदौ** वर्तेते येषाम्, ततश् च
तयोर् अपि **पश्व्** अदर्शनादिकं महा-कौतुकि-स्वभावाद् एव, विशेषतश्
च तल् लीलाम् अनुसन्दधतां श्री-शुकदेवादीनां कौतुक-विशेष-जननाय \।
यद् वा, **गवादिषु** तेषु स्नेहभरेण विचारान्तर्धानात् \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कृष्णात तैर् व्याख्यातम् एव
तथापि तयोः साक्षाद् वर्तमानयोर् अपि **गोपानां** पञ्च-दर्शनादिकं
तयोः कौतुक-परतयेति ज्ञेयम् \। यद् वा, **कृष्ण-रामौ आदी** आदौ
वर्तेते येषाम् इति उभावपि वने कृष्णो विचिकाय समन्ततः इति वद्
**गवादि**-स्नेहमय-लीलावेश-पक्षे तद्-गुण-सम्विज्ञानः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : कृष्ण-रामादय** इति
तद्-गुण-संविज्ञानत्वेन लीलावेशः \।\।३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : जातानुतापा न** **विदुर्**
न विविदुः \। गो-विषयक-प्रेम्नैवावृत-ज्ञानाः \।\।३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : कृष्ण-रामादय** इत्य्
अतद्-गुण-संविज्ञानो बहुव्रीहिः \। **ते गोपाः** कृष्न-रामेतरे **पशून्**
पश्यन्तो **जातानुतापा** बभूवुः **गवां** **गतिं** **न विविदुः**
गो-विषयकेन स्नेहेन परिवृद्धेन ज्ञानस्यान्तर् निगीर्णत्वात्
तद्-गुण-संविज्ञानो वाहस्तु \।\।३\।\।

**\॥।**

\।\। १०.१९.४ \।\।

तृणैस् तत्-खुर-दच्-छिन्नैर् गोष्-पदैर् अङ्कितैर् गवाम् \।

मार्गम् अन्वगमन् सर्वे नष्टाजीव्या विचेतसः \।\।

**श्रीधर-स्वामी (भावार्थ-दीपिका) :** तासां **गवां** **खुरैर्**
दद्भिश् च **च्छिन्नैस्** **तृणैर् गोष्-पदैर् अङ्कितैश्** च भू-प्रदेशैस्
तृणैर् वा गवां **मार्गम् अन्वगमन्** \। **नष्टाजीव्या**
गत-जीविका-साधनाः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : विचेतसः** इतो गता वात्र
*गता* इत्य् एवं नाना-बुद्धयः \।\।४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च **नष्टाजीव्या**
इत्य्-आदिकं तल् लीला-स्वभावेन तादृशत्वापत्तेः \। किं वा, नष्टाजीव्याश् च
जना इव \। यद् वा, अकार-प्रश्लेषेणानष्टाजीव्याश् च ते **विचेतसश्** च,
तथापि यमुना-पुलिनादावङ्कितैर् उदितैर् **गोष्-पदैश्** च \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गोष्-पदैर्** गोभिः सेवितैर्
**मार्गैः** यतो**ऽङ्कितैः** तत् **खुरादिभिर्** लिखितैः गोष्-पदं
सेवितासेतित-प्रमाणेष्व् इति शब्द-स्मृतेः अम्यत्र सुरभावात् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तासां **गवां**
**खुरैर्** दद्भिश् च **छिन्नैस्** तृणैः **गोष्-पदैर् अङ्कितैर्
भू-प्रदेशैश्** च लक्षितं गवां **मार्गं** \। **नष्टाजीव्या**
विगत-जीविका-साधनाः \।\।४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तेषां **पशूनां**,
**खुरैर्** **दद्मिश्** च **छिन्नैस्** तृणैः **गोष्-पदैर् आङ्कितैर्**
भूमि-प्रदेशैश् च लक्षितं **गवां** **मार्गम्** **अन्वगमन्** नष्टम्
अदर्शनं प्राप्तम्-**आजीव्यं** जीविका-साधनं येषां ते \।\।४\।\।

**\॥।**

\।\। १०.१९.५ \।\।

मुञ्जाटव्यां भ्रष्ट-मार्गे क्रन्दमानं स्व-गोधनम् \।

सम्प्राप्य तृषिताः श्रान्तास् ततस् ते सन्न्यवर्तयन् \।\।

**श्रीधर-स्वामी (भावार्थ-दीपिका) : मुञ्जाटव्य्** अपि सैव इषीकाटवी
\।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ते** गोपाः \। ततः
**मुञ्जाटवीतः** \। **भ्रष्ट-मार्गम्** इतस् ततो गतम् \।
**संन्यवर्तयन्** गत-मार्गम् एवागन्तुकामा अभवन्न् इत्य् अर्थः
\।\।५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततो **मुञ्जाटवीतः**
सम्यक् सर्व-मङ्गलत्वादिनैकत्रैव प्राप्य सम्यक् त्वरयैकीकरणादिना
**न्यवर्ययन्**, यतस् **तृषिताः श्रान्ताश्** च, बहुल-परिभ्रमणात्
\।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्यक्
सर्व-मङ्गलत्वादिनैकत्रैव प्राप्य सम्यक् त्वया एकीकरणादिना
**न्यवर्तयन्** ततस् **तृषिताः** **श्रान्ताश्** च बहुल-परिभ्रमणात्
अभवन् \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मुञ्जाटव्यां** तत्रैव
शरवने सम्प्राप्य ता गवाद्याः **न्यवर्तयन्** परावर्तयामासुः
\।\।५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : मुञ्जाटव्यां** तस्मिन्न् एव
शरवणे **भ्रष्ट-मार्गं** विस्मृत-पथं **स्व-गोधनं**
गवादि-सम्प्राप्य **न्यवर्तयन्** परावर्तयाञ्चक्रुः \।\।५\।\।

**\॥।**

\।\। १०.१९.६ \।\।

ता आहूता भगवता मेघ-गम्भीरया गिरा \।

स्व-नाम्नां निनदं श्रुत्वा प्रतिनेदुः प्रहर्षिताः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ता** गावः \। **स्वा-नाम्नां**
गङ्गादि-रूपाणां स्व-नाम्नाम् \। **प्रतिनेदुः** प्रत्याक्रोशं चक्रुः
\।\।६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्प्राप्य् एइत्य् उक्तम्,
तत्-प्रकारं वदन्, ततश् च श्री-गोप-चूडामणेर् गो-सन्तोषणम् आह---ता
इति तत् तन् नामभिर् आहूताः, **निनदं** सङ्कीर्तनं तेनैव प्रकर्षेण
**हर्षिताः** \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्प्राप्येत्य् उक्तं तत्
प्रकारं वदन् श्री-गोप-चूडामणिना गो-गोप-सन्तोषणम् आह---ता इति \।
मेघ-गम्भीरयेत्य् अत्र मेघ-शब्देन मेघ-गर्जितं लभ्यते, सर्वत्र
तु गम्भीर-शब्दः खलु दूर-दृश्य-तलस्य गर्तस्य विशेषणं भवति
लक्षणया तु तत्रस्थ-जलम् अपि विशिनष्टि---तस्माद् उत्थितो नादश् च
प्रायो गुरुर् भवन् गम्भीरतयोपचर्यते मेघस्य नादस् तु तद्वद् गुरुः
स्यात् तत् भगवतो गीश् च स्वरतस् तादृशी स्याद् इत्य् अभिप्रेत्य्
आह---मेघ-गम्भीरया गिरेति \। ततश् च **मेघ-गम्भीरया गिरा** यत्
स्व-**स्व-नाम** तद् उच्चारणं तेन्**आहूताः** सत्यस् तत् सम्बन्धिनं
**निनदं** मधुर-तार-स्वर-विशेषं **श्रुत्वा** **प्रहर्षिताः**
प्रहृष्टाः सत्यः **प्रतिनेदुः** प्रत्युत्तरतया शब्दं चक्रुः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सम्प्राप्येत्य् उक्तं तत्
केन प्रकारेणेत्य् आकाङ्क्षायाम् आह---कृष्ण इति \। आत्मानं दर्शयन् गा
आह्वयामास, **ता** गवादयः \।\। ६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** कथं सम्प्राप्येत्य्
अपेक्षायाम् आह---कृष्ण आत्मानं दर्शयन् गा आह्वयामासेति \। **ता**
गवादयः **प्रतिनेदुः** ताम् इति प्रत्युत्तरं ददुः \।\।६\।\।

**\॥।**

\।\। १०.१९.७ \।\।

ततः समन्ताद् दव-धूमकेतुर्

यदृच्छयाभूत् क्षय-कृद् वनौकसाम् \।

समीरितः सारथिनोल्बणोल्मुकैर्

विलेलिहानः स्थिर-जङ्गमान् महान् \।\।

**श्रीधर-स्वामी (भावार्थ-दीपिका) :** गो-गोपानां नाश-हेतुर्
**वन-वह्निः** सर्वतः प्रादुर् अभूत् \। **सारथिना** वायुना \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दुःखाद् अन्तरं दुःखम्
इति संसारिणां बोधयन्न् आह---तत इति \। **ततः** गो-दर्शनान्तरम् \।
**धूमकेतुः** अग्निः \। **उल्बणोल्मुकैः** चण्डालातैः \। **लेलिहानः**
अतिशयेनास्वादयन् \।\।७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ततस्** तद् अनन्तरः
पूर्वम् एव जातो **दावाग्निर्** इदानीं समन्ताद् अष्टासु दिक्षु अभूद् व्याप्त
इत्य् अर्थः \। यद् वा, ततस् तस्मिन्न् एव समये स्थाने वा अद्भूद्
उद्भूतः, **यदृच्छया** अस्मात् \। यद् वा, तद् अग्नेर् एव केनापि
भाग्यओदयेन \। अयम् अपि प्रलम्ब-सखः कश्चिद् दैत्य इति केचिद् आहुः,
व्रजौकसां **क्षय-कृद्** इव, यद् वा, व्रजौकसां मध्ये
निवास-चिकीर्षुर् इवेत्य् अर्थः, श्री-भगवन् मुखे प्रविष्टत्वात् \।
**वनौकसाम्** इति पाठे तद् अग्नि-स्वभाव-निर्देशः \। **उल्बणोल्मुकैर्**
उल्का-सदृशालातैः **स्थिरान्** वृक्षादीन् **जङ्गमांश्** च पशु-पक्ष्यदीन्,
**विलेलिहानः** संहर्तुम् इत्य् अर्थः, यतो **महान्** व्यापकः \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ततस्** तस्मिन्न् एव
समये**ऽभूत्** उद्भूतः **यदृच्छया** अकस्मात् अयम् अपि प्रलम्ब-सखः
कश्चिद् दैत्य इति केचिद् आहुः, वृन्दावने दवनिषेधात् **उल्बणैः**
उल्मुकैः उल्का-सदृश-विस्फुलिङ्गैः **विलेलिहानः** विशेषिणः लेलिहन्
दन्दह्यमान इत्य् अर्थः \। यतो **महान्** व्यापकः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं गोभिः
सङ्गती-भूय यदैव तद् वनान्-निष्क्रमितुम् ऐच्छंस् तदैव ते
दावानलेनाव्रियन्तेत्य् आह---तत इति \। **दवोवनं** तत्-सम्बन्धी
**धूमकेतुर्-अग्निः यदृच्छया** आकस्मिक इत्य् अयम् अपि प्रलम्ब-सङ्खः
कश्चिद्-दैत्य इत्य् आहुः, **सारथिना** वायुना \। **ऊल्बणैर्**-अतितीव्रैर्
**उल्मूकैः** \।\।७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : ततस्** तस्मिन्न् एव
**समये दव-धूमकेतुर्** वन-वह्निर् **यद्-दृच्छया**-कस्माद् एवोद्भूद्
उद्भूतः प्रलम्ब-सखोयम् असुरः कश्चिद् इत्य् आहुः, **सारथिना** मरुता
समीरितः प्रवर्धितः **ऊल्बणैर्** अतितीव्रैर् **उल्मुकैस्** तत् समौर्
विस्फुलिङ्गैर् **विलेलिहानो** दन्दह्यमान इत्य् अर्थः \। यतो **महान्**
व्यापी \।\।७\।\।

**\॥।**

\।\। १०.१९.८ \।\।

तम् आपतन्तं परितो दवाग्निं

गोपाश् च गावः प्रसमीक्ष्य भीताः \।

ऊचुश् च कृष्णं स-बलं प्रपन्ना

यथा हरिं मृत्यु-भयार्दिता जनाः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तम्** आविर्भूतम् \।
**प्रपन्नाः** शरणं प्राप्ताः \।\।८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आपतन्तं**
वेगेनागच्छन्तं प्रसमीक्ष्यात्य् उद्भटं सुदुस्तरं च विचार्येत्य् अर्थः
\। भीतत्वे हेतुः---स-**गावो** गोभिः सहिता इति, **हरिं**
स्वर्व-दुःख-हरं **कृष्णं** परमानन्दकरं च **प्रपन्ना** रक्ष
रक्षेति शरणं गताः सन्त **ऊचुः** बलेन निजशक्त्या सहितं यथा
स्यात् तथा ऊचुर् उच्चैश् चक्रुशुर् इत्य् अर्थः \। यद् वा, श्री-**बलदेवेन**
सहितं श्री-कृष्णं प्रति विज्ञापने स्व-साहाय्यार्थं च \। स्म प्रसिद्धौ
\। यथा **मृत्योर्** मरण-लक्षण-संसाराद् अन्तकाद् वा, **भयेनार्दिता
जना** इति सभयात्य् उक्तौ दृष्टानः \। तेन च गोपानं मृत्यु-भयाभावो
ध्वन्यते, ततश् च केवलं श्री-भगवद्-वियोगत एव **भीता** इति
पूर्ववद् बोद्धव्यम्, तच् चाग्रे\ऽपि व्यक्तं भावि \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आपतन्तं** वेगेनागच्छन्तं
**प्रसमीक्ष्य** अत्युद्भटं सुदुस्तरं च विचार्येत्य् अर्थः \। अत्र गोपा
गोपालनाय नियुक्ताः साधारणा एव श्रीदामादीनां तु तद्-अङ्ग-सङ्गित्वान्
निवेदनापेक्षा नास्तीति अतः **प्रपन्ना** दव-समीपाद् आगत्य शरणम्
आगताः भीतत्वे हेतुः सगावः गोभिः सहिता इति गो-स्त्रियोर् उपसर्जनस्य
\[१.२.४८\] ह्रस्वत्वाभाव आर्षः \। **गोपाश् च गावश्** च इति पाठे गावश्
चोचुरित्यायाति तत्र व्यग्रतयारम्भणात् ता अप्य् **ऊचुर्** इत्य् अर्थः \।
गोपाः स्म गाव इति पाठे स्म प्रसिद्धौ **हरिम्** इति तस्यैवैश्वर्यांशे
दृष्टान्तः **मृत्योर्** मरण-परम्परा-लक्षण-संसारात् **भयेनार्दिता
जना** इति सभयेत्त्य् उक्तौ दृष्टान्तो न तु मरण-मात्र-त्राणांशे अतश् च
केवलं श्री-भगवद् वियोगात् एव **भीता** इति पूर्ववद् बोद्धव्यम्, तच्
चाग्रे व्यक्तं भावि \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ऊचुश्** चेति \। अनेन
सर्व-दुर्गाणि \[भा।पु। १०.८.१६\] इति गर्गोक्तिम् अनुस्मृत्येत्य् अर्थः\।
**गोपाश् च गाव** इति, गोपाः स्म गाव इति, गोपाः स-गाव इति त्रयः
पाठाः \। तत्र सगाव इति गो-स्त्रियोर् \[१.२.४८\] इत्य्-आदिना
ह्रस्वत्वाभाव आर्यः \।\।८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : ऊचुश्** चेति \। अनेन
सर्व-दुर्गाणि \[भा।पु। १०.८.१६\] इत्य्-आदि गर्गोक्ति-स्मरणाद् इत्य् अर्थः
\। **गावश् चेति** व्यग्रतया अम्बारावस् तासाम् उक्तिः \। **हरिं** विष्णुम्
\।\।८.९\।\।

**\॥।**

\।\। १०.१९.९ \।\।

कृष्ण कृष्ण महा-वीर हे रामामोघ-विक्रम \।

दावाग्निना दह्यमानान् प्रपन्नांस् त्रातुम् अर्हथः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सम्भ्रमे वीप्सा **कृष्ण
कृष्णे**ति \।\।९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : महद् वीर्यं** प्रभावो
यस्येति श्री-कृष्णं प्रति सम्बोधनम्, तादृश-चातुर्या अग्रज-हस्तेन
साक्षात् प्रलम्ब-घातनात् \। **अमोघ-विक्रमे**ति श्री-बलदेवं प्रति च
महा-दैत्यस्य मुष्टिनैकेनैव[^१३] वधात्, अमितेति पाठे\ऽपि स
एवार्थः \। एवं त्राण-सामर्थ्यम् उक्तम् \। **प्रपन्नाम्** शरणागताम् इति
महा-भय-स्वभावेन विनय-भरेण वा \।\।९\।\।

[^१३]: मुष्टिनैव


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : महत् वीर्यं** प्रभावो यस्येति
अविषह्यं मन्यमानः कृष्णं दानव-पुङ्गवः इति दृष्टरीत्या **कृष्णं**
प्रति-सम्बोधनम् \। **अमोघ-विक्रमे**ति श्री-बलदेवं प्रति
महा-दैत्यस्य मुष्टिनैकेनैव वधात् अमितेति पाठोऽपि तथाभिप्रायात्
एवं त्राण-सामर्थ्यम् उक्तं **प्रपन्नान्** शरणा-गतान् इति
महा-भय-स्वभावेन \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः,
विश्वनाथ-चक्रवर्ती सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *पूर्व श्लोकस्य व्याख्या
द्रष्टव्या।*

**\॥।**

\।\। १०.१९.१० \।\।

नूनं त्वद्-बान्धवाः कृष्ण न चार्हन्त्य् अवसादितुम् \।

वयं हि सर्व-धर्म-ज्ञ त्वन्-नाथास् त्वत्-परायणाः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : नूनम्** इदानीम् \।
**अवसादितुम्** क्लेशम् आप्तुम् \। शरणागत-रक्षणे महान् **धर्मो**
भवतीति सम्बुद्ध्य्-अभिप्रायः \।\।१०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं सख्य-स्वभावेन
तत् कालौचित्याद् भय-व्याकुलत्वाद् वा, प्रथमं द्वाव् एव प्रार्थ्यं
स्नेह-विशेषेण प्रभाव-विशेषानुभवेन[^१४] च श्री-कृष्णम् एव
विज्ञापयति---नूनम् इति वितर्के निश्चये वा, **त्वम्** एव **बान्धवो**
येषां, तव बान्धवा वा, **च**-कार एवार्थे, नैव \। यद् वा,
**विच्**-अर्थे, **अवसादितुं** अवसत्तुं किञ्चिद् दुःखं प्राप्तुम् अपि
**नार्हन्ति**, कुतस् तु दावाग्नि-दाहम् इत्य् अर्थः \। अतो **वयम्**
एतद्-दुःअं नैवार्हाम इति भावः \। तद्-बान्धवत्वम् एव
साधयन्ति---वयम् इति, **हि** यस्मात्, त्वदीयाः त्वया स्वईकृता इत्य्
अर्थः \। पाठान्तरे **त्वम्** एव **नाथ** सर्वापस्तु रक्षको येषां ते,
किं च त्वम् एव परमयनम् आश्रयो येषां त्वद् एक-निष्टा इत्य् अर्थः \। हे
**सर्व-धर्मज्ञे**ति आर्तत्राणस्यावश्याकता त्वयैव ज्ञयत इति भावः
\। यद् वा, त्व्-अर्थे हि शब्दः, पूर्वतो विशेषाय यथा-कथञ्चित् त्वत्
सम्बन्ध-मात्रवन्तो\ऽपि अवसादितुं नार्हन्ति, वयन्तु त्वदीया इत्य्-आदि \।
अन्यत् समानम् \। अतस् त्वत् पदाब्जं त्यक्तुं न शक्नुम इति भावः \। तच्
च त्वया ज्ञायत एवेत्य् आहुः---सर्वेषां धर्मं स्वभावं जानासीति
\।\।१०\।\।

[^१४]: स्नेह-विशेषानुभावेन


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं तत् कालौचित्यात्
प्रथमं द्वाव् एव प्रार्थ्य स्नेह-विशेषेण प्रभाव-विशेषानुभवेन च
श्री-कृष्णम् एव विज्ञापयन्ति---नूनम् इति निश्चये, **त्वद् बान्धवास्** त्वत्
सम्बन्ध-मात्रवन्तोऽपि, **च**-कारोऽप्य् अर्थे \। **अवसादितुं**
अवसमन्तात् सादो येषां तेऽवसादाः तद् वद् आचरन्तीति क्विप् ततस् तुमुन्
दुःखित-जनवद् आचरितुम् अपि **नार्हन्ति** कुतस् तु दावाग्नि-दाहम् इत्य्
अर्थः \। **हि** विशेषे **वयं** तु त्वन् **नाथाः** त्वद् एकाश्रया इत्य्
अर्थः \। हि पाद-पूरणे हेतौ विशेषेऽप्य् अवधाणे इति विश्वः किं च,
त्वम् एव परमयनाम् आश्रयो येषां ते त्वद् एक-निष्ठा इत्य् अर्थः \। अतस्
त्वत् पादाब्जं त्यक्तुं न शक्नुम इति भावः \। दावाग्नि-भयेन गोभिः
समम् एवात्र वयम् आगताः आसां जीवनम् एव चास्माकं जीवनम् इत्य् एव न
स्व-रक्षार्थं प्रार्थयाम् \। अह इति स्वानुभवेन स्वयं नो जानासि ततो
यथायथं विधास्यसीत्य् अभिप्रेत्य् आह---**सर्व-धर्मज्ञे**ति \। हे
स्वस्य चष्माकं च धर्माभिज्ञ इत्य् अर्थः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : त्वद्-बान्धवाः**
त्वत्-सम्बन्ध-मात्रवन्तोऽपि \। **च**-कारोऽप्य्-अर्थे \। **अवसादितुम्**
अव समन्तात् सादो येषां तद्वद् आचरितुम् अपि ततश् चेति विशेषेण निशाम्य
निशम्य योगस्य दुर्घटनाया वीर्य-माहात्म्यं दावाग्नेः सकाशाद् आत्मनः
क्षेमं रक्षा-हेतुं वीक्ष्य तद्-वीर्यस्यागन्तुकत्वं निरस्यति योग-मायया
स्वाभाविक्या चिच्-छक्त्याऽनुभावितम् \।\।१०.१६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अवसादितुं** अव समन्तात्
सादो येषां तेऽवसादास् तद्वद् आचरितुम् अपि **नार्हन्तीत्य्**
आचार-क्विब्-अन्तात् तुमुन् \।\।१०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : नूनं** निश्चये हे कृष्ण !
**त्वद्-बान्धवा** **अवसादितुं** दुःखित-जनवद् आचरितुम्, अपि
**नार्हन्ति** कुतो दावाग्नि-दाहमनुभवेयुर् इत्य् अर्थः \। अव समन्ताद्
सादो येषां तेऽवसादाः \। तद् वद् आचारन्तीति क्विप् ततस्-तुमुद् गाश् च
पाहीत्य् आहुः सर्व-धर्वज्ञेति \।\।१०\।\।

**\॥।**

\।\। १०.१९.११ \।\।

श्री-शुक उवाच---

वचो निशम्य कृपणं बन्धूनां भगवान् हरिः \।

निमीलयत मा भैष्ट लोचनानीत्य् अभाषत \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कृपणम्** दीनम् \।
**निमीलयते**ति तेषाम् अग्निपान-दर्शनानौचित्यम् \। ततः स्थानात् तेषाम्
अतिश्रान्तानाम् अलक्षितम् एव
शीतल-सच्छाय-भाण्डीर-तरुतल-प्रापणौचित्यं च परामृश्येति भावः
\।

नन्व्, अहो कौतुकिन् **लोचन**मीलिने कथम् अग्नि-परिहारस् तत्राह---**मा
भैष्टे**ति \। अतोऽन्यथा न त्राण-हेतुर् अस्तीति भावः \।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वभावत एव **हरिः**
सर्व-दुःख-हर्ता, तत्र च **भगवान्**
भक्त-वात्सल्यादि-निजाशेष-गुण-प्रकटन-परः, तत्रापि **बन्धूनां
कृपणं** कातर्य-युक्तं **वचः**, ल्**ओचनानि निमीलयते**ति
क्रीडा-कौतुक-स्वभावेण \। वस्तुतस्त्व् अयं भावः---एते मद्
एक-स्नेहाक्रान्त-चित्ता निजक्षेमान् अपेक्षयापि मत् क्षेमम् एव
निज-जीवनतो\ऽप्य् अपेक्षन्ते, अतो ममाग्नि-पानं निरीक्ष्य मद्
अनिष्ट-शङ्कया सहसा दावाग्निम् अप्य् एतं किल प्रविशेयुः, अतो\ऽमुम् एषाम्
अलक्षितम् एव पश्यामीति \। पूर्व च श्री-नन्दादीन् प्रति गौरवेण नैवम्
उक्तम्, एते तुसखायः, एतैः सहेदृशी क्रीडा युक्तैवेति दिक् \। किं वा,
आलक्षितं क्रीडार्थं भाण्डीरं तान् शीघ्रं नेतुं तथोक्तम् \।

ननु, अहो परम-कौतुकिन ! **लोचन-निमीलनेन** कथम् अग्नि-परिहारः
? तत्राह---**मा भैष्ट** रक्षितास्मीति भावः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वभावत एव **हरिः**
सर्व-दुःख-हर्ता तत्र च **भगवान्**
भक्त-वात्सल्यादि-निज-विशेष-गुण-प्रकटन-परः तत्रापि **बन्धूनाम्**
यन् मित्रं परमानन्दम् \[भा।पु। १०.१४.३२\] इति न्यायेनात्मैक-मित्राणां
**कृपणं** कातर्य-युक्तं **वचः** **लोचनानि** **निमीलयते**ति
क्रीडा-कौतुक-स्वभावेन, वस्तुतस्त्व् अयं भावः एते मद्
एक-स्नेहाक्रान्त-चित्ताः निज-क्षेमान् अपेक्षयापि मत्-क्षेमम् एव
निज-जीवनतोऽप्य् अपेक्षन्ते अतो ममाग्नि-पानं निरीक्ष्य मद् अनिष्ट-शङ्कया
सहसा दावाग्निम् अप्य् एतं किल प्रविशेयुः, अतोऽमुमेषाम् अलक्षितम् एव
पास्यामीति किञ्चालक्षितं क्रीडार्थं भाण्डीरं तान् शीघ्रं नेतुं तथोक्तम्
\।

ननु, अहो परम-कौतुकिन् ! लोचन-निमीलनेन कथम् अग्नि-परिहारः
तत्राह---**मा भैष्ट** रक्षितास्मीति भावः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निमीलयतेति \। तेषाम्
अग्नि-पान-दर्शनानौचित्यं तथैवालक्षितं ततः स्थानात् तेषाम्
अतिश्रान्तानाम् अतिसन्तप्तानाम् अलक्षितम्
एवातिसुशीतल-सुच्छाय-भाण्डीर-तरु-तल-प्रापणौचित्यं च परामृश्येति
भावः \।

नन्व् अहो कौतुकिन्, **लोचन-निमीलने** कथम् अग्नि-परिहारः ?
तत्राह---**मा भैष्टे**ति ततोऽन्यथाद्य न त्राण-हेतुर् अस्तीति भावः
\।\।११\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** नीइलयतेति
भक्त-हितार्थिना माया वह्निर् अपि निपेयः किन्तु तन् निपानम् एषाम्
असह्यत्वाद् अलक्ष्यम् एव विधेयं परिश्रान्तानां परितप्तानां
चातिशीतल-भाण्डीर-पिण्डिकायां प्रापणं च तथैव कुरुतेत्य् अवदत् \।

ननु, विनोदीचूडामने लोचन-मुदनेनैव कथं
वह्नि-विनाशस्-तत्राह---**मा भैष्टे**ति नेतोन्यस्द्विनाशोपायोऽस्तीति
भावः \।\।११\।\।

**\॥।**

**\।\। १०.१९.१२ \।\।**

तथेति मीलिताक्षेषु भगवान् अग्निम् उल्बणम् \।

पीत्वा मुखेन तान् कृच्छ्राद् योगाधीशो व्यमोचयत् \।\।

**श्रीधर-स्वामी (भावार्थ-दीपिका) : कृच्छ्राद्**
गह्वर-प्रवेश-क्षुत्-तृड् श्रमादि-जनितात् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भो वयस्याः !
वह्नि-विषाद्य् उपशमकं मणि-मन्त्रौषधादिकम् अयं कृष्णो बहु जानातीति
तच् च विविक्तं विना न सिध्येद्, अतोत्र जन-सङ्घट्टे नेत्र-निमीलनम्
एव विविक्तम् इत्य् अभिप्रेत्यैवायं ब्रूते, तद्वं दूरतरं स्वनेत्रे
मीलयाम इत्य् उक्त्वा ते न्यमीलयन्न् इत्य् आह---तथेति \। **भगवान्**
महद् ऐश्वर्ययुतः \। तीव्रम् अपि तं पीत्वेति तत् पिपासाया जातायास् तद्
इच्छा-प्रातिकूल्यम् आचरितुम् असमर्थोग्निर् भयात्
परमशील-सुगन्ध-मधुर-रस-पानकीभूय \। तदीय-करतले सद्य
एव गण्डूष-मात्री बभूव \। तदैव **योगाधीशो** **मुखेन**
**पीत्वे**त्य् अनेन तदीया योग-माया शक्तिर् एव प्रकटी-भूय तद् अप्य् एतत्
स्मरताम् अनुरागार्द्र-चित्त-भक्तानां दुःसह-दुखप्रदम् इत्य् उक्त्वा,
तत्-करतलाद् आछिद्य सैव मुखेन पपाव् इति लभ्यते \। योगो योग-माया
तस्या अधीशत्वात् तस्मिन्न् एव तत् पानोपचारोऽभूद् इति भावः \। तन्
गो-गोपान् \। यद् वा, मुखेनोपायेन पीत्वा \। क उपायस् तत्राह---योगाधीश
इति \। योगैश्वर्य-शक्तिर् एवेति भावः \। मुखं प्रसरणे वक्रे
प्रारम्भयोपाययोर् अपि इति मेदिनी \। **कृच्छ्रात्**
*गह्वर-प्रवेश-तृट्-श्रमादि-जनिताद्* इति \। योगाधीश इति \। योगिनां
परक्लेश-शमने सामर्थ्यम् अस्ति, किम् उत योगादीशस्येति तात्पर्यम्
\।\।१२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथा एवम् अस्त्वित्य् अर्थः
\। इति एवम् उक्तम् इत्य् अर्थः \। ननु तादृशाग्निं श्री-मुखेनाहो बत
कथं पीतम् ? तत्राह---योगाधीशो दुर्वितर्क्यैश्वर्य-विशेषैक-स्वामी,
तच् छक्त्या पानक-गण्डूषताम् इव गतम् इति भावः, विशेषेणामोचयत्
भाण्डीर-प्रापणात् **मुखेन** पानाभिप्रायः प्राग् एवोद्दिष्टः \। यद् वा,
एषां स्नेहेन मम किम् अप्य् अकर्तव्यं नास्तीति सखिषु स्नेहं ब्रह्मादीन्
प्रति दर्शयितुं पानानुकरणं कृतम् इति \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथा एवम् अस्त्व् इत्य् अर्थः
इति, एतद् उक्त्वेत्य् अर्थः \।

ननु, तादृशाग्नि श्री-मुखेनाहो बत कथं पीतः ?
तत्राह---**योगाधीश** दूर्वितर्कैश्वर्य-विशेषैक-स्वामी तच्
छक्त्यापानक-गण्डूषताम् इव गतम् इति भावः \। विशेषेणामोचयत्
भाण्डीर-प्रापणात् **मुखेन** पानाभिप्रायः प्राग् एवोद्दिष्टः \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो वयस्याः,
वह्नि-विषादीनाम् उपशमकं मणि-मन्त्र-महौषधादिकम् अयं कृष्णो
बहुतरं जानातीति तच् च विविक्तं विना न सिद्ध्येद् अतो ऽत्र
जन-सङ्घट्टे अस्माकं लोचन-निमीलनम् एव विविक्तम् इत्य्
अभिप्रेत्यैवैवं ब्रूते, तद् वयं दृढतरम् एव स्व-स्व-नेत्रे
निमीलयाम इत्य् उक्त्वा ते निमीलयन्न् इत्य् आह---तथेति \। **भगवान्**
महैश्वर्य-शक्ति-युक्तः \। तीव्रम् अपि तं **पीत्वे**ति तत्र पिपासायां
जातायां तद्-इच्छा-प्रतिकूलम् आचरितुम् असमर्थः \। सो **ऽग्निर्** एव
महाबिभ्यत्, सद्य एव
परम-सुशीतल-सुगन्ध-मधुर-रस-पानकी-भूय
तदीय-कर-कमल-तले यदैव गण्डुष-मात्री-बभूव, तदैव
**योगाधीशो** **मुखेन** पीत्वेत्य् अनेन तदीया योग-मायैव शक्तिः
प्रकटी-भूय तद् अप्य् एतत् स्मरताम् अनुरागार्द्र-चित्त-भक्तानां दुःसह
दुःख-प्रदम् इत्य् उक्त्वा, तत्-कर-तलाद् आच्छिद्य सैव मुखेन पपाव् इति
लभ्यते, योगा योग-माया तस्या अधीशत्वात् तस्मिन्न् एव तत्-पानोपचारो
ऽभूद् इति भावः \। यद् वा, मुखेन उपायेन पीत्वा \।

कः स उपायः ? तत्राह---योगाधीश इति \। योग ऐश्वर्य-शक्तिर् एवेति
भावः \। मुखं प्रसरणे वक्त्रे प्रारम्भोपाययोर् अपि इति मेदिनी \।
**कृच्छ्रात्** गह्वर-प्रवेश-तृट्-श्रमादि-जनितात् तत्-क्षणम् एव
भाण्डीरं नीत्वा तान् अमोचयद् इत्य् अर्थः \। ततश् च भो सखायः,
महाग्नेः प्रतीकारो मया कृतः, साम्प्रतम् अक्षीण्य् उन्मीलयतेति कृष्णेनोक्तास्
ते पुनर् अक्षीण्य् उन्मील्य आत्मानं मोचितं गाश् च मोचिता निशम्य ज्ञात्वा
विस्मिता आसन्न् इत्य् अन्वयः \। कीदृशाः भाण्डीरम् आपिताः, तेनैवेति
सर्वत्र योज्यम् \।\।१२.१३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** भोः सखायः !
महा-पुरुषोऽयं हविर् वह्नि-विषादेर् उपशामकम् उपायं वेत्ति स च
विजनेन विना न भवेद् अतोत्र-जनतायां लोचन-निमीलनम् एव विजनम्
इति तेषु दृढतरं **निमीलिताक्षेषु** सत्सु **योगाधीशो भगवांस्** तम्
**उल्वणम्** अप्य् **अग्न्ं मुखेन** योग-मायांशेन उपायेन **पीत्वा**
**तान्** सखीन् **कृच्छ्राद्** **व्यमोचयत्** मुखं प्रसारणे वक्त्रे
प्रारम्भोपाययोर् अपीति मेदीनि तस्मिंस् तं पातुम् इच्छति योग-मायया
प्रवर्तितादुष्ट-संहारिणी तच्-छक्तिर् एव तम् अविवदित्य् अर्थः
\।\।१२\।\।

**\॥।**

**\।\। १०.१९.१३ \।\।**

ततश् च तेऽक्षीण्य् उन्मील्य पुनर् भाण्डीरम् आपिताः \।

निशम्य विस्मिता आसन्न् आत्मानं गाश् च मोचिताः \।\।

**श्रीधर-स्वामी (भावार्थ-दीपिका) :** क्षणेनैव **भाडीरं प्रापिताः**
\। **ततोऽक्षिण्य् उन्मील्य विस्मिताः** \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततः**
भाण्डीरागमनानन्तरम् \। **ते** गोपाः \। भो वयस्याः महाग्नेः
प्रतीकारो मया कृतः साम्प्रतम् **अक्षीण्य् उन्मीलय**तेति कृष्णेनोक्तास् ते
**पुनर्** अक्षीण्य् उन्मील्यात्मानं मोचितं **गाश् च** **मोचिता** **निशम्य**
ज्ञात्वा **विस्मिता** आसन्न् इत्य् अन्वयः \। किम्-भूताः---भाण्डीरम् आपिताः
प्रापिताः, तेनैवेति सर्वत्र योज्यम् \। तत्र श्री-यमुनाद् अक्षिण-कूले
श्री-वृन्दावन-मध्ये \। स्यारो इति प्रसिद्ध-शिवालय-ग्रामतो
वायव्य-दिशि भाण्डीर इति यः प्रसिद्धोऽस्माभिर् दृष्ट-चरो यद् अंशो
यत्-सम्बन्धेनाद्यापि तन् नाम्ना ख्यातस् तत्-प्रदेशो यमुना-घट्टश् च
विस्पष्टः स एव भाण्डीर-नामेति \।\।१३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ततः** पानानन्तरं च
**पुनर्** **भाण्डीरम्** **आपिताः** पूर्व-स्थानास्थिता इवालक्षितं नीताः
सन्तः श्री-भगवद् उक्त्या स्वयम् एव वा सपद्य्-**अक्षीणि उन्मील्य**
श्री-यमुना-पश्चिम-कुले श्री-वृन्दावनान्तः शिवालयतो वायव्यदिशि
**भाण्डीरो** नाम वटो लोके प्रसिद्ध एव, तद् दक्षिणतश् च
क्रोश-पञ्चकं यावन् मुञ्जाटवी ताव् एवात्र ग्राह्यौ \। तत्र
श्री-पराशर-वैशम्पायनयोर् अपि सम्मतिर् लक्ष्यते, एकस्मिन्न् एवाहनि
ताल-वन-भाण्डीरादि-क्रीडोक्तेः, तथा मध्ये चास्य महा-शखोन्य-ग्रोधः
इत्य्-आदि, श्री-हरि-वंशे \[ह।वं। २,८.३६\] श्री-वृन्दावन-मध्य एव
भाण्डीरस्य वर्णनाच् च, अथथा तस्मिन्न् एव दिने अनन्तानां गोपानां
गवादीनां च मुहुर् यमुनोत्तरणापत्तेः, सा चासम्भाव्यैवेति दिक् \। ततश्
च श्री-वाहारोक्तं लोके भाण्द-हरेति ख्यातं भाण्ड-हृदाख्य-तीर्थम् एव
श्री-यमुनायाः पूर्व-कूले ज्ञेयम्, श्री-वराह-पुराणादिषु भाण्डीरस्य
पारावरवर्तित्वानिर्धारणात्, अत्र लोक-प्रसिद्धिर् एव गतिर् इति
**निशम्य** अन्योन्य-वार्तया श्रुत्वा दृष्ट्वेति वार्थः, निशाम्येत्य् एव वा
पाठः \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ततः** पानानन्तरं च नूनं
श्री-भगवद् उक्त्यैव्**आक्षीण्य् उन्मील्यात्मानं मोचितं गाश् च मोचिता
निशम्य** निशाम्य दृष्ट्वा **विस्मिता** **आसन्** न केवलं मोचिताः **पुनर्
भाण्डीरम् आपिताश्** च निशाम्येत्य् एव पाठः \। क्वचित् मोचिता इत्य्
अर्थवशाद् विभक्ति-विपरिणामेनोभयोर् अन्वयः \। तत्र
श्री-यमुना-दक्षिण-कूले श्री-वृन्डवन-मध्ये स्यारो इति
प्रसिद्ध-शिवालय-ग्रामतो वायव्यदिशि भाण्डीर इति यः
प्रसिद्धोऽस्माभिर् दृष्ट-चरो यद् अंशो यत् सम्बन्धेनाद्यापि तन् नाम्ना
ख्यातस् तत् प्रवेशो यमुना-घट्टश् च विस्पष्टः स एव भाण्डीर-वटो
ज्ञेयः, तद् दक्षिणतः क्रोश-पञ्चकं यावन् मुञ्जाटवी च तन् निकटत
अग्निवारेति प्रसिद्ध-ग्रामान्ते ग्राह्या तथा मध्ये चष्य महा-शाखो
न्यग्रोध इत्य्-आदिना \। श्री-हरि-वंशे वृन्दावन एव भाण्डीरस्य वर्णनं
भविष्योत्तरे च मल्ल-द्वादशी-प्रसङ्गे भाण्डीरे यो मल्ल-रूपी श्री-कृष्णो
निरूपितस् तस्य तत्रैव महा-मल्ल इति प्रसिद्धः, अतो वासुदेवेति
प्रसिद्धा तद् देवता च सैव ज्ञेया, एवम् एव वहन्तो वाह्यमानाश् च
चारयन्तश् च गोधनम् इत्य् उक्तं श्री-वृन्दावनत आरब्धायाः क्रीडायाः
अविच्छेदे सङ्गच्छेत अनन्त-गवादीनाम् उत्तारणादिना तद् असिद्धेः, एवं
किं विश्राम्यसि कृष्ण-भोगि-भवने भाण्डीर-भूमीरुहि
इत्य्-आदि-प्राचीन-वैष्णव-कवीनाम् अपि मतम् अव्याकुलं स्यात् ततश् च
श्री-वराहोक्तं लोके भाण्ड-हरेति ख्यातं भाण्ड-हृदाख्यं तीर्थम् एव
यमुनाया उत्तर-कूले ज्ञेयम् \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *पूर्व-शलोकस्य व्याख्या
द्रष्टव्या।*

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : ततश्** च हरिणा
**भाण्डीरम् आपितास् ते** भो मित्राणि कृतो मया दावाग्नेः प्रतीकारो यूयम्
**अक्षीण्य् उन्मीलयते**ति तेनोक्तास् तथा भूत्वा आत्मानं मोचितं **गाश् च
मोचिताः निशाम्य** दृष्ट्वा **विस्मिता** **आसन्** अतकर्यास्मिन् कृष्णे
असमत्-स्खे शक्तिर् इत्य् अनुभूय चित्रलिखिता इवाभवन्न् इत् अर्थः
\।\।१३\।\।

**\॥।**

**\।\। १०.१९.१४ \।\।**

कृष्णस्य योग-वीर्यं तद् योग-मायानुभावितम् \।

दावाग्नेर् आत्मनः क्षेमं वीक्ष्य ते[^१५] मेनिरेऽमरम् \।\।

[^१५]: तं


**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : योग-मायानुभावितं**
स्व-सामर्थ्य-कृतम् \। तत् **दावाग्न्य्**आक्रान्त-मुञ्जारण्यतो
भाण्डीरागमन-रूपं तत्-पान-रूपं च \। **योग-वीर्यम्**
अपुर्व-सामर्थ्यम् योगोऽपूर्वार्थ-संपत्तौ इति मेदिनि \। **तम्**
श्री-**कृष्नम्** **अमरम्** जरा-मरण-हीनं परमेशम् \।\।१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : योगस्य** ऐश्वर्यस्य
**वीर्य** प्रभावं महात्म्यम् इत्य् अर्थः \। तच् च मायिकम् अपि सम्भवेद्
इत्य् आशङ्क्य तन् निरस्यति---**योग-मायया**
सच्-चिद्-आनन्द-शक्ति-विशेषेण्**आनुभावितं** सम्पादितम्, अन्यथा
सच्-चिद्-आनन्द-विग्रहेषु तत् प्रिय-सखेषु तेषु माया-शक्तेर्
अकिञ्चित्करत्वात् \। योग-वीर्यम् एवाह---**दावाग्नेर्** इति \। **क्षेमम्**
इति---श्री-**कृष्णेन** सह चिरं श्री-वृन्दावनादौ साक्षाद् विहार-सिद्धेः
\। न विद्यते मरो **मरणं** यस्मात् तम्, एतद् आश्रयेण कदाचिद् अपि
विरहादिना न मरिष्याम इति भावः \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथापि तेषां इत्थं सतां
ब्रह्म-सुखानुभूत्या \[भा।पु। १०.१२.११\] इत्य्-आदिषु
सर्वोर्धश्लाघित-शुद्ध-मैत्रीमतां तद् आच्छादकम् ऐश्वर्य-ज्ञानं न
बभूव किन्तु कथञ्चित् प्रभाव-ज्ञानम् एवाजायतेत्य् आह---**कृष्णस्य
योग-मायया** स्वभाविकाचिन्त्य-शक्त्या **अनुभावितं** व्यञ्जितं योगो
पूर्वार्थ-सम्प्राप्तौ इति विश्व-प्रकाशाद् अपूर्वार्थ-सम्प्राप्ति-सम्पादकं
यद् **वीर्यं** प्रभावस् **तद्** **वीक्ष्य** मत्वा तम् **अमरं**
देव-विशेषं **मेनिरे** कीदृशं वीर्यं **दावाग्नेः** सकाशड् **आत्मनः**
**क्षेमं** मङ्गल-हेतुम् इति यद् वा, न विद्यते मरो मरणं यस्मात् तम्
एतद् आश्रयेण मरणाद् अपि न विरहं प्राप्स्याम इति भावः \। जनार्दन
इति व्रज-जनैः सदा द्रष्टुं याच्यत इत्य् अभिप्रायेण \।\।१४.१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तादृशैश्वर्य-दर्शने ऽपि
तेषां विशुद्ध-प्रेम-मैत्रीमतां तद् आच्छादकम् ऐश्वर्य-ज्ञानं
अर्जुनादीनाम् इव न बभूवेत्य् आह---कृष्णस्य योग-माया-शक्त्या अनुभावितं
ज्ञापितयोगवीर्यम् \। योगो पूर्वार्थ-सम्प्राप्तौ इति विश्व-कोषाद्
अपूर्वार्थ-सम्प्रापकं **वीर्यं** प्रभावम् \। तत् **आत्म-क्षेमं
वीक्ष्य** तं श्री-**कृष्णं अमरं** देव-विशेषं **मेनिरे**, न-तु तद्
अपि एषां स्व-सम्बन्धस्य शैथिल्य-गन्धो ऽपि ज्ञेयः \। यतः खल्व्
अयम् अस्माकं सखा मनुष्याशक्य-कर्म-करणाद् एव एव, न मानुष इति
ततश् चैतत्-सखत्वाद् वयम् अपि देवा एवेत्य् अतुल्यत्वे सख्यासम्भवाद्
इत्य् अनुमाय आनन्दमत्तास् **ते** बभूवुर् इति भावः \।\।१४\।\।

---------------------------------------------------------------------------------------------------------------------

कृष्णस्य योग-वीर्यं तद् योग-मायानुभावितम् \।

दावाग्नेर् आत्मनः क्षेमं वीक्ष्य ते[^१६] मेनिरेऽमरम् \।\।

[^१६]: तं


**बलदेव-विद्याभूषणः (वैष्णवानन्दिनी) :** तादृशं प्रभावं
वीक्ष्यापि तेषां सख्यं स्थिरम् एवाभूद् इत्य् आह---कृष्णस्येति \।
**कृष्णस्य** योग-मायया **अनुभावितं** **योग-वीर्यम्**
अपूर्वार्थ-सम्प्रापकं प्रभावं ततो **दावाग्नेर् आत्मनः क्षेमं च
वीक्ष्य ते** सखायः **तम् अमरं मेनिरे** योगो पूर्वार्थ-सम्प्राप्तौ इति
विश्वः \। न विद्यते मरो मरणं यस्माद् आश्रितानां तादृशम् इत्य् अर्थः \।
साक्षाद् ईश्वरो\ऽयम् अस्मत् सखो भजतां भुक्ति-हेतुर् इत्य् अमन्यन्तेत्य्
अर्थः \।\।१४.१५\।\।

**\॥।**

**\।\। १०.१९.१५ \।\।**

गाः सन्निवर्त्य सायाह्ने सह-रामो जनार्दनः \।

वेणुं विरणयन् गोष्ठम् अगाद् गोपैर् अभिष्टुतः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सायाह्ने** सन्ध्या-काले
\।\।१५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सह-रामो** राम-सहितो
**जनार्दन** इति, व्रज-जनैः सदा द्रष्टुं याच्यत इत्य् अभिप्रायेण
**वेणुं** विशेषतो **रणयन्** वादयन् \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, जीव-गोस्वामी क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जनान्
वनस्थ-स्थावर-जङ्गम-लोकान् स्व-विरहं दित्सुः पीडयति
व्रजस्थ-जनांस् तु स्व-सङ्गम दित्सुस् तं याचयतीति सः \।\।१५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१९.१६ \।\।

गोपीनां परमानन्द आसीद् गोविन्द-दर्शने \।

क्षणं युग-शतम् इव यासां येन विनाभवत् \।\।

**श्रीधर-स्वामी (भावार्थ-दीपिका) :**

श्रीदामादि-स्व-गोपानां स्वाङ्गम् आरुह्य हृष्यताम् \।

स्वैश्वर्यम् आविर् अकरोद् वन-वह्नि-निपानतः \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : यासां** *गोपीनाम्* \।
**येन** कृष्णेन \।\।१६\।\।[^१७]

---------------------------------------------------------------------------------------------------------------------

[^१७]: वंशीधर अप्पेअर्स् तो हवे त्wओ मोरे वेर्सेस् हेरे। थिस् इस् हिस्
    चोम्मेन्त्- तयोः राम-कृस्णयोः \। तत् श्लोके वक्ष्यमाणम् \।\।१७\।\। तत्
    प्रलम्ब-वधादि \।\*\। वयं कृष्णागमारूढा इत्य् एव हृष्यताम् \।
    स्वैश्वर्यम् निज-वैभवम् \।\*\।\।१८\।\।


**सनातन-गोस्वामी (दिग्-दर्षिनी):** \[बृ।भा। २.७.१३३\] अथेदानीं
सर्वतो विशिष्टतमं परम-महत्त्वे परां काष्ठां प्राप्तं भगवतीनां
श्री-गोपिकानां माहात्म्यम् एकोनविंशतिभिः \। तत्र
मुञ्जाटवी-दावानल-मोचनं कृत्वा सायं व्रजम् आगते श्री-भगवति
गोपीनां तद्-दर्शनानन्द-माहात्म्यं श्री-बादरायणि-पादा
अवर्णयन्---गोपीनाम् \[भा।पु। १०.१९.१६\] इति \।

**परमानन्द** आनन्दस्य परा काष्ठा \। यद् वा, पर उत्कृष्टश् च
पर-सीमा-प्राप्तो वा मायाया महा-लक्ष्म्या य आनन्दः, स एव **गोविन्दस्य
दर्शन**-मात्रे\ऽपि सति \। अस्तु तावत्
सम्यक्-दर्शनानन्तर-सम्भाषणादि-केलि-कलासु **गोपीनां** सर्वासाम्
एवासीत् \। "दर्शनाद्" इति पाठे स एवार्थः \।

**यासां** गोपीनां **क्षणम्** अपि अत्यल्प-कालो\ऽपि **येन** गोविन्देन
तद्-दर्शनेन वा **विना** **युग-शतम् इव** दिवसे\ऽभवत् \। यथा च
तासाम् एवानुगीयते---अटति यद् भवान् अह्नि काननं त्रुटिर् युगायते त्वाम्
अपश्यताम् \[भा।पु। १०.३१.१५\] इति \। इवेति वस्तुतो युग-शतं न
भवत्य् एव, तथापि विरह-दुःखौत्कण्ठ्येन तासां तथा भावनात्
तन्-निर्धारम् एव गमयति \। यासां हि यस्याल्पतर-काल-विरहेणेदृशं
दुःखं भवेत्, तासां तस्य किञ्चिद् दर्शन-मात्रेणपि परम-महानन्दो
भवितुम् अर्हत्य् एवेति भावः \। एतच् च मुञ्जाटवी-दावानल-विमोचनं
तथा गोपी-गण-विरहाग्नि-मोचनम् अपीति सादृश्यात् तत्-प्रसङ्गे कथितम्
\। अन्यान्य-दिनेष्व् अप्य् एवम् एव ज्ञेयम् \।\।१३३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोपानां दावाग्नि-शमनम्
इव श्री-गोपीनां विरहाग्नि-मोचनम् आह---गोपीनाम् इति \। परमः
पराकाष्ठां प्राप्तः, **गोविन्दस्य** गवाम् इन्द्रत्वेन
गो-गोप-कुल-वृतस्यापि \। यद् वा, दावाग्नितो गोप-गोकुल-रक्षया साक्षात्
प्रदर्शित-गोकुलेन्द्रत्वस्य दर्शनाद् एव आसीद् आविर्भूत इति, तद्
दर्शन-मात्रेणापि तासाम् आनन्द-विशेषेषः सम्पन्नः, सम्भाषणादिना च य
आनन्दः स कथं निर्वाच्य इत्य् अर्थः \। सप्तम्यन्त-पाठे दर्शने सति
विषये वा, तथापि स एवार्थः \। विषय-सप्तमी-पक्षे तु दर्शनस्यैव
परमानन्दात्मकताभिप्रेता स्यात् \। तच् चौचितम् एवेत्य् आह---**क्षणम्**
इति, न-पुंसकत्वम् आर्षम् \। **इवे**ति क्षणस्य **युगशत**त्वाभावे\ऽपि
केवलं विरह-दुःखोत्कथनेन तासां तथा-भानात्, तन् निर्धारम् एव
गमयति---**यासाम्** अल्पतर-काल-विरहेणेदृशं दुःखं स्यात्, तासां तत्
किञ्चिद् दर्शनतो\ऽपि **परमानन्दो** घटत एवेत्य् अर्थः \।
महाग्नि-मोचन-प्रसङ्गे\ऽत्रेदम् उक्तम्, किन्तु नित्यम् एवैवं बोद्धव्यम्
\।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-गोपानां दावाग्नितो
मोचन-पूर्वकं स्व-प्राप्ति-परमानन्दं यथा ददौ तथा श्री-गोपीनाम्
अपि विरहाग्नितस् तत् पूर्वकं तं ददाव् इति नित्यम् अपि
प्रस्ताव-सादृश्येन तद् दिन-लिलान्त एवाह---गोपीनाम् इति \। **परमः**
परां काष्ठाम् आपन्न **आनन्द** एवासीत् कासां **गोपीनां** क्षणम् इति
कुटिल-कुन्तलं श्री-मुखं च ते जड उदीक्षतां पक्ष्म-कृद्-दृशाम्
\[भा।पु। १०.१३.१५\] इति, त्रुटिर् युगायते त्वाम् अपश्यताम् \[भा।पु।
१०.३१.१५\] इति च, तासाम् एव तादृश-वचन-श्रवणात् यद्-दर्शने दृशिषु
पक्ष्म-कृतं शपन्ति \[भा।पु। १०.८२.३९\] इति ता एवोद्दिश्य
श्रीमन्-मुनीन्द्रेणापि सर्वातिशय-प्रेम-दर्शनाय वर्णितत्वात्
तत्-प्रेयसी-रूपाणाम् इत्य् अर्थः \। कीदृशं तस्यानन्दस्य परमत्वं ?
तत्राप्य् आह---क्षणम् इति \। अस्मद्-वाङ्-मनसागोचरत्वात् स्वरूपेण
निर्देष्टुं न शक्यते, किन्तु कथञ्चित् प्रतियोगि-मुखेनैवेति भावः \।
**गोविन्द-दर्शन** इति सप्तमी-निर्देशस् तथापि तासां
निमेषादि-व्यवधाने पूर्ववद् विरहावस्थैव दर्शिता \। **क्षणम्** इति
नपुंसकत्वम् आर्षम् \। एवम् अयम् आसां
भाव-प्रेम-प्रणय-मान-रागानुराग-महा-भावाख्यतया सप्तम-कक्षाम्
आरूढाया रतेः परिपाकः श्रीमन्-मद्-अनुज-वरैर्
विरचितोज्ज्वल-नीलमणाव् अवलोकनीयः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गोष्ठ-प्रवेश-समये
व्रजस्थानां सर्वेषाम् एव तत् सङ्गमाद् आनन्दे सत्य् अपि व्रजेश्वर्य्-आदीनां
परम-वत्सलानाम् आनन्दाधिक्यं चतुर्दशाध्याये बर्ह-प्रसूनेत्य्-आदिना
गोपी-दृग्-उत्सव-दृशिः प्रविवेश गोष्ठम् \[भ।पु। १०.१४.४७\] इति पद्येन
वर्णितम् एवात इदानीं प्रेयसीनां **गोपीनाम्** इति **परमानन्द** इति
मुक्त-प्रग्रहया वृत्या आनन्द-जाति-प्रमाणाभ्याम् आधिक्यम् आत्यन्तिकम् एव
न त्व् आपेक्षिकं ज्ञेयम्,

ननु, कास् ता **गोप्यस्** तद् असाधारण-लक्षणेन परिचाययेत्य् अत
आह---**क्षणम्** इति \। क्लीबत्वम् आर्षं येन श्री-कृष्णेन विना
**युग-शतम्** **इवे**ति क्षणस्य युग-शतायमानत्वं
रति-प्रेम-स्नेहमान-प्रणय-रागानुराग-महा-भावानाम्
उत्तरोत्तर-प्रेम-भूमिकानागन्तिमस्य महा-भावस्य लक्षणम् इत्य्
उज्ज्वल-नील-मणौ दृष्टमतस् ता महा-भाववत्यो
वृषभानु-नन्दिनी-प्रभृतय एव ज्ञेयाः \।\।१६\।\।

इति सारार्थ-दर्शिन्यां हर्षिण्यां भक्त-चेतसाम् \।

एकोनविंशो दशमे सङ्गतः सङ्गत सताम् \।\।\*\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** व्रज-प्रवेश-वेलायां
सर्वेषाम् आनन्दे सत्य् अपि वत्सलानाम् आनन्दाधिक्यं गोपी-दृग्-उत्सव-दृशिर्
\[भ।पु। १०.१४.४७\] इति प्राग् वर्णितं अधुना प्रेयसीनां तद्
आह---गोपीनाम् इति \। परमोऽतिशोभनो जात्या परिमाणेन च सर्वतोऽधिक
इत्य् अर्थः \। **आनन्द आसीद् अभवत्** ननु, तासां परिचायकम्
असाधारणं लक्षणं ब्रूहिति चेत् तत्राह क्षणम् इति क्लीबत्वम् आर्षम्,
येन नन्द-सूनुना **गोविन्देन** विनेत्य् अर्थः \। **क्षणस्य**
**युग-शतायम्**आनत्वं महा-भावेनैव भवेत् तद्-वतीनां
श्रीमत्य्-आदीनाम् इत्य् अर्थः, कुटिल-कुन्तलं श्री-मुखं ते जड उदीक्षतां
पक्ष्म-कृद् दृशाम् इति त्रुटिर् युगायते त्वाम् अपश्यताम् \[भा।पु। १०.३१.१५\]
इति च तासाम् एव तादृश-व्यावहारात् यद्-दर्शने दृशिषु पक्ष्म-कृतं
शपन्ति \[भा।पु। १०.८२.३९\] इति श्री-मुनीन्द्रेणापि तां एवोद्दिश्य
सर्वाधिक-प्रेम-प्रदर्शनायोक्तेश् च \।\।१६\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां दशम-स्कन्धे पूर्वार्धे दावाग्नि-

पानं नामैकोनविंशोऽध्यायः \।

\।\। १०.१९ \।\।

**\॥।**

(१०.२०)



### प्रावृड्-वर्णनं शरद्-वर्णनं च \।

\।\। १०.२०.१ \।\।

**श्री-शुक उवाच---**

तयोस् तद् अद्भुतं कर्म दावाग्नेर् मोक्षम् आत्मनः \।

गोपाः स्त्रीभ्यः समाचख्युः प्रलम्ब-वधम् एव च \।\।

**श्रीधर-स्वामी (भावार्थ-दीपिका) :**

विंशे प्रावृट्-शरच्-छोभा वर्णनेन वनोचिताः \।

प्रावृट्-क्रीडा निरूप्यन्ते गोप-राम-युजो हरेः \।\।

हेयादेयोपमानेन प्रावृट्-शरद्-ऋतु-श्रियोः \।

वर्णनं त्व् अद्भुतैश्वर्य कृष्ण-लीला-विवक्षया \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोप-रामैर् युज्यत इति
गोप-राम-युक् तस्य तथा \।\*\। हेयान्य् उपमानानि पाखण्डादीनि, आदेयानि
भक्ताचरितादीनि \।\*\। तत्र तयोर् द्वयोर् मध्ये \। उत्पत्तितो
दंशमशकचित्रित-पृष्ठ-बहुपादादीनाम्, जीवनतो
जीवन-हेतु-जल-वृष्टेः \। सत्त्वं द्रव्ये प्राणि-मात्रे सत्त्वं
सत्ता-स्वाभावयोः इति यादवः \। परिधिः
परिखाकाष्ठोप-सूर्य-शशि-मण्डले इति धरणिः \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पञ्च-चत्तारिंशोऽध्य
अपि अष्ट-चत्तारिंशोऽध्य अस्ति \।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तयोः** श्री-राम-कृष्णयो
प्रथक्त्वेन कृतम् अपि तयोर् अन्योन्यं
साहाय्यादि-नैक्याभिप्रायेणैकत्रैव निर्दिष्टम्, यद् वा,
**दावाग्नि-मोक्षं** कृणसस्य **प्रलम्ब-वधश्** च रामस्येति क्रमेण
विवेचनीयम् \। **अद्भुतम्** अलौकिकत्वात्, **स्त्रीभ्यः** श्री-यशोदादिभ्य
इति तासां स्नेहादि-विशेषात्, **च**-काराच् छ्री-नन्दादिभ्यश् च सम्यक् तत्
**तद्** विशेषत आचख्युः, अप्य् अर्थे **एव** शब्दः, प्रलम्ब-वधस्य
श्री-बलदेव-कृतत्वेन गौणतयाख्यानात्, अत एव पूर्व-वृतस्यापि तस्यापि
तस्य पश्चान् निर्देशः \। यद् वा, दावाग्नि-मोक्ष-कर्मणो महत्त्वाद्
विशेषतश् च ततः स्वरक्षणाद् दावाख्यानम्, ततश् चैव शब्द
उक्त-समुच्चये ज्ञेयः \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तयोः** श्री-कृष्ण-रामयोर्
**दावाग्नि-मोक्षण**-रूपं **प्रलम्ब-वध**-रूपं च यथा स्वं तत्
**कर्मं** सामयिकच्युत-क्रम-निर्देशः प्राधान्यापेक्षया त्रीभ्यः
स्व-मात्रादिभ्यः असङ्कोचात् ता एव श्रावयितुम् इत्य् अर्थः \। सम्यक् तत्
तत् विशेषत आचख्युः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विस्फूर्जितं गर्जितम् \।\।१.४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

उपमानेन वस्तूनाम् उपादेयत्व-हेयत्वे \।

विंशे प्रावृट्-शरच्-छोभा-वर्णने ऽद्योतयन् मुनिः \।\।१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**

उपादेयत्व-हेयत्वे वस्तू नाम् उपमानतः \।

बोधयन् विंशके ब्रूते प्रावृट्-शरद् ऋतु-श्रियम् \।\।

**गोपास्** तस्य सखायः **स्त्रीभ्यः** स्व-स्व-मातृभ्यः \।\।१\।\।

**\॥।**

\।\। १०.२०.२ \।\।

गोप-वृद्धाश् च गोप्यश् च तद् उपाकर्ण्य विस्मिताः \।

मेनिरे देव-प्रवरौ कृष्ण-रामौ व्रजं गतौ \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न स्पष्टानि दृश्यानि
ज्योतींसि सूर्यादीनि यत्र तत् \। गुणैर् गुण-कार्यैर् इन्द्रियादिभिः \।
प्रकाशकत्वात् सत्त्व-साम्यं विद्युतः, अभिमान्य् एव गर्जत्यतोऽभिमानस्य
रजः-कार्यत्वात् तत्-कार्यस्य गर्जनस्यापि रजस् त्वम् एवेति, अम्बुदानाम्
आच्छादकत्वेन तमः साम्यम् उह्यम् \।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उप** तयोः समीप एव
उपांशुत्वेन वा, आकर्ण्य देवेषु प्रवरौ परम-श्रेष्ठौ श्री-विष्णु-शिवौ
**व्रजं गतौ** प्राप्तौ, जन्मामननञ् च-भक्ति-विशेषोत्पत्त्या जीववज्
जन्मान-च बोधात्, किन्तु कृपया स्वयम् एव साक्षाद्-भूताव् इति, किन्तु
निज-बन्धुत्वादिना प्रेम्णा भजनीयाव् एवेति भावः \। यद् वा, हे **देव**
हे परीक्षित् ! व्रजं गतौ **प्रवरौ** व्रज-जन-श्रेष्ठतराव् इत्य्
अर्थः \। यद् वा, देव-प्रवराव् इव, अतो\ऽस्मान् सदा परिपालयिष्यत इति
भावः \। **गोपेषु** **वृद्धाः** श्री-नन्दोपनन्दादय इति युवभ्यो
भगवतो बालो\ऽपि तारुण्य इव क्रीडा-रसाकृष्टस् तत् सङ्गत्या वने
विहर्तुं यास्तीति बोधयति \। यद् वा, तरुणानां गोपानां **गोपीनां च**
रस-विशेष-युक्तानां सदा भगवन् माहात्म्य-विशेष-परिस्फूर्त्या
**विस्मयाद्य्** अभावात् ते ताश् चात्र नोक्ताः, अतो वृद्धानां गोपानां
साहचर्येण गोप्यो\ऽपि वृद्धा एव ग्राह्याः \। अत एव चकार-द्वयं
प्रियतमानां तन् माहात्म्य-परिस्फुर्त्यापि न प्रेम्णा हानिर् अथ-च वृद्धिर्
एवेति पूर्वम् उद्दिष्टम् एव \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत एव सर्वेषाम् अपि
श्रुतवतां भावम् आह---गोपेति \। सत्स्व् अपि युवसु **गोप-वृद्धा** इति
तेषाम् अपि चमत्कारातिशयेन रसाधिक्यापेक्षया अतो **गोप्यो**\ऽपि तादृश्यो
ज्ञेयाः, **देवेषु प्रवरौ** काव् अपि
बन्धु-जनोचित-प्रेमाक्रान्त-चित्ततया निश्चयाभावात् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : देव-प्रवराव्** इति
प्रेम-प्रावल्येन स्व-सम्बन्धस्य दार्ड्यात्-पूर्ववन् माधुर्यस्यैव
पोषणम्, न त्व् एषाम् ऐश्वर्य-ज्ञानं ज्ञेयम्, तत्-कार्यस्य
स्व-सम्बन्ध-शैथिल्यस्य तत्-संयोगे कुत्राप्य् अश्रवणात् \।\।२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **गोपाश् च** तासां
श्वश्रूः **देव-प्रवरौ** निखिल-देव-श्रेष्ठौ साक्षात् प्रभुं
**मेनिरे** न च तत्र वात्सल्य-शैथिल्यं किन्तु तत्-पुष्टिर् एव स्वात्मजे
निखिल-क्षितीशे सति तन्-मात्रादीनां तत्र वात्सल्य-पुष्टेर् एव प्रतीतेर्
इत्य् उक्तम् \।\।२\।\।

**\॥।**

\।\। १०.२०.३ \।\।

ततः प्रावर्तत प्राव्र्ट् सर्व-सत्त्व-स्मुद्भवा \।

विद्योतमान-परिधिर् विस्फूर्जित-नभस् तला \।\।

**श्रीधर-स्वामी (भावार्थ-दीपिका) :** तत्र प्रावृड्-वर्णनं, तत
इत्य्-आदि द्वा-विंशत्या \। **सर्वेषां प्राणिनां समुद्भव** उत्पत्तितो
जीवनतश् च यस्यां सा **प्रावृट्** \। **विद्योतमानाः** **परिधयः**
परिवेषादि-शोभा यस्यां सा \। **विस्फुर्जितं** सङ्क्षुभितं **नभस्
तलं** यस्यां सा \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** क्रम-प्राप्तां
श्री-भगवतः प्रावृट्-शरत् क्रीडां वक्तुं श्री-वृन्दावनस्य
प्रावृट्-शरदोः शोभा विशेषाविर्भावेन तयोः श्री-भगवतोः
क्रीडा-विशेषापेक्षया ते वर्णयति---तत इत्य्-आदिना यावत् समाप्ति \। तत्र
तयोर् आरम्भाद् अन्तावति क्रमेणैव वर्णनं ज्ञेयम् \। **विशेषेण
द्योतमानाः** प्रकाशमानाः परिधयो दिशो यस्याम्, वर्षारम्भे उद्द्यद्भिर्
मेघैः सूर्याच्चादनेन दूरतो दृष्टि-प्रसरणात्, किं च **विस्फूर्जितं**
सूर्य-तेजः क्षोमहान्या परिस्फुरितं **नभ-स्थलं** यस्याम् \। यद् वा,
वि-शब्दौ विहीनार्थौ, वर्षारम्भे वायु-वेग-प्रवृत्त्या
धूलि-प्रसरतो\ऽप्रकाशमाना दिशो यस्याम् इत्य् अर्थः, तथा विस्फुर्जितं
धूलिभिः सङ्क्षुभितं नभस् थलं यस्याम् इति \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** क्रम-प्राप्तां श्री-भगवतः
प्रावृट्-शरत्-कृईडां वर्णयितुं श्री-वृन्दावन-सम्बन्धेनात्यन्तम्
उल्लसन्ती तद् उद्दीपन-रूपां ग्रीष्मवत्त्वात् तद् ऋतु-श्रियम् एवादौ
वर्णयति---वर्णनालङ्कारायानुषङ्गिकत्वेन सतां हेयोपादेयतां च
दर्शयति---तत इत्य्-आदिना यावत् समाप्ति \। तयोर् आरम्भादि-क्रमेणैव
वर्णनं ज्ञेयम् \। अन्यत् तैः तत्र दिश इति पक्षे वर्षारम्भे
ईषद्-वृष्ट्या मरीचिका-हिम-धूल्याच् चाच्छादनेन दूरतो दृष्टि-प्रसरणात्
**विस्फूर्जितं** गर्जितम् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : विस्फूर्जितं** गर्जितम् \।\।३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ततो** ग्रीष्मानन्तरं
सर्वेषां **सत्त्वानाम्** प्राणिनां **समुद्भव** उत्पत्तितो जीवनतश् च
यस्यां सा **प्रावृत्** वर्षा **परिधिश्** चन्द्रार्कयोर् मण्डलम्
**विस्फूर्जितं** गर्जितं तद् युक्तं **नभस्-तलं** यस्यां सा
\।\।३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तत्र तावद्
वर्षा-वर्णनं द्वाविंशत्या, **ततो** ग्रीष्मानन्तरं **प्रावृट्** वर्षा
प्रावर्तन्त **सर्वेषां सत्त्वानां** प्राणिनां **समुद्भव** उत्पत्तितो
जीवनं च **वृद्धिर्** यस्यां सा **परिधिश्** चन्द्रार्कयोर् मण्डलं
**विस्फूर्जितं** सङ्क्षुमितं **नभस्-तलं** वियद्य् अस्यां सा \।\।३\।\।

**\॥।**

\।\। १०.२०.४ \।\।

सान्द्र-नीलाम्बुदैर् व्योम स-विद्युत्-स्तनयित्नुभिः \।

अस्पष्ट-ज्योतिर् आच्छन्नं ब्रह्म् एव स-गुणं बभौ \।\।

**श्रीधर-स्वामी (भावार्थ-दीपिका) : सान्द्रैर्** निबिडैर् **नीलाम्बुदैर्
विद्युद्**-गर्जित-सहितैर् **आच्छन्नम्** \। **स-गुणं** गुणैर् आच्छन्नं
जीवाख्यम् \। विद्युद्-गर्जिताम्बुदानां सत्त्व-रजस्-तमोभिर् उपमा
\।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याखातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सान्द्र-नीलाम्बुदैर्
आच्छन्नम्**, अतो**\ऽस्पष्टं ज्योतिः** सहज-प्रकाशः सूर्य-तेजो वा
यस्मिन् \। अन्यत् तैर् व्याख्यातम् \। तत्रास्पष्ट-ज्योतिष्ट्वादिना जीवाख्यम्
इति, ततश् च नीलाम्बूदादि-सदृशैस् ताम् असादि-कर्मभिर् आच्छन्नम्
\।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अस्पष्टं ज्योतिश्**
चन्द्र-सूर्यादिकं यत्र तादृशं सत् **व्योम बभौ** \। तद्वारा
स्व-प्रकाशान्तरं व्यञ्जयामास अस्पष्ट-ज्योतिष्ट्वे हेतुः,
**सान्द्र-नीलाम्बुदैर् आच्छन्नम्** इति \। कीदृशैः तैः ?
**विद्युद्भिः-स्तनयित्नुभिश्** च सहितैः स्तनयित्नवोऽत्र कथञ्चिच्
छब्द-परत्वाद् गर्जितम् एवोच्यते \। किम् इव बभौ तत्राह---ब्रह्मेव
जीवाख्य-ब्रह्मांश इव, तच् च कीदृशं ? **सगुणं** सत्त्व-रजस्
तमोधिस् तत् कायैश् च आवृत-स्वरूप-ज्योतिर् इत्य् अर्थः \।
सत्त्वादि-स्थानीयांशास् त्व् अत्र यथायथं विवेचनीयाः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सान्धैर्** निविडैर्
**नीलाम्बुदैर्** **विद्युद्**-गर्जित-सहितैर् **आच्छन्नम्** आच्छन्नत्वेन
प्रतीतं **स-गुणं** ब्रह्म समष्टि-विराड् आत्मा विद्युद्-गर्जिताम्बुदानां
सत्त्व-रजस्-तमोभिर् उपमा \। अत्र **व्योम्नो** निर्लेपत्वेन वस्तुतस् त्व्
अरजस्-तमोभिर् उपमा \। अत्र व्योम्नो निर्लेपत्वेन वस्तुतस् त्व्
अनाच्छन्नत्वेनाम्बुदाद्य्-अधिष्ठान-मात्रत्वाद् ब्रह्मणा सहोपमेयं
योगिभिः स्वीयोपास्य-दृष्ट्या उपादेया \।\।४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**
**विद्युद्**-गर्जित-सहितैः **सान्द्रैर् नीलाम्बुदैर्** **आच्छन्नं व्योम
वभौ अस्पष्टानि ज्योतींषि** यत्र तत् \। **सगुणं** ब्रह्म् एव
समष्टि-जीव-चैतन्यम् इवेति विद्युद्-गर्जिताम्बुदानां सत्त्व-रजस्
तमोभिर् उपमा \। हिरण-गर्भोपासकैर् उपादेया अम्बुदादिभिर् व्योम्न इव
गुणैर् हिरण्य-गर्भस्यालेप इति तद्-भावः \।\।४\।\।

**\॥।**

\।\। १०.२०.५ \।\।

अष्टौ मासान् निपीतं यद् भूम्याश् चोद-मयं वसु \।

स्व-गोभिर् मोक्तुम् आरेभे पर्जन्यः काल आगते \।\।

**श्रीधर-स्वामी (भावार्थ-दीपिका) : पर्जन्यः** सूर्यः \।
**स्व-गोभिर्** निज-रश्मिभिः \। **काले** यथोचित-समये \। अत्र
राजोपमा कराद् आनतः समये पुनर् दानतश् च सूचिता \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वर्षतीति **पर्जन्यः**
पृषु-सेचने पृषेः यस्य जोन्य-प्रत्ययश् चौणादिकः \। रविकरा एव
मेघाकारेण परिणता वर्षतीति निरूपितं हरिवंशे \। आदित्याज् जायते
वृष्टि इति मनुक्तेश् च \। **स्व-गोभिः** मेघाकारेण परिणतैः \।
**अष्टौ मासान्** इति कालाध्वनोर् अत्यन्त-संयोगे इति द्वितीया \। **वसु**
द्रव्यम् \। **उदमयम्** जल-रूपम् \। अत्र स्वरूपे मयट् \।\।५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उदमयं वस्व्** इत्य् अनेन
राजोपमात्र धनिता **आरेभे** वृष्टि-लक्षणोष्मतादिकं प्राक्
प्रवर्तयामासेत्य् अर्थः \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सत्त्वादि **वसु**-रूपकम्
**उदकस्य** करत्वं व्यञ्जयति, तच् च **पर्जन्यस्य** राजत्वम् अत
एव निपीतम् आहृतम् इत्य् अर्थः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : वस्व्** इति करादानं तेन च
राजोपम्यं ध्वनितम् अत एव पीतम् आहृतम् इत्य् अर्थः \।\।५.६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पर्जन्यः** सूर्यः
**स्व-गोभिः** स्व-रश्मिभिः **काले** समये \। अत्र पर्जन्यस्य
राजत्वं **उदकस्य** करत्वं **निपानस्य** ग्रहणत्वं **मोचनस्य**
दानत्वं सुचितम् इति वस्तुनः स्व-प्रजाभ्य आदानतः समये पुनः
प्रदानतश् च राजोपमेयं नीति-दृष्ट्या राजभिर् उपादेया \।\।५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **पर्जन्यो** रविः
**स्व-गोभिः** स्व-किरणैः **काले** यथोचित-समये प्रथमातिशतोक्त्या
नृपेणोपमा सूच्यते, तेनेयम् उपादेया सहि प्रजातः करं गृहीत्वा समये
तस्यै दद्याद् इति \।\।५\।\।

**\॥।**

\।\। १०.२०.६ \।\।

तडिद्वन्तो महा-मेघाश् चण्ड-श्वसन-वेपिताः \।

प्रीणनं जीवनं ह्य् अस्य मुमुचुः करुणा इव \।\।

**श्रीधर-स्वामी (भावार्थ-दीपिका) : अस्य** विश्वस्य **प्रीणनम्**
आप्यायन-करं **जीवनम्** उदकं **मुमुचुः** \। कृपालवो यथा तप्तं
जनं निरीक्ष्यानुकम्पमानास् तद्-आप्यायनाय स्व-**जीवनम्** अपि त्यजन्ति
\। **तद्वन्** **महान्तो मेघास् तडिन्**-नेत्रैर् विश्वं तप्तं निरीक्ष्य
वायुभिर् **वेपिता** जीवनं मुमुचुर् इति \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *आप्यायन-करम्*
तृप्ति-करम् \।

> आप्यायनं पालने च समुद्रे वरुणे तथा \।
>
> रवौ चन्द्रे वारि-जीवे धावने प्रिय-दर्शने \।\। इति \।\।४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दार्ष्टान्तिके चण्डेति तैर्
व्याख्यातम् एव, अनुकम्पमाना इति, यद् वा,
**जीवित-मोचन**-स्वाभाविक-**चण्ड-श्वासः** कम्पश् च \। यद् वा,
**करुणत्वेन** सात्त्विक-भावदिकम् इदम् उक्तम् **हि** निश्चिये, हेतौ वा,
यतो\ऽस्य **प्रीणनम्** \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तडित्वन्त** इति तैर्
व्याख्यातं, तत्र कृपालव इति **करुणा** इत्य् अस्य व्याख्यानेन
स्वभाव-कथनम् अनुकम्पमानाः इत्य् अनुकम्पया तत् कालम् उदितया
**वेपिताः** सन्त इत्य् अर्थः \। स्व-जीवनम् अपीति तस्मिंस् त्यक्ते यदि
तप्तानाम् आप्यायनं स्यात् तदा तद् अपि त्यजन्तीत्य् अर्थः \। **वायुभिर्**
इति बहुत्वं **चण्ड**-शब्देन लभ्यते **हि** निश्चिये \। यद् वा,
तडित्वन्त इति स्वरूपातिशयद्योतनार्थं **करुणा** **इवे**त्य् उत्प्रेक्षा
तस्या घटना तु श्लेषेण चण्डश् चासकम्प-युक्ताः सन्तो रन्तिदेवादिवज्
जीवन-हेतु-जलम् अपि **मुमुचुर्** इति \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : श्वसनो** वायुः अस्य
विश्वस्य सन्तप्तस्य प्रीणनं आप्यायन-करम्, अत एव **जीवनं**
जीवन-तुल्यं जलं **करुणाः** कृपालवो दातार **इव** तत्-पक्षे
श्वास-वेपाव् अनुभावौ जीवनं जीवितम् अपि तप्तं जनं वीक्ष्य ते
त्यजन्ति, रन्ति देवादयो जीवनं स्व-मात्राप्यायकं जलम् **अपीत** \।
इयम् उपमा तत्-तद्-दृष्ट्या दया-वीर-दान-वीरैर् उपादेया \।\।६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **श्वसनो** वायुः
**तडित्वन्तो** विद्युन् नेत्रामेघा जगत् तप्तं वीक्ष्यास **प्रीडनम्**
आप्यायकं जीवनं जलं **मुमुचुः** **कारुणिका** दयालवो यथा
तत्-पक्षे श्व-सवेपावनुभावौ ते **हि** तप्तं जनं वीक्ष्य **जीवनं**
जीवितं च त्यजन्ति यथा रन्तिदेवः स्व-मात्राप्यायकं जलं यथा च
दधीचिर् जीवितम् अत्यजत् इयं दानवीर दयावीरैर् उपापादेया \।\।६\।\।

**\॥।**

\।\। १०.२०.७ \।\।

तपः-कृशा देव-मीठा आसीद् वर्षीयसी मही \।

यथैव काम्य-तपसस् तनुः सम्प्राप्य तत्-फलम् \।\।

**श्रीधर-स्वामी (भावार्थ-दीपिका) : तपसा** ग्रीष्मेण कृशा \।
**देव-मीढा** पर्जन्य-सिक्ता \। **वर्षीयसी** उच्छूना पुष्टा \।
**काम्यं** **तपो** यस्य तस्य **तनुः** कामान् **संप्राप्य**
**यथे**ति \।\।७-८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उष्ण उष्णागमस् तपः इत्य्
अमरः \। काम्यं कामना-प्रधानं **तप** *यस्य* \। **तत्-फलं**
तपः-फलं प्राप्य यथा *पुष्टिम्* आयाति तथेति योज्यम् \।\।७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तप** इति सान्तत्वम् आर्षम्,
**तपेन** ग्रीष्ट्मेण **कृशा** \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तप** इति सान्तत्वम् आर्षम्
\।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तप** इति सान्तत्वम् अपि "तपस् तु
तपसा सह" इति द्विरूप-कोशात् \।\।७.११\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तपसा** पक्षे ग्रीष्मेण
**कृशा** ततो **देवै** रुद्राद्विभिः पर्जन्येन च **मीटा**
कामित-वस्तु-प्रदानेन जल-वृष्ट्या च सिक्ता **वर्षीयसी** पुष्टाङ्गा
उच्छृना च **कामं** **तपो** यस्य तस्य पुंसस् **तनुः** कामान् प्राप्य
**यथे**त्य् उपमेया परिणाम-दर्शिभिः सद्भिर् हेया \।\।७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **तपसा** ग्रीष्मेण
**कृशा** ततो **देवेनेन्द्रेण मीडा** जलेन सिक्ता **मही वर्षीयसी**
पुष्टा आसीत् **काम्यं तपो** यस्य तस्य पुंसस् **तनुर् यथा**
**तपः-फलं** भोग्यं **प्राप्ये**ति परिणाम-दर्शिभिः सद्मिर् हयेयम्
\।\।७\।\।

**\॥।**

\।\। १०.२०.८ \।\।

निशा-मुखेषु खद्योतास् तमसा भान्ति न ग्रहाः \।

यथा पापेन पाषण्डा न हि वेदाः कलौ युगे \।\।

**श्रीधर-स्वामी (भावार्थ-दीपिका) :** अनुशुष्यन्त्यः \।
अस्वतन्त्रस्येन्द्रिय-परतन्त्रस्य \। स्वतन्त्रस्य निरङ्कुशस्येति वा
\।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) निशा-मुखेषु** सन्ध्यासु \।
खद्योतो ज्योतिरिङ्गणः इत्य् अमरः \। **पाखण्डा** वेद-विरुद्ध-मार्गाः
\। **पापेन** जआनां जन्मान्तरीय-कुत्सिता-दृष्टेन \। एतेन
दुर्जन-वृद्ध्या सज्जनाभिभवोऽपि सूचितः \।\।८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ग्रहास्** तु न भान्ति,
**यथा** कलौ **पाषण्डा** नास्तिका जनाः, तच् छास्त्राणि वा, **वेदाश्**
च **न भान्ति** \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ग्रहास्तु न भान्ति पाषण्डाः**
तच् छास्त्राणि \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पाषण्डाः** पाषण्ड-शास्त्राणि
हेयैवेयम् उपमा \।\।८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** पाषण्डा वेदविरुद्धाः
सौगतादिपन्थाः हेयैवेयम् उपमा \।\।८\।\।

**\॥।**

\।\। १०.२०.९ \।\।

श्रुत्वा पर्जन्य-निनदं मण्डुका ससृजुर् गिरः \।

तूष्णीं शयानाः प्राग् यद्वद् ब्राह्मणा नियमात्यये \।\।

**श्रीधर-स्वामी (भावार्थ-दीपिका) :** नित्य-कर्मावसाने आचार्य-निनदं
**श्रुत्वा** तच्-छिष्या यथाधीयते तद्वद् इति \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *नित्य-कर्मावसाने*
सन्ध्याजपादि-कर्मणोन्ते \। **मण्डूका** भेकाः भेके
मण्डुक-वर्षामूशालूर् अप्लवदर्दुराः इत्य् अमरः \। एतेन भगवद्
अनुग्रहम् इच्छद्भिः कालो वन्ध्यो न कार्य इति ध्वनितम् \।\।९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** व्यसृजन् विविधं
विस्तारयामासुः, **ससृजुर्** इति पाठे पाठान्तरे\ऽपि **गिरां**,
बहुत्वेन तथैवार्थः \। **प्राक्** **तूष्णीं** **शयाना** निद्राणवन्
निश्चेष्टत्वेन वृता **मण्डूकाः**, **ब्राह्मणास्** तूष्णीं सुप्ता इव
\।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** व्यसृजन् विविधं
विस्तारयामासुः, **प्राक् तूष्णीं शयानाः** निद्राणवन् निश्चेष्टत्वेन वृत्ताः
**मण्डूकाः** **ब्राह्मणाश्** च नित्य-द्-ह्यान-जपाद्य्
अर्थः-कृत-मौनत्वेनेति \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नित्य-कर्मावसाने
आचार्याह्वान-शब्दं श्**रुत्वा** तच्-छिष्या यथा अधीयन्ते तद्वद् इति
**ब्रह्म**चारिभिर् उपादेया \।\।९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **प्राक् तूष्णीं शयाना**
निद्राणावन् निश्चेष्टा **मण्डूका** **गिरो** व्यसृजन् विविधं व्यस्तरयन्
**ब्राह्मणा** यथा नित्य-कर्मान्ते ऋग्-ध्यानार्थं कृतमौना आचार्याह्वनं
**श्रुत्वा**धीयन्ते तद्वद् इति वर्णिभिर् इयम् उपादेया \।\।९\।\।

**\॥।**

\।\। १०.२०.१० \।\।

आसन्न् उत्पथ-गामिन्यः क्षुद्र-नद्योऽनुशुष्यतीः \।

पुंसो यथास्वतन्त्रस्य देह-द्रविण-सम्पदः \।\।

**श्रीधर-स्वामी (भावार्थ-दीपिका) : अनुशुष्यतीर्** अनुशुष्यन्त्यः \।
**अस्वतन्त्रस्ये**न्द्रिय-परतन्त्रस्य \। स्वतन्त्रस्य निरङ्कुशस्येति वा
\।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : क्षुद्र-नद्यः** फल्गु-जलाः
\। उत्पथ-वाहिन्यः तोयाधिक्यात् तटम् उद्रिच्य यान्त्यः \। *अनु*
वर्षानन्तरं *शुष्यन्तः* \। इन्द्रिय-वशवर्तिनो **देहो** हि
व्यभिचारादिन्**ओत्पथगामी**, **द्रविणम्** अपि तद् अर्थ-व्ययेन तादृशम्
एव, **सम्पदो**ऽत्र गवाश्वादि-रूपाः ता अपि तद् अर्थम् उपयोगात् तादृश
एव, तथा नश्यत्य् अपि शीघ्रम् एव \। पूर्व-व्याख्याने *इन्द्रिय*-पदम्
अक्षरार्थालभ्यमतोऽकार-प्रश्लिष्यैवाह---*स्वतन्त्रस्ये*ति \।
स्वतन्त्रस्यापि *निरङ्कुश*-गजवद् देहादय उत्पथगा नष्टाश् च
भवन्तीति भावः \। अनेन रजोगुण-स्वभावः सूचितः \।\।१०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पूर्वम् **अनुशुष्यन्त्यः**,
**देहा**हयो\ऽपि प्राक् क्षुद्र-व्यथादिना[^१८] क्षीणाः पश्चाद्
भोग-वाणिज्यादिना सम्पन्नाः सत्यो यथा विकर्मपरा भवन्ति, तत्र
हेतुः---**स्वतन्त्रस्य** स्वैरवर्तिन इति, अत एव क्षुद्रत्वात् तद्
देहादीनाम् अपि तादृशत्वेन **क्षुद्र-नदीभिर्** उपमा \।\।१०\।\।

[^१८]: क्सुद्-भयादिना


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कदाचिद् **उत्पथ-वाहिन्य
एवासन्** कदाचिद् **अनुशुष्यन्त्य** एव चासन् न तु सत् पथ-गामिन्यो न
तु वैकल्य-रहिताः यथा **स्वतन्त्रस्य** शास्त्रम् अनुसरतः **पुंसो
देह-सम्पदो** द्रविण-सम्पदश् चेति \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनुशुष्यतीः** अनुशुष्यन्त्यः
\। वृष्यमाणैर् अल्पैर् अपि जलैर् **उत्पथ-गामिन्यः स्वतन्त्रस्य**
शास्त्र-शासनं अमानयतः **देहस्य सम्पदो**
यौवन-सामर्थ्य-विद्याद्या-**द्रविण**-सम्पदः पञ्चयष-ग्रामाधिपत्यम्
\। ता **यथा** निकृष्टस्य कुमतेः परोद्वेजिकास् तथेति हेयैवेयम्
\।\।१०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ऋत्वन्तरे
**अनुशुष्यन्त्यः** **क्षुद्रनद्यो** वृष्यमानैर् अल्पैर् अपि जलैर्
**उत्पथ-वाहिन्य** **आसन्** स्वतन्त्रस्यातिक्रान्त-शास्त्राङ्कुशस्य
**देह**-**सम्पदो** यौवन-वलाद्याः **द्रविण-सम्पदः**
पञ्चष-ग्रामाधि-पत्याद्याः परोद्वेजिका इति हेयैवेयम् \।\।१०\।\।

**\॥।**

\।\। १०.२०.११ \।\।

हरिता हरिभिः शष्पैर् इन्द्र-गोपैश् च लोहिता \।

उच्छिलीन्ध्र-कृत-छाया नृणां श्रीर् इव भूर् अभूत् \।\।

**श्रीधर-स्वामी (भावार्थ-दीपिका) : हरिभिर् नीलैः शष्पैर्**
बाल-तृणैर् नील-वर्णा \। क्वचिद् **इन्द्र-गोपैः** कीट-विशेषैर्
**लोहिता** \। तत्र तत्र्**ओच्छिलीन्ध्रैश्** छत्राकारैर् उद्भिदैः
**कृत-च्छाया** **नृणां** राज्ञां **श्रीः** सेनासम्पद् इव \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कीट**-*विशेषैः*
प्रथम-वर्षणोद्भूतैर् जपा-पुष्प-प्रभैः \। **लोहिता** रक्ता \।
तत्र-तत्र स्थले \। यथा राज्ञां सेनायां केचिन् नील-वसनाः *केचिद्*
रक्ताम्बराः केचिच् छ्वेताम्बराः सन्त्येवम् अत्रापीति बोध्यम् \। एतेन
**भूमि**-वद् एक एव चेतनो गुण-सङ्गेन नाना-स्वभावः प्रतीयतेऽतो
नानात्व-स्वरूप-संसारस्यासारत्वाद् धेयत्वेन हरि-भक्तिर् एव कार्येति
ध्वनितम् \।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : इन्द्र-गोपैः**
प्रथम-वृष्टितो जायमानैर् अतिरिक्तैः श्री-वृन्दावने\ऽत्र
वूडेति-ख्यातैः कीट-विशेषैः **नृणाम्** इति तैर् व्याख्यातम् \। यद् वा,
ईश्वराणां परिच्छद-सम्पद् इव तत्र यथा वस्त्र-भूषणादि,
**हरितत्वादिना** हरितत्वादि \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : इन्द्र-गोपैः**
श्री-वृन्दावनेऽत्र इन्द्र-चूडेति ख्यातैः कीट-विशेषैः **हरितादिकत्वं**
चेदं पट-गृहादीनाम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : हरिभिर्** नीलवर्णैः
**शष्पैः** कोमलैः \। क्वचित् नीलवर्णा **इन्द्र-गोपैर्**
अरुण-वर्ण-कीट-विशेषैः क्वचित् **लोहिता** **उच्छिलीन्द्रैश्**
छत्राकारैर् उद्भिज्जैः **कृत-च्छाया** कृत-श्वेत-कान्तिः **नृणां**
राज्ञां **श्रीः** सेनासम्पत् हरितादि-वर्ण-पट-गेह-युक्ता, इयं राज्ञाम्
उपादेया \।\।११\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **हरिभिर्** निलैः
**शष्पैर्** वाल-तृणैः **भूः** क्वचिद् **धरिता** नील-वर्ण
**इन्द्र-गोपैर्** अरुणैः कीट-विशेषैः क्वचिल् **लोहिता उच्छीलीन्ध्रैः**
छत्राकारैर् उद्भिजैः **कृत-च्छाया** **नृणां** राज्ञां **श्रीः**
सेनासम्पद् **इव** हरित-रक्तादि पट-गेह-युक्तेवाभूद् इति राज्ञामियम्
उपादेया \।\।११\।\।

**\॥।**

\।\। १०.२०.१२ \।\।

क्षेत्राणि शष्प-सम्पद्भिः कर्षकाणां मुदं ददुः \।

मानिनाम् अनुतापं वै दैवाधीनम् अजानताम् \।\।

**श्रीधर-स्वामी (भावार्थ-दीपिका) : क्षेत्राण्**ईति \। तदा हि वृष्टेर्
अविच्छेदे लसन्तः प्रियङ्ग्व्-आदयो **मुदं ददति**, विच्छेदे
शुष्यन्तो**ऽनुतापं** चेति \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : क्षेत्राणि** केदाराः \।
**सम्पद्भिः** फलोद्रेकैः \। **दैवाधीनां** वर्षणावर्षणञ् *चेत्य्*
अजानताम् \। याद् वा, धनिनां क्रीत-बह्वन्नानां क्षेत्राणि बहुसस्यैर्
उपतापम्---अहो दैवेन किं कृतं ? किम् अर्थम् अस्माभिर् एतावद् अन्नं
गृहीतम् अधुना तु मूलम् अपि नष्टं कुतो लाभ ? इत्य् अनुतापो भवतीति
भावः \। एतेन विषयादि-इन्द्रिय-**कर्षण**-शीलानां ज्ञान-समुद्रेकैः
क्षेत्राणि शरीराणि **मुदं ददति**, धनिनां रजोमत्तानाम् **अनुतापम्**
अहो अस्माभिः कुतो न त्यक्त-विषयैर् हरि-सेवा कृतेति भावः \। मानिनाम्
इति पाठे कृषिर् निकृष्टं कर्म, वयं प्रतिष्ठिता न कुर्महे इति
गर्वताम् अनुतापम् \। हन्त-हन्त यदि कृषिं वयम् अकरिष्याम
तदैतादृशीः सस्य-संपदः प्राप्स्यामेति पश्चात् तापं ददुर्मानिभ्य एवेत्य्
अर्थः \। यतस् ते मुदनुतापादिकं दैवाधीनं न जानन्तीत्य् अर्थः \।
यथा निवृत्ति-कर्म-परान् ब्रह्म-लोकं गच्छतो दृष्ट्वा प्रवृत्तिपराः
स्वर्गस्था अनुनयन्तीति गम्योपमा भक्तैर् हेया \।\।१२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** समुच्चये **वै**-शब्दः
\। **अनुतापं** च शोकं **ददुः** \। तत्र दृष्टान्तः\--**मानिनां**
देहाभिमानवतां धनादिना गर्ववतां वा, अत एव **दैवाधीनं**
देहादीत्य् **अजानताम्**, यथा शरीराणि गेहानि वा धनादि-**सम्पद्भिर्**
**मुदं** तद् अभावे चानुतापं ददति तथत्य् अर्थः \। यद् वा, त्व् अर्थे
वै, मानिनां देशान्तर-यात्रा-मात्रेणास्माकं दिग् विजयादिकं भावीत्य् एवम्
अभिमानवतान्तु क्षेत्राणि **शस्य**-सम्पद्भिः कृत्वा दिग्
विजय-प्रतिबन्धानुतापं ददुः \। कुतः ? दिग् विजयादिकं
शस्य-सम्पदादिकं च ईश्वराधीनम् इत्य् अजानतां ततश् च यथा शस्यानि
तत् तद् अर्थेर् विदुषां मुदं ददति, विद्वन् मानिनां मूर्खाणां च तत् तद्
विरुद्धाचारत्वाद् दुःखम् एवेति दृष्टान्तो\ऽत्र द्रष्टव्य \। यद् वा, यथा
दैवाधीनम् अजानतां मानिनाम् इत्य् एष एव दृष्टान्तः \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** समुच्चये **वै**-शब्दः
**सस्य-सम्पद्भिस्** तद् भावाभावैर् इत्य् अर्थः \। **मुदनुतापयोर्**
हेतुः **मानिनां** तद् अभिमानवतां **दैवाधीनं** सर्वम् इत्य्
**अजानतां** यथान्येषाम् अपि **क्षेत्राणि** देहाः अन्याभिः **सम्पद्भिर्**
इति ज्ञेयम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : दैवाधीनम्-अजानताम्**-अत एव
**मानिनाम्** अहम्-ममतापराणां **कर्षकाणां** **सस्य-सम्पद्भिः** तत्
सद्भावात्तावद् वा **मुदम् अनुतापञ्ज** **ददुः** \।\।१२.१९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मानिनाम्** इति कृषिं
निकृष्टं कर्म वयं प्रतिष्ठिता न कुर्महे इति गर्ववतां **अनुतापं**
हन्त हन्त यदि कृषिं वयम् अप्य् अकरिष्याम, तदैतादृशीः
**शस्य-सम्पदः** प्राप्स्याम इति पश्चात्-तापं **ददुर् मानिभ्य** एवेत्य्
अर्थः \। यतो यद् **अनुतापादिकं** **दैवाधीनं** ते न जानन्तीत्य्
अर्थः \। यथा निवृत्ति-कर्म-परान् ब्रह्म-लोकं गच्छतो दृष्ट्वा
प्रवृत्ति-कर्म-पराः स्वर्ग-स्था अनुतपन्तीति गम्योपमा भक्तैर् हेया
\।\।१२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **क्षेत्राणि मानिनां** तद्
अभिमानवतां **कर्षकाणां** वृष्टि-सातत्ये लसद्मिः **शष्पैर् मुदं**
तद् विच्छेदे तु शुष्यद्मिर् **अनुतापं ददुः** मुदादिकं **दैवधीनम्
अजानतां** यथा क्षेत्राणि शरीराणि **सम्पद्भिः** पुष्टानि सन्ति तद्
अभिमानिनां मुदं सम्पद् विगमे तु कृशानि सन्ति तापम् इति गम्योपमा
सद्भिर् हेया \।\।१२\।\।

**\॥।**

\।\। १०.२०.१३ \।\।

जल-स्थलौकसः सर्वे नव-वारि-निषेवया \।

अबिभ्रन् रुचिरं रूपं यथा हरि-निषेवया \।\।

**श्रीधर-स्वामी (भावार्थ-दीपिका) : अबिभ्रद्** अबिभरुः **यथा
हरि-निषेवये**ति \। हरि-सेवायां प्रवृत्ता हि सद्य एव **सर्वे**
**रुचिरा** भवन्ति \। तस्यां परम-धर्मत्वात् परम-सुखत्वाच् च
तद्वद् इति \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् वा, **जलौकसः**
पाताल-स्थाः, स्थलोकसो भूमिष्ठाः \। **सर्वे** अन्तरिक्षादि-वासिनः \।
सर्वेषां दुःखं वारयतीति वारि ज्ञानम्, **नवं** निर्दोषं च
तद्-**वारि** नव-वारि तस्यातितरां सेवयाभ्यास-लक्षणया \।
**रुचिरं** निर्दोषं ब्रह्म-रूपम् **अबिभ्रद्** बिभ्रति \।
किं-भूतया---यथावद्-**धरि-सेवया** जातयेति शेषः \। यथाश्रुतास् तु
स्वामिनैव स्फुटितः \।\।१३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : जलौकसो**
मीन-मण्डूकादयः, **स्थलौकसो** गो-मृगादय, **न्व-वारीणां** नितरां
सेवया पानादिना **रूचिरं** रूपं वर्णं किं वा, पुष्ट्यादि-सम्पत्तेर्
मालिन्याद्य् अपगमाच् च, उत्तमं सौन्दर्यं दधुर् इत्य् अर्थः \। **हरेर्**
महा-मनोहरस्य भगवतो **निषेवया** कथञ्चिद्-भजारम्भेणेत्य् अर्थः
\। अन्यत् तैर् व्याख्यातम् \। यद् वा, **निषेवया** प्रेम-लक्षण-भक्त्या
रूपम् अश्रुपातादिना सौन्दर्यम्, यद् वा, नित्य-पूजया
महा-प्रसाद-मालादि-धारणादिना \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** जलेति \। तैर् व्याख्यातम् \।
तत्र साधनावस्थायां परम-धर्मत्वं प्रसिद्धम् एव सुख-रूपत्वं
च---

> कर्मण्य् अस्मिन्न् अनाश्वासे धूम-धूम्रात्मनां भवन् \।
>
> आपाययति गोविन्द-पाद-पद्मासवं मधुः \।\।

इत्य् अनुसारेण साध्यावस्थायां तु परम-सुख-रूपत्वं प्रसिद्धम् एवेति
विवेचनीयम् \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अबिभ्रन्** अबिभरुः
**यथे**ति **हरि-सेवायां** प्रवृत्ता अपि सद्य एव **सर्वे** **रुचिरा**
भवन्ति, तस्याः परम-धर्मत्वात् परम-सुखदत्त्वाच् च तद्वद् इत्य्
उपादेया \।\।१३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **अबिभ्रद्** अबिभरुः
**यथे**ति **हरि-सेवायां** प्रवृत्ताः सर्वे धृतैर् वैष्णव-चिह्नैः
रूपं मनोज्ञं लभन्ते तद्वद् इत्य् उपादेयेयम् \।\।१३\।\।

**\॥।**

\।\। १०.२०.१४ \।\।

सरिद्भिः सङ्गतः सिन्धुश् चुक्षोभ श्वसनोर्मिमान् \।

अपक्व-योगिनश् चित्तं कामाक्तं गुण-युग् यथा \।\।

**श्रीधर-स्वामी (भावार्थ-दीपिका) : कामाक्तं** काम-वासनायुक्तम् इति
**श्वसनोर्मि**-साम्यम् \। **गुणैर्** **विषयैर्** युज्यत इति
**सरित्**-सङ्गति-साम्यम् \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्व-सनेन वायुना श्वसन
स्पर्शनो वायुः इत्य् अमरः \। एतेन हरि-भक्त-विषय-**योगो** हेय इति
सूचितम् \।\। १४ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**
श्री-वृन्दावने\ऽत्रावर्तमानस्यापि सिन्धोर् वर्णनं
पृआवृट्-स्वभाव-वर्णनात् \। किं वा, सिन्धुर् इव सिन्धुः
श्री-मथुरा-मण्डल-पश्चिम-सीमायां वर्तमानं
मानस-गङ्गा-प्रभव-कोटराख्य-महा-सरो ज्ञेयम् \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**
श्री-वृन्दावनेऽत्रावर्तमानस्यापि सिन्धोर् वर्णनं प्रावृट्
स्वभाव-वर्णनात् किं वा, **सिन्धुर्** इव सिन्धुः
श्री-मथुरा-मण्डल-पश्चिम-सीमायां वर्तमानं
मानस-गङ्गा-प्रभव-कोटराख्य-महासरो ज्ञेयम् \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सिन्धुर्** नदी-विशेषः
पाश्चात्यः, विशेषणस्य पुंस्त्वम् आर्षम् \। **कामाक्तं**
काम-वासना-**युक्तम्** इति **श्वसनोर्मि**-साम्यम् \। **गुणैर्** विषयैर्
युज्यत इति **सरित्**-सङ्गति-साम्यम् इति ज्ञेया \।\।१४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **सिन्धुः** पाश्चात्यो
नदः \। **कामाक्तं** भोग-वासना-**युक्तम्** इति **श्वसनोर्मि**-साम्यं
**गुणैर्** विषयैर् युज्यत इति **सरित्**-सङ्गति-साम्यम् इति ज्ञेयम्
\।\।१४\।\।

**\॥।**

\।\। १०.२०.१५ \।\।

गिरयो वर्ष-धाराभिर् हन्यमाना न विव्यथुः \।

अभिभूयमाना व्यसनैर् यथाधोक्षज-चेतसः \।\।

**श्रीधर-स्वामी (भावार्थ-दीपिका) : अधोक्षज** एव चेतो येषां ते
\।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दिव्यथुः विलीना बभूवुः
\। **गिरणो**द्गिरण-समर्थवत् त्वादि-गरीणां व्यथाभाव-मात्रे
दृष्टान्तः, न तु बुद्धिमत्त्वा-बुद्धिमत्त्वसत्त्वे इति \। न **विव्यथुर्**
न विव्यथिरे प्रत्युत रज-आद्य्-अपगमाद् अशोभन्तैर्वेत्य् अर्थः \।
**व्यसनैर्** आध्यात्मिकादि-तापैः \। **अधोक्षज-चेतस्** त्वाद् *एव* न
व्यर्थते तपन्ति विविधास् तापा नैतान् मद्-गत-चेतसः इति
श्री-कपिलोक्तेः \। प्रत्युत दैन्य-वृद्ध्या गर्वासूयादि-मालिन्य-रहिता एव
भवन्तीति सद्भिर् उपादेयम् इति \।\।१५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वर्षा-धाराभिर्** इति
**गिरिषु** वृष्टेर् आधिक्यान् **न** **विव्यथुः**, न विव्यथिरे, किन्तु
रज आद्य्-अपगमाद् अशोभन्तैवेत्य् अर्थः \। **व्यसनै** रोगादि-विघ्नैः,
प्रारब्धस्यावश्याभोग्यत्वात्---त्वं सेवतां सुर-कृता बहवो\ऽन्तरायाः
\[भा।पु।११.४.१०\] इति न्यायाच् च्**आभिभूयमाना** अपि **यथा** न,
निव्यथिरे, अथवाशोभन्तैव दुष्कर्मापगमादिनां भगवत्
स्मरण-विशेष-सिद्धेः \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वर्ष-धाराभिर्** इति
**गिरिषु** वृष्टेर् आधिक्यात् **अभिभूयमानाः**
अभिभव-चेष्टा-विषयी-क्रीयमाणा अपि **न विव्यथुः** न विव्यथिरे न
दुःखं प्रापुः किन्तु ते रज आद्यपगमात् अशोभन्तैवेत्य् अर्थः \।
**व्यसनैः** रोगादि-विघ्नैः प्रारब्धस्यावश्य-भोग्यत्वात् त्वाम् सेवतां
सुर-कृता बहवोऽन्तरायाः \[भा।पु।११.४.१०\] इति न्यायाच्
च्**आभिभूयमाना** अपि न व्यथयन्ते प्रत्युताशोभन्तैव
दुष्कर्मापगमादिना भगवत् स्मरण-विशेष-सिद्धेः टीकायाम् एव-कारस् तद्
व्यथायां हेतुः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : न विव्यथुर्** न
विव्यथिरे, प्रत्युत रज-आद्य्-अपगमाद् अशोभन्तैवेत्य् अर्थः\।
**व्यसनैर्** आध्यात्मिकादिभिस् तापैर् **अधोक्षज-चेतस्त्वाद्** एव न
व्यथन्ते, तपन्ति विविधान् तापा नैतान् मद्-गत-चेतसः \[भा।पु।
३.२५.२३\] इति भगवद्-उक्तेः, प्रत्युत दैन्य-वृद्ध्या
गर्वासूयादि-मालिन्य-रहिता एव भवन्तीति सद्भिर् उपादेया \।\।१५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **गिरयो न विव्यथिरे**
प्रत्युत धूल्याद्य् अपगमाच् छुशुभिरे **अधोक्षज-चेतसो यथा
व्यसनैर्** आराध्यात्मिकादि-दुःखैर् न व्यथन्ते तपन्ति विविधास्
तापानैतान् मद-गत-चेतसः \[भा।पु। ३.२५.२३\] इति वचनात् प्रत्युत
दैन्याभिवृद्धेर् गर्वासूयादि-मालिन्यापगमाच् छोभतरा भवन्तीति
रतिमताम् उपादेयेयम् \।\।१५\।\।

**\॥।**

\।\। १०.२०.१६ \।\।

मार्गा बभूवुः सन्दिग्धास् तृणैश् छन्ना ह्य् असंस्कृताः \।

नाभ्यस्यमानाः श्रुतयो द्विजैः कालेन चाहता \।\।

**श्रीधर-स्वामी (भावार्थ-दीपिका) : असंस्कृता** अक्षुण्णा
**नाभ्यस्यमाना** इत्य् असंस्कृत-साम्यम् \। **कालेन चाहता** इति
**तृणाच्छादन**-साम्यम् \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सन्दिग्धाः** इतो यान्तीतो
वेति सन्देहास्पदाः \। **असंस्कृताः** **तृणाद्य्** अपनयन-हीनाः \।
**कालेन** चिरकालेन **हता** अपठिता एव \। अनेन सच्-छास्त्रं
ज्ञानोत्पत्तये सदैवाभ्यसनीयम् इति दर्शितम् \।\।१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : नाभ्यस्यमाना**
अनभ्यस्यमानाः, **कालेन** कलि-कालादिना, च इवार्थे \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : नाभ्यस्यमाना** अनभ्यस्यमानाः
काल-हताः **कालेन** कलि-युगादिना **हताः** **श्रुतय** इव एष एव
पाठो बहुत्र तेषां व्याख्या-दृष्ट्या केचित् कालेन चाहता इति पाथं
कुर्वन्ति \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नाभ्यस्यमान** इत्य्
**असंस्कृत**-साम्यं **काल-हता** इति **तृणाच्** **छादन**-साम्यम् अत
एव **मार्गाः श्रुतयश्** च **सन्दिग्धा** इतीयं वटुभिर् हेया \।\।१६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **मार्गास् तृणैश् छन्ना
असंसकृता** अक्षुण्णाः **सन्दिग्धा** **बभूवुः नाभ्यस्यमाना** इत्य्
असंस्कृत-साम्यं **काल-हता** इति तृणच् छदन-साम्यम् इति वटभिर्
इयं हेया \।\।१६\।\।

**\॥।**

\।\। १०.२०.१७ \।\।

लोक-बन्धुषु मेघेषु विद्युतश् चल-सौहृदाः \।

स्थैर्यं न चक्रुः कामिन्यः पुरुषेषु गुणिष्व् इव \।\।

**श्रीधर-स्वामी (भावार्थ-दीपिका) :** यथा **कामिन्यः** पुंश्-चल्यः
\।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : लोक-बन्धुषु**
जल-प्रदानेनोपकारिषु **गुणिषु** विद्वतोपशमादि-गुण-युक्तेषु, अनेन
विवेकिना हरौ **स्थिरा** भक्तिर् विधेया न **विद्युद्वच् चले**ति भावः
\।\।१७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गुणिषु**
वैदग्ध्यादि-विविध-गुण-युक्तेष्व् अपि \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गुणिषु**
वैदग्द्यादि-विविध-गुण-युक्तेष्व् अपि \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यथा **कामिन्यः** पुंश्
चल्यः **गुणिषु** **पुरुषेषु** वैदग्ध्यादि-गुणवत्स्व् अपीति हेयैव
\।\।१७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **कामिन्यः** पूंशल्यो
यथा **गुणिषु** निखिल-कला-विज्ञेष्व् अपि **पुरुषेष्व्** इति येयैर्वेयम्
\।\।१७\।\।

**\॥।**

\।\। १०.२०.१८ \।\।

धनुर् वियति माहेन्द्रं निर्गुणं च गुणिन्य् अभात् \।

व्यक्ते गुण-व्यतिकरेऽगुणवान् पुरुषो यथा \।\।

**श्रीधर-स्वामी (भावार्थ-दीपिका) : निर्गुणं** ज्यारहितम् अपि
**गुणिनि** गर्जित-शब्दवति **अभाद्** अशोभत \।
**गुण-व्यतिकरात्मके** व्यक्ते प्रपञ्चे**ऽगुणवान्** निर्गुणः **पुरुषो**
**यथे**ति \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : निर्गुणः**
अनुगत-सच्चिदात्मना **यथा** भाति तद्वद् इत्य् अर्थः \। एतेन
**कालेनाभ्यसतां** सगुण एव निर्गुणताम् आपद्यत इति ध्वनितम्
\।\।१८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अगुणवान्**
माया-गुणातीतो\ऽपि **पुरुषो** मायाधिष्ठाता, सृष्ट्यादिना तत् तद्
गुण-द्वाराभिव्यक्तेः \। किं वा, परमात्मा चेतयितृत्वादिना प्रपञ्चे यथा
\। यद् वा, परमेश्वरः कारुण्यादि-गुण-व्यतिषङ्गे व्य्**अक्ते** प्रकटे
सत्य् एव \। यद् वा, पुरुषो जीवतत्त्वतो ब्रह्मत्वान् **निर्गुणः** भगवच्
छ्रवणादि-गुण-वर्गे व्यक्ते सति \। यद् वा, **गुणानां**
सर्व-सत्त्वादि[^१९]-सम्बन्धिनां **व्यतिकरो**\ऽन्योन्य-मिश्रणं यस्मिंस्
तस्मिन् व्यक्ते सुप्रसिद्ध-स्थाने श्री-वृन्दावनादौ श्री-कृष्णो **यथा**
भाति, तद्वत् \।\।१८\।\।

[^१९]: सर्वज्ञत्वादि


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अगुणवान्** माया-गुणातीतो\ऽपि
**पुरुषः** \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : निर्गुणं** ज्यारहितं
**गुणिनि** गर्जित-शब्दवति **व्यक्ते** प्रपञ्चे गुण-**व्यतिकरात्मके**
**ऽगुणवान्** माया-गुणातीतः **पुरुषो** भगवान् भाति विविध-लीलाभिर्
इति भक्तैर् उपादेया \।\।१८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** माहेन्द्रं **धनुर्
निर्गुणम्** अज्यां **गुणिनी** गर्जितवति **वियति** खे **अभात् पुरुषो**
विष्णुर् **अगुणवान्** माया-गुणातीतो **व्यक्ते** प्रपञ्चे
**गुण-व्यतिकरात्मके** विविध-लीलाभिर् भाति **यथा** तद्वद् इत्य्
उपादेयेयं तत्-स्वरूप-विदाम् \।\।१८\।\।

**\॥।**

\।\। १०.२०.१९ \।\।

न रराजोडुपश् छन्नः स्व-ज्योत्स्ना-राजितैर् घनैः \।

अहं-मत्या भासितया स्व-भासा पुरुषो यथा \।\।

**श्रीधर-स्वामी (भावार्थ-दीपिका) : स्व-भासा**
भासितयाहम्-**मत्ये**ति स्व-चैतन्येनैव प्रकाशितेनाहङ्कारेण
**च्छन्नो** जीवो **यथा** \। यद् वा, **अहं** विद्वान् दाता वेत्ता शूर
इति स्व-प्रतीत्यैवारोपितया इति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जीवो *यथा* वस्त्व् आत्मना
न भाति तद्वद् इति \। न हि परिछिन्नेनाहङ्कारेणापरिच्छिन्न
आत्माच्छादितुं शक्यते इत्य् अरुच्य् आह---यद् वेति \। **यथाहं** विद्वान्
इत्य्-आदि-रूपेणेति एतेनाहम् अतित्यागेन यथार्थात्म-ज्ञानं भवतीति
\।\।१९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स्व-ज्योत्स्नया** राजितैर्
इति चन्द्राभावः परिहृतः, एवं **स्वभासा** भासितयेति
नास्तिकानां[^२०] प्राणमय-जीव-पक्षो निरस्तः, स्वकीयया तुषार-मय्या
ज्योत्स्नया **राजितैर्** इति संवर्द्धितैर् इति **छन्नतयां**
हेतु-विशेषः \। एवम् **अहम्म्** अत्येत्य् अत्रापि अहङ्कारेणैव
जीवतत्त्वास्फूर्तेः, तस्य च जीव-चैतन्येनैव प्रकाश इति \। यद् वा,
स्व-ज्योत्स्नया राजितैर् अपि **न रराज**, तैश् छन्नत्वेन
सम्यक्-प्रकाशाभावात्, स्वभासा निज-चैतन्येन भासितयापि अहम्
मत्त्याच्छन्नो यथा जीवो न राजते, निजतत्त्वास्फूर्तेः \।\।१९\।\।

[^२०]: नासिकानां


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वीयया तुषार-मय्या
**ज्योत्स्नया** **राजितैः** प्रकाशितैः सम्वर्धितैश् च \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उडुपतिश्** चन्द्रः
**स्व-ज्योत्स्ना-राजितैर्** **घनैस्** तुषार-मयैः कुहेडिकाख्यैर्
मेघैश् **छन्न** आच्छन्नत्वाभावेऽप्य् आच्छन्नत्वेन प्रतीतो **न रराज
स्वभासा** स्वीय-गुण-मय-च्छवि-रूपया **अहं-मत्या** अविद्यया
स्व-शक्त्या कीदृश्या भासितया ? स्वेनैव प्रकाशितया **पुरुषः**
परमेश्वरो **यथा** घन-च्छन्न-दृष्टिर् घन-च्छन्नम् अर्कम् इतिवत्
छन्नत्वेन प्रतीतिर् इत्य् अर्थः \। ज्ञानिभिर् इयम् उपादेया \।\।१९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **उडुपश्** चन्द्रः
स्वीयया तुषार-मय्या **ज्योत्स्नया** राजितैः प्रकाशितैः सम्वर्धितैश् च
**घनैश्** **छन्नो न रराज यथा स्वभासा** स्वधर्म-सम्विदा
भासितया प्रकाशितया सम्वर्धितया च ब्राह्मणो\ऽहं स्थूलो\ऽहम्
इत्य्-आदि-रूपया **अहं-मत्या** वृतः **पुरुषो** जीवो न राजते तद्वद् इति
ज्ञानिभिर् अयम् उपादेया \।\।१९\।\।

**\॥।**

\।\। १०.२०.२० \।\।

मेघागमोत्सवा हृष्टाः प्रत्यनन्दञ् छिखण्डिनः \।

गृहेषु तप्त-निर्विण्णा यथाच्युत-जनागमे \।\।

**श्रीधर-स्वामी (भावार्थ-दीपिका) : मेघा** **गमेनोत्सवो** येषाम् अतो
**हृष्टाः** \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : शिखण्डिनो** मयूराः \।
कुटुम्ब-पालनादि-क्लेशेन **तप्ता** अत एव **निर्विण्णा** अहो
महा-क्लेशदं **गृहं** हेयम् अति निश्चिताः \। अनेन स्व-कल्याणार्थं
हरि-भक्तागमने आनन्द एव कार्य इति भावः \। पद्भिर् मूलैः
शाखोपशाखा-पत्र-पुष्फ-फलैर् अनेक-देहाः \। प्राक् ग्रीष्मे \। तपसा
तापेन \। क्षामाः कृशाः \। यथा प्राक् कुटुम्बावस्थायां कामानाम् अनुसेवया
जातेन तपसा श्रमेण श्रान्ता इन्द्रिय-दौर्बल्यम् आप्ताः पडपाः सन्तः
पादेन हरि-पादोपासनेन पान्ति रक्षन्त्य् आत्मानम् इति \। पादपास्
तपस्विनः जातेन तपसा श्रमेण श्रान्ता इन्द्रिय-दौर्बल्यम् आप्ताः पादपाः
सन्तः, पादेन हरि-पादोपासनेन पान्ति रक्षन्त्य् आत्मानम् इति पादपास्
तपस्विनः सद्-गति-साधनत्वात् पद्भिश् शास्त्रैः पद्यन्ते
सर्व-पुरुषार्था एभिर् इति पदस्तैः \। अपः पुरुषार्थावाप्ति-हेतून्
ज्ञान-रसान् पीत्वास्वाद्य \। नानात्मानो मूर्तयो विग्रहा येषां ते
सर्व-भूतात्मानो भवन्तीति भावः \। यद् वा, प्राग् वनिताद्य् अभावेन
तपसा कामाग्निना श्रान्ताः कामानुसेवया पश्चात् स्त्र्याद्य् अवप्त्या सततं
काम-भोगेन पुत्र-तत्-पुत्रादि-रूपेण नानात्मानो भवन्तीति भावः \।
एतेन विषय-त्याग-पूर्वकं शास्त्र-विचारेण ज्ञानावाप्तिर् भवतीति
सूचितम् \।\।२०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उत्सवो** नृत्यादि-परिकरश्
चित्तोल्लासो वा, **हर्षाश्** च तद् विकारो ज्ञेयः, तत्-प्रसादो वा, अत एव
दृष्टाञ् प्रत्यनन्दन् मेघ-गर्जिताद्य् अनन्तरम् उच्चैर् नाद-नृत्यादिकम्
अमुर्वन्, यथा वैष्णव-**गृहस्थाः** समागत-वैष्णव-गीतानन्तरं
गीत-नृत्यादिकं कुर्वन्ति तथेत्य् अर्थः \। यद् वा, प्रतिक्षणमनन्दन्
सुखिनो बभूवुः, **शिखण्डिनां** **मेघागमोत्सवात्**, **तप्तानां** च
वैष्णव-समागम-स्वभावात् \। एवम् उत्सव-हर्षा-सुखानां यथोत्तरं
हेतुत्वेन बाह्यान्तरत्वादिना भेदः कल्प्यः चटकश् च तादृशा अपि
परम-करुण-स्वरत्वाद् व्यक्तं नोक्ताः, तेषां स्मरणे\ऽपि
दुःख-विशोत्पत्तेः \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : मेघागम** एव **उत्सवो**
येषां ते अत एव **हृष्टाः** **प्रत्यनन्दन्** मेघ-गर्जिताद्य् अनन्तरम्
उच्चैर् नादादिकम् अकुर्वन् **यथा** वैष्णव-**गृहस्थाः**
समागत-वैष्णव-गीतानन्तरं नृत्य-गीतादिकं कुर्वन्ति तथेत्य् अर्थः
\। एवं चातका अपि ज्ञेया इति भावः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : मेघागमे** एवासवो येषां अत एव
**हृष्टाः** तान् मेघान् **प्रत्यनन्दयन्** \।\।२०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मेघागमेनोत्सवो** येषां ते
**प्रत्यनन्दन्**, मेघ-समृद्ध-गर्जिताद्य्-अनन्तरम् उच्चैर् आनन्दादिकम्
अकुर्वन् **यथा** वैष्णव-**गृहस्थाः** समागत-वैष्णव
प्रेमानन्द-गीतानन्तरम् आनन्द-गीत-नृत्यादिकं कुर्वन्तीति वैष्णवानाम्
उपादेया \।\।२०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **मेघागमेनोत्सवो**
येषां ते **शिखण्डिनः** **प्रत्यनन्दन् यथा निर्विण्षाः** सत्-प्रसङ्गिनो
**गृहस्था अच्युत-जनानाम्** **आगमेन हृष्टाः** प्रतिनन्दन्ति तद्वद् इति
सत्-सेविनाम् उपादेयेयम् \।\।२०\।\।

**\॥।**

\।\। १०.२०.२१ \।\।

पीत्वापः पादपाः पद्भिर् आसन् नानात्म-मूर्तयः \।

प्राक् क्षामास् तपसा श्रान्ता यथा कामानुसेवया \।\।

**श्रीधर-स्वामी (भावार्थ-दीपिका) : नानात्म-मूर्तयः**
अनेक-रूप-देहाः \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : पद्भिर्** मूलैः \।
शाखोपशाखापत्र-पुष्प-फलैर् अनेक-देहाः \। **प्राक्** ग्रीष्मे \।
**तपसा** तापेन \। **क्षामाः** कृशाः \। यथा प्राक् कुटु बावस्थायां
**कामानाम्-अनुसेवया** जातेन तपसा श्रमेण **श्रान्ता**
इन्द्रिय-दौर्बल्यम् आप्ताः **पादपाः** सन्तः \। पादेन हरि-पादोपासनेन
पान्ति रक्षत्यात्मानम् इति पादपास् तपस्विनः सद्-गति-साधनत्वात् पद्मिश्
शास्त्रः पद्यन्ते सर्व पुरुषार्था एभिर् इति पदस्तः \। **अपः**
पुरुषार्था-बाप्ति-हेतून् ज्ञान-रसान् **पीत्वा** स्वाद्य \। **नानात्मानो
मूर्तयो** विग्रहा येषां ते सर्व-भूतात्मानो भवतीति भावः \। यद् वा,
प्राग्-वनिताद्य-भावेन तपसा कामाग्निना श्रान्ताः कामानुसेवया पश्चात्
स्त्र्याद्यव् आप्त्या सततं काम-भोगेन पुत्र-तत्-पुत्रादि-रूपेण नानात्मानो
भवतीति भावः \। एतेन विषय-त्याग-पूर्वकं शास्त्र-विचारेण
ज्ञानावाप्तिर् भवतीति सूचितम् \।\।२१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तपसा** व्रतादिना,
**क्षामाः** कृशाङ्गाः, **श्रान्ताश्** च निर्बलाः, एवं ग्रीष्मेण
**पाद-पानाम्** अप्य् ऊह्यम् \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** **तपसा** व्रतादिना,
**क्षामाः** कृशाङ्गाः, **श्रान्ताश्** च निर्बलाः, एवं ग्रीष्मेण
**पाद-पानाम्** अप्य् ऊह्यम् \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, जीव-गोस्वामी बृहत्-क्रम-सन्दर्भः)
:** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नाना-विधा आत्मनः स्वस्य
मूर्तयोऽङ्कुर-पत्र-पल्लव-पुष्प-पत्राद्या येषां ते, पक्षे
**नानात्मानः** पान-भोजन-रमणादि-नाना-स्वभाववन्त आत्मनो मूर्तयो
देहा येषां ते निष्कामाणाम् इयं हेया \।\।२१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **पादपास्** तरवः
**पद्भिर्** **अपः** पीत्वा **नाना**-रूपा घन-पलाश-पुष्पादि-मय्यः
**आत्म**-मूर्तयो येषां तथासन् **यथा** सकाम-**तपसा**
**प्राक्-क्षामाः** कृशाः शान्ताश् च पुरुषास् तपोऽन्ते कामानुसेवया
तत्-फल-पान-भोजन-रमण-जोषणेन नाना-स्वभाववन्तो भवन्ति
तद्वद् इति निष्कामैर् हेयेयम् \।\।२१\।\।

**\॥।**

\।\। १०.२०.२२ \।\।

सरःस्व् अशान्त-रोधःसु न्यूषुर् अङ्गापि सारसाः \।

गृहेष्व् अशान्त-कृत्येषु ग्राम्या इव दुराशयाः \।\।

**श्रीधर-स्वामी (भावार्थ-दीपिका) : अशान्तानि** पङ्क-कण्टकादि-युक्तानि
**रोधांसि** तटानि येषां तेष्व् अपि **न्यूषुर्** नितराम् अवसन् \।
**सारसाश्** चक्रवाकाः \। **अशान्तानि** घोराण्य् अनुपरतानि वा कृत्यानि
येषु तेष्व् अपि **गृहेषु** \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अङ्ग** हे नृप \।
**ग्राम्याः** प्राकृत-जनाः \। एतेन संसारिणां स्वभावो ध्वनितः \। किं
च, सर्वकृत्यावसाने हरि-स्मरणादिकं करिष्याम इति न ध्येयम्, किं तु
कृतानाम् अवसानाभावाद्य् अदोष-रतिस् तदैवेत्य् अपि सूचितम् \।\।२२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सारसाश्** चक्रवाकाः,
स्वनाम्नैव ख्याता वा ग्राह्याः, तेषां अपि प्रायो जल-चरत्वात्, **ग्राम्या**
अविवेकि-जनास् तत्रापि दुराशयाः---**गृहम्** एव सर्वार्थः-सिद्धि-पदम्
इति[^२१] दुष्टाभिप्रायाः, अत एव यथा नितरां वसन्तीति निःशब्दार्थः
\। अत एवाश्चर्येण खेदेन वा, **अङ्ग** हे राजन्न् इति \।\।२२\।\।

[^२१]: सर्वथा सिद्धिपदम् इति


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अशान्तानि** तरङ्गातिशयेन
मुहुः पतन्ति **रोधांसि** येषु **सारसाः** स्वनाम्नैव ख्याताः,
पुष्कराह्वयाः **ग्राम्या,** अविवेकि-जनाः तत्रापि दुराशयाः **गृहम्** एव
सर्वर्थ-प्रदम् इति दुष्टाभिप्रायः अत एव यथा नितरां वसन्तीति
नि-शब्दार्थः अत एव आश्चर्येण खेदेन वा **अङ्ग** ! हे राजन्न् इति
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : सारसाः** पुष्कराह्वयाः **अशान्तानि**
तरङ्गातिशयेन मुहुः पतन्ति **रोधांसि** येषु द्विजैः प्रेरिता विश्वत
इत्य् अन्वयः \।\।२२.३०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अशान्तानि**
पङ्क-कण्टक-भङ्गुरत्वादि-दोष-युक्तानि \। **रोधांसि** तटानि येषां
तेष्वपि **न्यूषुर्** नितराम् एवासन् इयं हेयैव \।\।२२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **अशान्तानि** पङ्कादिवन्ति
**रोधांसि** येषां तेष्व् अपि **सरःसु** **सारसाः** पक्षिवेदाः
**न्यूषुर्** नितराम् अवसन् **अशान्तान्य्** अनुपरतानि कृत्यानि येषु तादृशेष्व्
अपि **गृहेषु** यथा **ग्राम्या** विवेक-रहिताः दुराशया गृहम् एव
सर्वार्थदम् इति दुष्ट-भावाः **अङ्ग** हे राजन् इयं हेयैव \।\।२२\।\।

**\॥।**

\।\। १०.२०.२३ \।\।

जलौघैर् निरभिद्यन्त सेतवो वर्षतीश्वरे \।

पाषण्डिनाम् असद्-वादैर् वेद-मार्गाः कलौ यथा \।\।

**श्रीधर-स्वामी (भावार्थ-दीपिका) : ईश्वरे** इन्द्रे \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नरक-हेतुत्वाद्
**असद्-वादैः** \। एतेन **पाखण्डि**-सङ्गाद् विहित-धर्म-त्यागेन
नरकावश्यम्भावित्वम् इति तात्पर्यम् \।\।२३\।\।

विशां प्रजानां पतयः \। विटपतय इति सम्यक् प्रतिभाति \।
छान्दसत्त्वाश्रयणे तु विश्पतय इत्य्

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ईश्वर** इत्य् **अतिवृष्ट्या**
स्वैरवर्तिताभिप्रायेण, अत एव तस्य **कलि**-स्थानीयता \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ईश्वर** इत्य् **अतिवृष्ट्या**
स्वैरताभिप्रायेण तद् अंशेनैव तस्य **पाषण्डि**-स्थानीयता \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ईश्वरे**
ईश्वरत्वाभिमान-वशाद् अतिवर्षोपद्रवं कुर्वति सति इन्द्रे इति
**कलि**-साम्यम् इयं हेया \।\। २३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **ईश्वरे**
ईश्वरत्वाभिमान-वशाद् **अतिवृष्टि**-कारिणीति **कालि**-साम्यं इयं च
हेया \।\।२३\।\।

**\॥।**

\।\। १०.२०.२४ \।\।

व्यमुञ्चन् वायुभिर् नुन्ना भूतेभ्यश् चामृतं घनाः \।

यथाशिषो विश्-पतयः काले काले द्विजेरिताः \।\।

**श्रीधर-स्वामी (भावार्थ-दीपिका) : नुन्नाः** प्रेरिताः \। **आशिषः**
कामान् \। **विश्पतयो** राजानः, वणिजां पतयो व \। **द्विजेरिताः**
पुरोहितैर् उक्ताः \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विशां प्रजानां पतयः \।
विट्-पतय इति सम्यक्-प्रतिभाति \। छान्दसत्वाश्रयणे तु **विश्-पतय**
इत्य् अपि साध्व् एव \। **अमृतम्** जलम्---

> अमृतं व्योम्नि देवान्ने यज्ञ-शेषे रसायने \।
>
> अयाचिते जले दुग्धे मोक्षे\ऽन्ने हेम्नि गो-रसे \।\। इति यादवः \।\। २२
> \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भूतेभ्यः**
सर्व-प्राणि-हितार्थं सुशोभनम् अमृतं जलम् इति वर्षान्ते
जलस्योपादेयत्वात्, एवं, वि-शब्दो विशिष्टार्थे ज्ञेयः, भूतेभ्यश्
**चामृतम्** इति पाठे पाठान्तरे\ऽप्य् अमृतम् इति श्लेषेण स एवार्थः \।
च तु, भूतेभ्यस् तु, अत्रापि **काले** **काल** इति योज्यम्, अयं पूर्वतो
विशेषः, वर्षान्ते\ऽविछिन्न-वृष्ट्य्-अपगमात् \।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : च** पुनः
अनवच्छिन्न-वर्षानन्तरम् अथेति पाठे स एवऋथः \। **भूतेभ्यः**
**काले काले** योग्यं योग्यं कालं प्राप्य **अमृतं** जलं ददुर् इति \।
वर्षान्ते जलस्योपादेयत्वाद् अमृत-शब्द-न्यासः एवं **वि**-शब्दो
विशिष्टार्थो ज्ञेयः, **द्विजैः** प्रेरिता **विश्पतय** इत्य् अन्वयः
\।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नुन्नाः** प्रेरिताः
**आशिषः** कामान् **विश्पतयो** राजणो वनिजां पतयो वा **द्विजैर्**
विप्रैर् **ईरिताः** प्रेरिता इति राजभिर् उपादेया \।\।२४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **नुन्नाः** प्रेरिताः
**आशिषः** कामान् **विश्पतयो** राजानः **द्विजैरीरिताः** प्रवर्तिताः इति
राज्ञाम् उपादेया \।\।२४\।\।

**\॥।**

\।\। १०.२०.२५ \।\।

एवं वनं तद् वर्षिष्ठं पक्व-खर्जूर-जम्बुमत् \।

गो-गोपालैर् वृतो रन्तुं स-बलः प्राविशद् धरिः \।\।

**श्रीधर-स्वामी (भावार्थ-दीपिका) :** प्रावृषि कृतां क्रीडां
वर्णयति---एवं वनम् इति सप्तभिः \। **वर्षिष्ठं** समृद्धम्
\।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *प्रावृषि* वर्ष-र्तौ \।
**तद् वनं** वृन्डवनम् \। अतिशयेन वृद्धं **वर्षिष्ठं** समृद्धम्
\। वर्षं वृष्टिस् तद् विद्यतेऽस्येति वर्षम्, मत्व्-अर्थीयोऽच् \। अतिशयेन
वर्षं वर्षिष्ठं प्रभूत-वर्षोपेतम् इति वा \।\।२५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं वर्षा-कालं
वर्णयित्वा तत्-फलं तत्र श्री-भगवतः क्रीडा-विशेषं वक्षयन्न् आदौ
वन-प्रवेशम् आह---एवम् इति \। अनेन उक्त-वृष्टि-प्रकारेणेदृशं वा
**वर्षिष्ठं** समृद्धं स-श्रीकं शोभया सहितं वा \। यद्यपि
सर्व-र्त्व्-आश्रये श्री-वृन्दावने सर्वदा सर्व-पुष्प-फलादि-सम्पत्तिः,
तथापि **पक्व-खर्जुर-जम्बुमद्** इति तदानीं तद्-बाहुल्याभिप्रायेण \।
**वृत** इति वृष्टि-निवारणार्थं छत्रादि-धारणाकाङ्क्षया[^२२] अहम्
अहमिकया सर्वैर् एव **गोपैर् गोभिश्** च तृप्त्या स्नुत-स्तनतया
वत्सेभ्यो\ऽप्य् अधिक-वात्सल्येन स्तन्यं पाययितुम् इव \। किं वा, सदा
सर्वेण श्री-मुख-शोभा-लोभेन परिवेष्ट्यमानत्वात् \। अत एव
सर्व-मनोहरणाद् **धरिः** **प्राविशत्** प्रविशन्न् आसीद् इत्य् अर्थः \।
**प्र**-शब्दो वनादि-शोभा-विशेषापेक्षया, इति **प्रावृषि**
प्रति-दिन-क्रीडा सूचिता \।\।२५\।\।

[^२२]: धारणाकाङ्क्षायाम्


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं वर्षा-कालं वर्णयतित्वा
तत् फलं तत्र श्री-भगवतः क्रीडा-विशेषं वक्षयन्न् आदौ
वन-प्रवेशम् आह---एवम् इति उक्त-प्रकारेण, यथा यथाहं वर्णितवान्,
तथा वर्णयित्वेत्य् अर्थः \। तद्-अनुसारेणैवाहम् अवर्णयम् इति भावः \।
**वृतः** श्री-मुख-शोभा-लोभेन \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वर्षां वर्णयित्वा
तादात्विकीं लीलां वर्णयति---एवम् इति सप्तभिः \। **वर्षिष्ठं**
समृद्धम् \।\।२५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** प्रावृषं वर्णयित्वा
तदानीन्तनीं हरेर् लिलाम् आह---सप्तभिः \। **वर्षिष्ठं** समृद्धम्
\।\।२५\।\।

**\॥।**

\।\। १०.२०.२६ \।\।

धेनवो मन्द-गामिन्य ऊधो-भारेण भूयसा \।

ययुर् भगवताहूता द्रुतं प्रीत्या स्नुत-स्तनाः \।\।

**श्रीधर-स्वामी (भावार्थ-दीपिका :** *न व्याख्यातम्।*

---------------------------------------------------------------------------------------------------------------------

**वंशीधरः भावार्थ-दीपिका-प्रकाशः) :** दुग्धाधार-स्थलम् ऊधस्
तस्य भारेण \। **स्नुत-स्तनीः** क्षरित-स्तन्यः \।\।२६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** क्रीडाम् आह---धेनव इति
षड्भिः \। **मन्द-गामिन्यो**\ऽपि श्री-कृष्णेन **आहूताः** सद्यो **द्रुतं**
**ययुः**, **प्रीत्य्** एत्य् अन्य आहूता इत्य् अनेन वान्वयः \। स्तुत-स्तनीर्
इति पाठे स्तुत-**स्तन्य** इति, प्रावृट्-काले विशेषतो दुग्धादि-सम्पत्त्या
शोभा-विशेषः वात्सल्य-विशेषो **भगवत्** क्रीडा-परिकरश् च दर्शितः
\। यद् वा, प्रावृट्-कालेन-भोगादि-विशेष-सम्पत्ताव् अपि गवां श्री-भगवद्
एक-प्रियता दर्शिता \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** क्रीडाम् आह---धेनव इति
षड्भिः \। **मन्द-गामिन्यो**ऽपि **प्रीत्य् आहूताः** प्रीत्यैव **द्रुतं**
**ययुश्** चेत्य् अन्वयः प्रीतौ \। लिङ्गं **स्नुत-स्तना** इति स्रुतस् तनीर्
इति पाठे स्रुतस् तन्यः प्रावृट्-काले विशेषतो दुग्धादि-सम्पत्त्या
शोभा-विशेषं तत् तद् भोगादि-सम्पत्ताव् अपि मिथः प्रेम-विशेषश् च
क्रीडापरिकरतेन दर्शितः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : स्नुत-स्तनीः** स्नुत-स्तन्य
इति प्रीति-चिह्नम् \।\।२६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **स्नुत-स्तनीर्** इति
प्रथमार्थे द्वीतीया प्रीति-चिह्नम् इदम् \।\।२६\।\।

**\॥।**

\।\। १०.२०.२७ \।\।

वनौकसः प्रमुदिता वन-राजीर् मधु-च्युतः \।

जल-धारा गिरेर् नादाद् आसन्ना ददृशे गुहाः \।\।

**श्रीधर-स्वामी (भावार्थ-दीपिका) :** **वनौकसः** पुलिन्दीः
**प्रमुदिता** भगवान् **ददृशे** \। तथा **वन-राजीर् मधु-च्युतो**
मधु-स्रवा ददृशे \। **गिरेः** सकाशाज् **जल-धाराश्** च तासां
**नादाद्** **आसन्ना** निकट-वर्तिनीर् **गुहाश्** च\। यद् वा, वनौकसः
प्रमुदिता आसन् \। तथा वन-राजीर् वन-राजयो वन-परम्परा
मधु-च्युत आसन् \। गिरेर् जल-धारा आसन् \। तान् एवं-भूतान् **आददृशे**
सर्वतो ददर्श भगवान् \। तथा धाराणां नादान् गुहाश् चेति \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् वा, **वनौकसो** गावो
मृगादयश् च \। **प्रमुदिताः** प्रकृष्टानन्दाः \। आसन्न् इति क्रिया-पदं
पृथक् कृत्वा सर्वेषां पदानां प्रथमान्तता बोध्या \। मधु-च्युतश्
चोतन्-मकरन्दाः \। गो-पक्षे मधु मधुरं क्षीरं च्योतन्ति स्रवन्तीति
**मधु-च्युतः** \।\।२७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गुहानां** दर्शनेनानन्दस्य
हेतुः[^२३], दूर-वर्तिनीनाम् अपि तृणादिभिर् आच्छन्नानाम् अपि तासां
प्रतिध्वन्य्-उदयेनाभिव्यक्तेः \।\।२७\।\।

[^२३]: हेतुता


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वनौकसः** पुलिन्द्य्-आदीन्
**गुहानां** दर्शने **नादस्य** हेतुता दूर-वर्तिनीनाम् अपि तृणादिभिर्
आच्छन्नानाम् अपि तासां प्रतिध्वन्य्-उदयेनाभिव्यक्तेः **ददृशे** ददर्श
\।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र च कृष्णो
**वनौकसः** पुलिन्दीः **प्रमुदिताः ददृशे** ददर्श \। **वनराजीर्**
**मधु-च्युतः** मधुनां च्युत् क्षरणं यासु, तथा-भूता ददर्श
**गिरेः** सकाशाज् **जल-धारा** दूर-वर्तिनीर् अपि **नादाद्** धेतोर्
**आसन्ना** निकट-वर्तिनीः ददर्श \। **गुहाश्** च ददर्श \।\।२७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **वनौकसः** पुलिन्दीः
**प्रमुदिताः** **मधूनां च्युत** क्षरणं यासु, ता **वनराजीः \। गिरेर्
जल-धाराश्** च दूर-वर्तिनीर् अपि **नादाद्** धेतोर् **आसन्नाः**
समीप-वर्तिनीर् **ददर्श** **हरिः,** **गुहाश्** च **ददर्श**
\।\।२७\।\।

**\॥।**

\।\। १०.२०.२८ \।\।

क्वचिद् वनस्पति-क्रोडे गुहायां चाभिवर्षति \।

निर्विश्य भगवान् रेमे कन्द-मूल-फलाशनः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : वनस्पति-क्रोडे** वृक्ष-मूले
\। यद् वा, वनस्पतीनां क्रोदं सुखं येन, स वनस्पति-क्रोडः \।
इन्द्रस् तस्मिन्न् **अभिवर्षति** सति\। क्रोदः शनौ शुकरे
नारक्षोङ्क-सुख-सद्मसु इति धरणिः \। **कन्दानि** शालूकादीनि,
**मूलानि** मधुर-मूलकादीनि, **फलान्य्** आम्रब्व्-आदीनि \।\।२८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : क्वचित्** कस्मिंश्चित् कदाचिद्
वा, च-काराद् अस्योभयत्राप्य् अन्वयः \। किं वा,
शक्ति-विशेषेणैक-दैवो-भय-त्रापि **निर्विशन्** प्रविशन् संविशन् वा,
यतो **भगवान्** \। ततश् च **क्वचिद्** **अभितो वर्षति** इत्य् अन्वयः
\। अभि-शब्देन वृष्टेर् आधिक्यम् उक्तम् \। एवं लौलिक-लीलायाम् अप्य्
ऐश्वर्येण भगवत्ता-विशेष-प्रकटनं पूर्ववद् ऊह्यम्, तथा **क्रोडस्य
गुहायां** च जाताव् एकत्वं सुविस्तीर्णत्वं च \। सहचराश् च कुत्रापि
केचित् कतिपये ज्ञेयः, **रेमे** चिक्रीड, सुखी बभूव वा \। कथम् ?
तद् आह---कन्द-इति \। **कन्द-मूलयोर्** बाह्यान्तरत्वादिना भेदः, तयोः
प्रावृषि बाहुल्येन कोमलत्वादिना चोपादेयत्वात्, फलतः प्राङ्-निर्देशः
\।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : क्वचित्** कस्मिंश्चित् कदाचिद् वा
\। **भगवान्** अपीति \। अहो अस्या लीलायाः परम-माधुर्यम् इति भावः \।
**कन्द-मूलयोर्** वर्तुल-दीर्घताभ्यां भेदो लोके प्रसिद्धः \। तयोः
प्रावृषि कोमलत्वादिना उपादेयत्वात् फलतः प्राङ्-निर्देशः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मेघेऽ**भितो वर्षति**
सति वृक्ष-**क्रोडे गुहायां** वा निःशेषेण द्रुतम् अभिद्रुत्य विशन्
प्रविशन् **कन्द-मूलयोर्** वर्तुलत्व-दीर्घत्वाभ्यां भेदो ज्ञेयः
\।\।२८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** मेघेऽ**भितो**
**वर्षति** सति **वनस्पतेस्** तरोः **क्रोडे** गुहायां वा निर्विशन्
धावित्वा विशन् **रेमे** \। **कन्द-मूलयोर्** वर्तुलत्व-दीर्घत्वाभ्यां
भेदः \।\।२८\।\।

**\॥।**

\।\। १०.२०.२९ \।\।

दध्य्-ओदनं समानीतं शिलायां सलिलान्तिके \।

सम्भोजनीयैर् बुभुजे गोपैः सङ्कर्षणान्वितः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : संभोजनीयः**
श्रीदामादिभिर्-गोपैः \।\।२९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : दध्य्-ओदनम्**
इति---तदानीं तस्य प्राचुर्यान् मिष्टत्वाच् च, **उपानीतं**
श्री-यशोदा-न्यस्तं गोपैर् यथा-कालम् **अन्तिके** प्रापितं निज-निजं
वोपायनत्वेन समर्थितम्, तस्य च मासृण्यार्थद् अधि प्राचुर्यात्, वृष्ट्या
च शिला-नैर्मल्यापादनेन सौन्दर्यात्, **शिलायां** पात्रे **बुभुजे**
सलिलान्तिक इति \। तदानीं यत्र तत्र जल-सद्भावात् \। किं वा,
जल-पानापेक्षया **सलिलान्तिके** वर्तमानायाम् इत्य् अर्थः \।
**सम्भोजनीयैर्** एकत्रैव भोजन-योग्यैर् इति एकस्याम् एव शिलायां
तैः सह भोजनात्, तांस् तु सर्वान् एकत्रैवोपवेश्य श्री-रामो\ऽमेलयद्
इत्य् अभिप्रायेणाह---**गोपैः** सहापृथक्त्वात् तान् सर्वान् एकीकरोतीति
**सङ्कर्षणः,** तेन **अन्वित** इति \। यद् वा, शिलायाम् इति जाताव्
एकत्वं शिलास्व् इत्य् अर्थः, बहूनाम् एकस्याम् असमावेशात् \। ततश् च
सम्भोजनीयैर् इति पूर्ववत्, परितः पङ्क्तिशः, तन्-मध्ये च
श्री-बलरामम् उपवेश्य स्वयं परिवेषयन् सम्यग् भोजयन् बुभुज इत्य्
अर्थः\।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : उपानीतं** स्व-गृह-जनैर्
बान्धव-जनैर् वा समीपं प्रापितं **सम्भोजनीयैः** सह
भोजयितव्यैः सजातीयैः सह संवासादि-शब्दवत् सं-शब्दोऽत्र
सहार्थः \। सम्भुज्यते एभिर् इति तैस् ते मनैः सहेति वा
**सङ्कर्षण** इति तत्र सर्व-मेलनाभिप्रायेण \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उपानीतं** \"छाक\" इत्य्
अख्यया प्रसिद्धं गृह-जनैः प्रापितं **शिलायां सलिलान्तिक**
इत्य्-आद्यापि कुण्ड-तटे भोजन-स्थल्यो दृश्यन्ते सर्वैर् अपि जनैः
\।\।२९.३१\।\।

**---------------------------------------------------------------------------------------------------------------------**

**बलदेव-विद्याभूषणः (वैष्णवानन्दिनी) :** **उपानीतं** गृह-जनैः
प्रापितः **सम्भोजनीयैः** सह-भोजयितव्यैर् जातिभिः सहः
सम्वाद-शब्दवत् सम् इति सहार्थकं \। **सलिलान्तिके शिलायाम्** उपविश्य
\।\।२९\।\।

**\॥।**

\।\। १०.२०.३० \।\।

शद्वलोपरि संविश्य चर्वतो मीलितेक्षणान् \।

तृप्तान् वृषान् वत्सतरान् गाश् च स्वोधो-भर-श्रमाः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : वत्सतरान्** अल्प-वत्सान्
\।\।३०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : चर्वतो** रोमन्थायमानान्
वीक्ष्य इति परेणान्वयः \। संवेशादौ हेतुः---**तृप्तान्** इति \। तदानीं
सर्वत्रैव कोमल-तृण-प्राचुर्येणैकत्रैव
क्षणेनोदर-परिपूर्ति-सुख-सिद्धेः \। **च**-कार उक्त-समुच्चये, तेन
तासाम् अपि संवेशादिकं ज्ञेयम् \। विशेषतस् तासां **संवेशे**
हेतुः---**स्व**-इति \। एवं **वृषादीनां** यथोत्तरं संवेशादाव्
आधिक्यम् ऊह्यम्, प्राधान्याद् वृषादयो\ऽत्रोक्ता महिष्य्-आद्याश् च ज्ञेयाः
\।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : शाद्वल**-इति युग्मकम् \।
**चर्वतः** रोमन्थायमानान् **नीरीक्ष्य** इति परेणान्वः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः,
विश्वनाथ-चक्रवर्ती सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **चर्वतो**
रोमन्थायमानात् अत्र पश्यन्न् इति शेषः\। **बुभुजे** इति पूर्व-स्थेन
आनुषङ्गः \।\।३०\।\।

**\॥।**

\।\। १०.२०.३१ \।\।

प्रावृट्-श्रियं च तां वीक्ष्य सर्व-काल-सुखावहाम् \।

भगवान् पूजयाञ्चक्रे आत्म-शक्त्य्-उपबृंहिताम् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **ताम्** पूर्वोक्ताम् \।
**आत्म-शक्त्या** मायया **उपबृंहिताम्** \।\।३१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ताम्** उक्तां **प्रावृषः
श्रियं** वनादि-शोभाम् \। यद् वा, ताम् अनिर्वचनीयां प्रावृषः श्रियम् \।
ततश् च वनादि-श्रीः पृआवृष्य् उपचर्यते, इत्य् अनुक्ताप्य् अन्या मृग-महिष्या
शोभा ग्राह्या \। तत्र किञ्चिच् छ्री-विष्णु-पुराणे---

> मेघ-पृष्ठे बलाकानां रराज विमला ततिः \।
>
> दुर्वृत्ते वृत्त-चेष्टेव कुलीनस्यातिशोभना \।\। \[वि।पु। ५.६.४१\]

इत्य् **आत्मनः** श्री-भगवतः **शक्तिः** काल-रूपा, तया
**उपबृंहितां** संवर्धिताम् इत्य् अन्तो विशिष्टतां तथा कालस्यापि तत्र
श्री-भगवत्-सेवा-परतां बोधयति \। यद् वा, स्व-सामर्थ्येनोपबृंहिताम्
अपि **पूजयाञ्चक्रे**, प्रीत्या अश्लाघत, साध्व् अमन्यत इति वा \। यतः
**सर्वेषाम्** एव **भूतानां** प्राणिनां **मुदम् आवहति**, अविच्छेदेन
प्रापयतीति तथा ताम् \। \"सुखम्\" इति पाठे\ऽपि स एवार्थः \। यद् वा,
हंसाब्जादीनां प्रावृषि[^२४] दुःखम् आशङ्क्य तत्-परिहारार्थम्
आह---**स्व-सामर्थ्य-विशेषेणोपबृंहिताम्** इति \। अतस् तेषाम् अपि सुखम्
अभूद् इति भावः \। अन्यच् च तत्-तत्-क्रीडादिकम् उक्तं श्री-पराशरेण---

[^२४]: प्रावृषा


> उन्मत्त-शिखि-सारङ्गे तस्मिन् काले महा-वने \।
>
> कृष्ण-रामौ मुदा युक्तौ गोपालैः सह चेरतुः \।\।
>
> क्वचिद् गोपैः समं रम्यं गेय-नृत्य-रताव् उभौ[^२५] \।
>
> चेरतुः क्वचिद् अत्यर्थं शीत-वृक्ष-तलाश्रयौ \।\।
>
> क्वचित् कदम्ब-स्रक्-चित्रौ मायूर-स्रग्-अलङ्कृतौ[^२६] \।
>
> विचित्रौ क्वचिद् आसातां विविधैर् गिरि-धातुभिः \।\।
>
> पर्ण-शय्यासु सुप्तौ च क्वचिन् निद्रान्तरैषिणौ \।
>
> क्वचिद् गर्जति जीमूते हाहाकार-रवैषिणौ \।\। \[वि।पु।५.६.४४-४७\]
> इत्य्-आदि \।\।३१\।\।

[^२५]: गेयतानरताव् उभौ


[^२६]: मायुर-स्रग्धरौ क्वचित्


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रापि
स्व-लीला-योग्यतापादनार्थम् **आत्म-शक्त्या** ह्लादिनी-नाम्न्या
**उपबृंहिताम्** अत **पूजयाञ्चक्रे** साध्व् अमन्यत \। अन्यच् च तच् च
क्रीडादिकम् उक्तं पराशरेण

> उन्मत्त-शिखि-सारङ्गे तस्मिन् काले महा-वने \।
>
> कृष्ण-रामौ मुद-युक्तौ गोपालैः सह चेरतुः \।\।
>
> क्वचिद् गोभिः समं रम्यं गेय-ताल-रताव् उभौ \।
>
> चेरतुः क्वचिद् अत्यर्थं शीत-वृक्स-तलाश्रये \।\।
>
> क्वचित् कदम्ब-स्रक्-चित्रौ मयूर-स्रग्-अलङ्कृतौ \।
>
> विचित्रौ क्वचिद् आसातां विविधैर् गिरि-धातुभिः \।\।
>
> पर्ण-शय्यासु सुप्तौ च क्वचिन् निद्रान्तरैषिणौ \।
>
> क्वचिद् गर्जति जीमूते हाहाकार-रवैषिणौ \।\। \[वि।पु। ५.६.४४-४७\]
> इति \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रापि
स्व-लीला-योग्यायोग्यतापादनार्थम् **आत्म-शक्त्या** ह्लादिनी-नाम्न्या
**उपबृंहिताम्** \।\।३१.३३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः, विश्वनाथ-चक्रवर्ती
सारार्थ-दर्शिणी) :** *न व्याख्यातम्***।**

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **आत्म-शक्त्या** ह्लादिन्या
**उपबृंहितां** जोषितां **पूजयाञ्चक्रे** श्लाघितवान् \।\।३१\।\।

**\॥।**

\।\। १०.२०.३२ \।\।

एवं निवसतोस् तस्मिन् राम-केशवयोर् व्रजे \।

शरत् समभवद् व्यभ्रा स्वच्छाम्ब्व्-अपरुषानिला \।\।

**श्रीधर-स्वामी (भावार्थ-दीपिका) :** अथ शरदं वर्णयति---**एवं
निवसतोर्** इत्य् अष्टादशभिः \। \[**व्यभ्रा**\] विगतान्य् अभ्राणि यस्याः
सा, **स्वच्छान्य् अम्बूनि** यस्यां सा, **अपरुषः** शान्तोऽ**निलो** यस्यां
सा च सा च \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अपरुषो**ऽनिष्ठुरः
\।\।३०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एवम्**
उक्त-प्रावृट्-क्रीडा-विशेषेण तत्र **व्रजे** नितऋआं परमासक्त्या वसतोर्
इति तत्र **शरच्**-छ्री-विशेष-सम्पत्ति-हेतुर् उक्तः, अतः सम्यग्
अभवत् \।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एवम्**
उक्त-प्रावृट्-क्रीडा-विशेषेण तत्र **व्रजे** नितरां परमासक्त्या वसतोः
सतोर् इति तत्र **शरच्**-छ्री-विशेष-सम्पत्ति-हेतुर् उक्तः, अतः सम्यक्
अभवत् \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : शरदं** वर्णयत्येवं
निवसतोर् इत्य् अष्टादशभिः **स्वच्छानि अम्बूनि** यस्यां **अपरुषे ऽनिलो**
यस्यां सा च सा च सा \।\।३२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अथ शरद् ऋतुं
वर्णयति---**एवम्** इत्य् आद्य्-अष्टादशभिः **स्वच्छान्य्-अम्बूनि** यस्यां
**अपरुषोऽनिलो** यस्यां सा च सा च सा \।\।३२\।\।

**\॥।**

\।\। १०.२०.३३ \।\।

शरदा नीरजोत्पत्त्या नीराणि प्रकृतिं ययुः \।

भ्रष्टानाम् इव चेतांसि पुनर् योग-निषेवया \।\।

**श्रीधर-स्वामी (भावार्थ-दीपिका) :** **नीरजानाम् उत्पत्तिर्** यया तया
शरदा कृत्वा \। नीरजानाम् उत्पत्त्या वा \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : शरत्** ऋतुः अब्दर्तू शरदौ
स्त्रियाम् इति कोशात् \। **आश्रमिणां** ब्रह्म-चार्यादीनाम् \। तया भक्त्या \।
तेन गुर्वर्थोदकाहरणेन \। अनुपयोगात् उपयोगाभावात् \। तस्य शिष्यस्य
\। अनियोगात् अनाज्ञापनात् \। यावन् मां न विजानीयात् तात्परिचरेद् गुरुम् इत्य्
आद्य् उक्तेः \। अकृतार्थं नियुजीत कृतार्थ तु क्वचिन् मुनिः इत्य् उक्तेश् च
\। **अपो** ददातीत्य् अशब्दो मेघस् तम् \। अपत्यादिभिः साङ्कर्यं
सम्पर्कम् \। शबलश् चित्रवर्णे ना गवि स्त्री सङ्करे त्रिषु इति धरणिः
\। सङ्कुला मिलिताः \। मद्-भक्तस् तु चरेद् अविधि-गोचरः इत्य् उक्तेर्
भक्तस्य मलधारणादेर् अनावश्यकत्वात् \। एवं भक्तिवत् \। यतीनाम् \।
सन्न्यासिनाम् \। एतेन हरि-भक्ति-शून्याः सन्न्यासिनोऽपि कामादिभिस्
[ताद्ञन्त]{।मर्क्} इति भावः \। तद् वन् न रिक्तम् अतयो यतयोऽपि
रुद्धास्त्रोतोगणास् तमरणं भज वासुदेवम् इति पृथुं प्रति सनत्
कुमारोक्तेः \।\।३३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भ्रष्टानां** केनचिद्
विघ्नादिना योगात् स्खलितानाम् अतो\ऽशुद्धतां गतानि **चेतांसि** यथा
पुनः शुद्धतां यान्तीत्य् अर्थः \। अब्जादीनां हरणाक्रमाद्य् अपेक्षया
तथैवोक्तिः \।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तेषाम् उत्त-पक्षे
**नीरजोत्पत्त्या** सहेति योज्यम् \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नीरजानाम् उत्पत्तिर्** यस्यां
तया **शरदा** हेतुना अत्र भक्ति-**योग-निषेवया** साम्यं शरदो
भगवत्-स्फुरणेन साम्यं नीरजस्यैतीयम् उपादेया \।\।३३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **नीरजानाम् उत्पत्तिर्**
यस्यां तया **शरदा** हेतुना प्रकृतिं स्वच्छताम् उपादेयेयम् \।\।३३\।\।

**\॥।**

\।\। १०.२०.३४ \।\।

व्योम्नोऽब्भ्रं भूत-शाबल्यं भुवः पङ्कम् अपां मलम् \।

शरज् जहाराश्रमिणां कृष्णे भक्तिर् यथाशुभम् \।\।

**श्रीधर-स्वामी (भावार्थ-दीपिका) : व्योम्नोऽब्दम्** इति व्योमादीनां
चतुर्णां चतुरो **मलान्** **शरद्** अहरत्, **आश्रमिणां** चतुर्णां
**कृष्णे** जाता **भक्तिर्** **यथाशुभम्** असुखं हरति \। तथा हि,
ब्रह्मचारिणो गुर्व्-अर्थोदकाहरणादि-कष्टं यथा भक्तिर् हरति \। तया
पूर्णस्य तेनानुपयोगात् \। गुरुभिर् अपि कृतार्थस्य तस्यानियोगात् \। एवं
व्योम्नोऽब्दं शरज् **अहार** \। यथा च गृहिणोऽपत्यादि-साङ्कर्यं भक्तिर्
हरति, विविक्त-वास-रुच्य्-उत्पत्तेः \। तथा **भूतानां शाबल्यं**
साङ्कर्यं शरत् \। वर्षासु वृष्टिभिया सङ्कुलानि वसन्ति \। यथा च
वन-स्थस्य मल-धारण-क्लेशं भक्तिर् हरति एवं **भुवः पङ्कं**
शरत् \। यथा च यतीनां कामादि-वासनाम् अलं श्री-कृष्ण-भक्तिर् हरति
एवम् **अपां** मलं शरद् इति \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : शरत्** ऋतुः अब्दर्तू शरदौ
स्त्रियाम् इति कोशात् \। **आश्रमिणां** ब्रह्म-चार्यादीनाम् \। तया भक्त्या \।
तेन गुर्वर्थोदकाहरणेन \। अनुपयोगात् उपयोगाभावात् \। तस्य शिष्यस्य
\। अनियोगात् अनाज्ञापनात् \। यावन् मां न विजानीयात् तात्परिचरेद् गुरुम् इत्य्
आद्य् उक्तेः \। अकृतार्थं नियुजीत कृतार्थ तु क्वचिन् मुनिः इत्य् उक्तेश् च
\। **अपो** ददातीत्य् अशब्दो मेघस् तम् \। अपत्यादिभिः साङ्कर्यं
सम्पर्कम् \। शबलश् चित्रवर्णे ना गवि स्त्री सङ्करे त्रिषु इति धरणिः
\। सङ्कुला मिलिताः \। मद्-भक्तस् तु चरेद् अविधि-गोचरः इत्य् उक्तेर्
भक्तस्य मलधारणादेर् अनावश्यकत्वात् \। एवं भक्तिवत् \। यतीनाम् \।
सन्न्यासिनाम् \। एतेन हरि-भक्ति-शून्याः सन्न्यासिनोऽपि कामादिभिस्
[ताद्ञन्त]{।मर्क्} इति भावः \। तद् वन् न रिक्तम् अतयो यतयोऽपि
रुद्धास्त्रोतोगणास् तमरणं भज वासुदेवम् इति पृथुं प्रति सनत्
कुमारोक्तेः \।\।३४\।\।

**वंशीधरः (भावार्थ-दीपिका-प्रकाशः) :** ननु, सर्वदा सर्वेभ्यः
किम् अर्थं न ददतीत्य् आह---अयं भावः इति \। उपाध्याया
देवान्दातिरिक्त-शस्त्र्दाध्यापका यथा कर्म-विद्यां सर्वेभ्यो ददति
नैवं ज्ञानिनोपीत्य् आह---अपीति \। प्रवृषीव वर्षताव् इव सर्वत्र नेति
भावः \।\।३४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णे सर्व-दुःख-हरे
भगवति, अन्यत् तैर् व्याख्यातम् \। यद् वा, यथा **कृष्णे** जाता
**भक्तिर्** एका सर्वेषाम् एव्**आश्रमिणां** ब्रह्म-चार्यादीनाम् **अशुभं**
तत् तद् आचार-दुःखं हरति---तावत् कर्माणि कुर्वीत \[भा।पु।११.२०.९\]
इत्य्-आदि वचन-प्रामाण्यतस् तत् तत् कर्म-परित्यागेन तत्
तद्-आयासापगमात्, एतच् च श्री-भगवद् भक्ति-विलासे
एकान्ति-लक्षणादौ[^२७] विवृतम् एवास्ति \। एवम् एकापि **शरद्**
**व्योमादीनां** चतुर्णां नैर्मल्यम् आपादयद् इत्य् अर्थः \।\।३४\।\।

[^२७]: एकान्ति-लक्षणे


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यथा **कृष्णे** जाता
**भक्तिर्** एका सर्वेषाम् एव्**आश्रमिणाम्** **अशुभं** महा-कष्टमयं तत्
तद्-ध्र्मानुष्ठानं हरति---

> तावत् कर्माणि कुर्वीत न निर्विद्येत यावता \।
>
> मत् कथा-श्रवणादौ वा श्रद्धा यावन् न जायते \।\।\[भा।पु।
> ११.२०.९\] इत्य् आदेः \।

तथा **शरद्** अप्य् एका **व्योमादेर्** आवरकत्वात् कष्टमयम् **अब्दादिकं
जहार** एवं कष्टमयत्वेनैव साम्यं क्रम-रीत्या तत् तद् विशेषयोः
साम्य-व्याख्याम् अपि लक्षणा-परम्परया तत् तद् अनुष्ठान-सामान्य एव
पर्यवासानत् कामादि-वासनानां गुरु-सेवादि-माद् आश्रमान्तःपाताभावात् तद्
वासनाक्षयार्थयम् अनियमाद्य् अनुष्ठान एव तात्पर्यात् किं बहुना यतीनाम्
अव्यक्तासक्त-चित्तादित्वम् अपि कष्टम् एव, क्लेशोऽधिकतरस् तेषाम्
व्यक्तासक्त-चेतसाम् \[गीता १२.५\] इति श्री-भगवद् गीताभ्यः \। अन्यत्
तैः \। तत्र गुर्व्-अर्थोदकाहरण-मुम्भम् इति गुर्व्-अर्थम्
उदक-कुम्भाहरणासुखम् इत्य् अर्थः \। कामादि-वासनामलम् इति तद्
वासना-रूपासुखम् इत्य् अर्थः \। एवं साङ्कर्यम् इत्य् अर्थः \।
तज्-जनित-सुखम् इत्य् अर्थः \। किन्त्व् आश्रमित्वं न हरतीति तस्मात्
भ्रंशस् तु विविक्षितः \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्योम्न इति \।
**व्योमादीनां** चतुर्णां चतुरो **मलान्** **शरज् जहार यथा**
**आश्रमिणां** चतुर्णां सत्सङ्ग-प्रादुर्भूता **भक्तिर् अशुभं**
आश्रमानुष्ठेय-कृत्य-रूपं अमङ्गलं दुःखं यथा हरति भक्तिमतां
वर्णाश्रम-धर्मान् अधिकाराद् एव तत् तद् अकरणात् तथाहि ब्रह्म-चारिणां
कर्मि-गुरूपसत्ति-प्राप्त-गोचारणादि-क्लेशं भक्तिर् यथा हरति, तथा
शरत् व्योम्नो **ऽब्भ्रं** आवरकं मेघम् अभ्रम् इति च पाठः \। यथा
च गृहिणः श्राद्धादि-विधि-प्राप्त-कुटुम्बादि-साङ्कर्ष्य-क्लेशं भक्तिर्
हरति तथा शरदि **भूतानां शावल्यं** वर्षासु वृष्टि-भयाद् एकत्र
वसतां सम्मर्दं हरति, शरदारम्भ एव तेषां पृथक् पृथक्
स्थान-गमनात् यथा च वनस्थस्य मल-धारण-क्लेशं भक्तिर् हरति,
एवं **भूवः पङ्कं** शरत् यथा च यतीनां
ब्रह्म-जीवैक्यभावना-क्लेशरूपं मालिन्यं भक्तिर् हरति,
क्लेशोऽधिकतरस् तेषाम् व्यक्तासक्त-चेतसाम् \[गीता १२.५\] इति गीतोक्तेः
एवम् अपां मलं शरद् इत्य् उपादेया \।\।३४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **व्योमादीनां** चतुर्णां
चतुरो **मलान् अब्दादि**-रूपान् **शरज्-जहार** **यथा**
ब्रह्मारिप्रभृतीनां चतुर्णाम् **आश्रमिणां** सत्-प्रसङ्गाज् जाता, **कृष्णे
भक्तिस्** तत्-तद् आश्रम-गतम्-**अशुभं,** कष्ट-रूपं मलं हरति \।
तथाहि गुरौ निवसतो वर्णिनस् तद् अर्थोदकाहरणादिकं कष्टं भक्तिर्
इव व्योम्नोऽब्दं शरद् अहरत् \। गृहस्थस्य ऋणत्रयापनुत्तये
कलत्रादि-साङ्कर्यं भक्तिर् इव वृष्टि-हेतुक **भूतानां शाबल्यं** शरद्
अहरत् वनस्थस्य नख-केश-मलादि-क्लेशं भक्तिर् इव **भुवः**
**पङ्कं** शरद् अहरत् \। यतेः कामादि-वासनां भक्तिर् इवायां मलं
शरद् अहरत् भक्तौ सत्याम् आश्रम-धर्म-परित्यागस् तस्यां सर्वान्
अर्थ-विनाशकत्वात् \। स्वयं फल-रूपात्वाच् चेति प्रसिद्धेर् इत्य्
उपादेयेयम् \।\।३४\।\।

**\॥।**

\।\। १०.२०.३५ \।\।

सर्वस्वं जलदा हित्वा विरेजुः शुभ्र-वर्चसः \।

यथा त्यक्तैषणाः शान्ता मुनयो मुक्त-किल्बिषाः \।\।

**श्रीधर-स्वामी (भावार्थ-दीपिका) : त्यक्तैषणाः** त्यक्ताः
पुत्र-वित्त-लोकैषणा यैस् ते \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सर्वस्वं** सर्वेषां स्वं
धनं धनोत्पादकं जलम्, **जलाद्** एव सर्व-धनोत्पत्तेः
प्रसिद्धत्वात् \। **शुभ्र-वर्चसः** शुक्ल-वर्णाः शुक्ल-शुभ्र-शुचिश्वेत
इत्य् आद्य् अमरोक्तेः \। वर्चो नपुंसकं रूपे विष्ठायाम् अपि तेजसि \। पुंसि
चन्द्रस्य तनये इति मेदिनी \। पुत्रैषणा तु पुत्रा मे भवेयुस् ते च
श्रुत-शीलाचार-युक्ताश् चिर-जीविनो धनिनो यशस्विनश् च भवेयुर् इत्य्
एवं-रूपा, वित्तैषणा तु---वित्तं मे बहु भवेद्-व्ययश् चाल्पो भवेद्
**यथा**-कथं धन-समृद्धिर् मे भवत्व् इत्य् एवं-रूपा, लोकैषणा
तु-लोका मां सर्वे श्लाघयन्तु कोऽपि मां न निन्देत् सुखं च मेऽत्र
परत्र च स्याद् इत्य् एवं रूपा ज्ञेया \। **मुक्त-किल्बिषाः** त्यक्त-वासनाः
\।\।३५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : त्यक्तैषणत्वाद्** एव
**शान्ता** राघादि-रहिताः, **मुक्तं** **किल्बिषं** भक्ति-विघ्नत्वेन
किल्बिष-तुल्यं शुष्कं ज्ञानं यैः, कल्मषा इति पाठान्तरे\ऽप्य् अर्थः स
एव \। एवं **शुभ्र-वच्चैः** साम्यम्, अत एव विशेषेण
पुर्वतो\ऽस्याधिक्येन **राजन्ति** शोभन्ते **यथा** \।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : किल्बिषं** स्ंसार-हेतुः
कर्मतत् त्यागाद् एव **त्यक्तैषणाः** तस्माद् एव **शान्ता**
अक्षुभित-चित्ताः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : त्यक्तैषणास्** त्यक्ताः
पुत्र-वित्त-लोकैषणा यैस् ते इतीयम् उपादेया \।\।३५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **त्यक्ताः**
पुत्र-वित्त-लोकैषणा यैस् ते इत्य् उपादेयेयम् \।\।३५\।\।

**\॥।**

\।\। १०.२०.३६ \।\।

**श्रीधर-स्वामी (भावार्थ-दीपिका) :** गिरय इति \। अयं भावः, न ह्य्
उपाध्यायाः कर्म-विद्याम् इव **ज्ञानिनो** **ज्ञानामृतं** सर्वतो
वितरन्ति, अपि तु कृपया क्वचिद् एव \। एवं **गिरयः** **शिवं**
निर्मलं **तोयं** **क्वचिन्** **मुमुचुः** क्वचिन् न \। न पुनः
प्रावृषीव सर्वत इति \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु सर्वदा सर्वेभ्यः
किम् अर्थं न ददतीत्य् आह---अयं भाव इति \। उपाध्याया
वेदान्तातिरिक्त-शास्त्राध्यापका **यथा** कर्म-विद्यां सर्वेभ्यो
**ददति** नैवं **ज्ञानिनो**पीत्य् आह---अपीति \। प्रावृषीव वर्षताव् इव
सर्वत्र नेति भावः \।\।३६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गिरय** इति तैर्
व्याख्यातम् एव \। यद् वा, **शिवं** निर्मलं **क्वचित्** कदाचित्
**मूमूचुः**, क्वचिच् च **न** निर्मलं मुमुचौः, किन्तु मलिनम् एव,
प्रायो वृष्ट्य्-अभावेनाप्लव[^२८]-मात्रावशिष्टस्यैव रक्षणात्[^२९],
**यथा** **ज्ञानामृतम्** उत्तम-ज्ञानं भक्ति-माहायात्म्य-विषयकं तत्
तत्त्ववेदिनः **काले** स्वस्य भक्तस्य वा प्रेमोद्रेक-समये तस्मै
**ददति**, अन्यदा त्व् आत्मादि-विषयम् एव तुच्छ-ज्ञानं ददतीत्य् अर्थः
\।\।३६\।\।

[^२८]: वृष्ट्यभावेनाप्त


[^२९]: क्षरणात्


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गिरय** इति तैर् व्याख्यातम्
एव \। यद् वा, **शिवं** निर्मलं **क्वचित्** कदाचित् **मूमूचुः**, क्वचिच्
च **न** निर्मलं मुमुचौः, किन्तु मलिनम् एव, प्रायो
वृष्ट्य्-अभावेनाप्लव[^३०]-मात्रावशिष्टस्यैव रक्षणात्[^३१], **यथा**
**ज्ञानामृतम्** उत्तम-ज्ञानं भक्ति-माहायात्म्य-विषयकं तत्
तत्त्ववेदिनः **काले** स्वस्य भक्तस्य **वा** प्रेमोद्रेक-समये तस्मै
**ददति**, अन्यदा त्व् आत्मादि-विषयम् एव तुच्छ-ज्ञानं ददतीत्य् अर्थः
\।\।३६\।\।

[^३०]: वृष्ट्यभावेनाप्त


[^३१]: क्षरणात्


---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ज्ञानामृतं**
भगवत्-तत्त्वोपदेशं **ज्ञानिनो** नारद-भरत-प्रह्लादादयः
व्याध-रहूगण-दैत्य-बालकादिषु **ददते**, अन्यत्र न ददते इति
कृतार्थी-बुभूषयैवोपादेया \। तेषां **गिरीणां** च स्वभाव एवायम्
अचिन्त्यत्वान् नात्र युक्तिर् योजनीया \। पात्र-साद्-गुण्यादेर् हेतुत्वे तेषां
तुल्य-दर्शित्वं तत्-कृपायाश् च निरुपाधित्वं व्याहतं स्याद् इत्य् अवधेयम्
\।\।३६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **गिरय** इति आचार्याह्य्
अधिकारिणि ब्रह्म-विद्याम् उपदिशन्ति न च यत्र क्वापि एवं गिरयः \।
**शिवं** जलं **क्वचिद्** एव **मुमुचुः** केचित् तु **ने**ति एवम्
आह---सूत्रकारः अनाविष्कुर्वन्न् अन्वयादि ति कर्म-विद्यान्तु
सर्वत्रोपदिशन्ति प्रावृषीव वारीत्य् उपादेयेयम् \।\।३६\।\।

**\॥।**

\।\। १०.२०.३७ \।\।

नैवाविदन् क्षीयमाणं जलं गाध-जले-चराः \।

यथायुर् अन्व्-अहं क्षय्यं नरा मूठाः कुटुम्बिनः \।\।

**श्रीधर-स्वामी (भावार्थ-दीपिका) : गाधे** क्षुद्रे **जले चरन्तीति**
तथा ते मीनादयः \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : गाध-जलेचराः**
अल्पाम्बुवासिनो मत्स्यादयः \। **क्षीयमाणम्** शुष्यमाणम् \। अर्विदन् प्रापुः
\। **क्षय्यम्** क्षेतुं क्षीयमाणम् इति यावत् \।\।३७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गाध-जलचरत्वात्** क्षुद्रा
ज्ञेयाः, अत एवायुस् तुल्यं **जलं** **क्षीयमाणम्** अपि न ज्ञातवन्तः \।
मूडा अविवेकिनः स्त्री-पुत्राद्य् आसक्ता इति क्रमेण
क्षुद्रत्व-गाध-जलचरत्वाभ्यां साम्यं **कुटुम्बित्वम्** एव, तथापि
साक्षात् पित्रादि-मरणानुमानेनापि नावकलयन्तीत्य् आशयेन जलचरो\ऽपि
विशेषम् आह---मूढा इति \। यद् वा, गाध-जलचरत्वेन
जलक्षय-ज्ञान-योग्यतोक्ता, तथापि **नैवाविदन्**, यतो **मूढा**
निर्बुधयः \। एवम् **अन्व्-अहम्** इत्य् अस्यापि पूर्वेणाप्य् अन्वयः \।
दृष्टान्ते च कुटुम्बित्वेन कुटुम्ब-मरणादि-दर्शनाद् **आयुः**-क्षय-ज्ञानं
सम्भावितम् एव \। अन्यत् समानम् \।\।३७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गाध-जलचरत्वेन**
जल-क्षय-ज्ञान-योग्यतोक्ता तथापि **नैवाविदन्** दृष्टान्ते च
**कुटुम्बित्वेन** कुटुम्ब-मरणादि-दर्शनाद् **आयुः-क्षय**-ज्ञानं
सम्भावितम् एव \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** **गाध-जल-चरत्वात्**
क्षुद्रा ज्ञेयाः, अतएवायुस् तुल्यं **क्षीयमाणम्** अपि न ज्ञातवन्तः \।
**मूढा** अविवेकिनः स्त्री-पुत्रादासक्ता इति क्रमेण
क्षुद्रत्व-गाध-जल-चरत्वाभ्यां साम्यं **कुटुम्बित्वम्** एव, तथापि
साक्षात् पित्रादि-मरणानुमानेनापि नावकलयन्तीत्य् आशयेन जलचरोऽपि
विशेषम् आह---मूढा इति \।

यद् वा, गाध-जल-चरत्वेन जल-क्षय-ज्ञान-योग्यतोक्ता, तथापि
**नैवाविदन्**, यतो मूढा निर्बुधयः \। एवम् **अन्व्-अहम्** इत्य् अस्यापि
पूर्वेणाप्य् अन्वयः \। दृष्ण्ताते च कुटुम्बित्वेन कुटुम्ब-मरणादि-दर्शनाद्
**आयुः-क्षय**-ज्ञानं सम्भावितम् एव \। अन्यत् समानम् \।\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : गाधे** ऽल्पप्रमाणे जले
चरन्तीति ते मीनादयः \। इतीयं हेया \।\।३७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **गाध-जले**
स्वल्पाम्बुनि **चरन्तो** मीनादयो **नैवाविदन्**
**कुटुम्ब**-पोषणैकरताः सम्पन्नाः **यथायुर्** इति हेयेयम् \।\।३७\।\।

**\॥।**

\।\। १०.२०.३८ \।\।

गाध-वारि-चरास् तापम् अविदञ् छरद्-अर्क-जम् \।

यथा दरिद्रः कृपणः कुटुम्ब्य् अविजितेन्द्रियः \।\।

**श्रीधर-स्वामी (भावार्थ-दीपिका) : अविन्दन्** लेभिरे \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शरदर्कश्शरद्
ऋतु-सूर्यः, तज्जम् \। एतेन कुटुम्बिनो गृह-क्लेशं सहन्ते न तु तत्
त्यजन्तीति भावः \।\।३८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च तेषां
जलक्षयाज्ञानेन भयादि-राहित्यात् सुखं किन्नु दुःखं महत् स्याद् एवेत्य्
आह---गाधेति \। पुनस् तद् उक्तिस् तथा तेषाम् एव
ताप-प्राप्ति-दार्ढ्यार्थम्, **अगाध-जल-चारिणां**
तादृशत्वाभाव-बोधनार्थं च \। शरद-कर्जम् इति तापस्य तैक्ष्ण्यम्
उक्तम्, **दरिद्रो** निर्धनस् तत्र च **कृपणो** धनायोद्यम् अकिलिष्टः,
तत्रापि **कुटुम्बी** स्त्री-पुत्रादि-भरणार्थं बहुल-धनापेक्षक इत्य्
अर्थः तत्राप्य् **अविजितेन्द्रियः** शोभापर इत्य् अर्थः \। अत एव
**तापं** त्रिविधं दुःखातिशयं वा लभते \।\।३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न च तेषां जलक्षय-ज्ञानेन
भयादि-राहित्यात् सुखं किन्तु दुःखं महत्स्याद् एवेत्य् आह---गाधेति \।
शरद्-अर्कजम् इति तापस्य तैक्ष्ण्यम् उक्तं **दरिद्रः** निर्धनः तत्र
च **कृपणः** धनार्थोद्यम् अक्लिष्ट तत्रापि **कुटुम्बो**
स्त्री-पुत्रादि-भरणार्थ-बहुलधनापेक्षक इत्य् अर्थः \। तत्राप्य्
**विजितेन्द्रियः** लोभादि-पर इत्य् अर्थः \। अत एव **तापं** त्रिविधं
लभ्यते \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** न च तेषां जलक्षयाज्ञानेन
भयादि-राहित्यात् सुखं किन्नु दुःखं महत् स्याद् एवेत्य् आह---गाधेति \।
पुनस्-तद् उक्तिस् तथा तेषम् एव ताप-प्राप्ति-दार्ढ्यार्थम्,
**अगाध-जल-चारिणां** तादृशत्वाभाव-बोधनार्थं च \। शरद्-अर्कजम्
इति तापस्य तैक्ष्ण्यम् उक्तम्, **दरिद्रो** निर्धन्स् तत्र च **कृपणो**
धनायोद्यमक्लिष्टः, तत्रापि **कुटुम्बी** स्त्री-पुत्रादि-भरणार्थं
बहुलधनापेक्षक इत्य् अर्थः \। तत्राप्य् **अविजितेन्द्रियः** शोभापरः
इत्य् अर्थः \। अत एव **तापं** त्रिविधं दुःखातिशयं वा लभते
\।\।३८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अविन्दन्** लेभिरे, यथा
**दरिद्र** इत्य् अतः पुर्वश्लोके सम्पन्नाः **कुटुम्बिनो** ज्ञेयाः \। यद्
वा, तेषाम् एव तत् **तापं** वर्णयति, गाधेति \।\।३८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **अविन्दन्** लेभिरे
**कृपणो** दीनः **जितेन्द्रियस्य** तु **दारिद्र्यं** भूषणम् इति भावः
\।\।३८\।\।

**\॥।**

\।\। १०.२०.३९ \।\।

शनैः शनैर् जहुः पङ्कं स्थलान्य् आमं च वीरुधः \।

यथाहं-ममतां धीराः शरीरादिष्व् अनात्मसु \।\।

**श्रीधर-स्वामी (भावार्थ-दीपिका) : शनैः शनैर्** इति \। तत्र
**ममताम्** इव **पङ्कम्** **अहन्ताम्** इव **आमताम्** अपक्वतां
**जहुर्** इति \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तयोः \।
**स्थलानि** भू-प्रदेशाः \। **वीरुधं** तत्-फलानि \।\।३९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स्थलानि** वीरुधश् च
क्रमेण **पङ्कम्-आमतां** **च** **जहुः**, आदि-शब्देन
**ममता**-विषयाः पुत्रादयः **अनात्मसु** आत्म-व्यतिरिक्तेष्व् इति त्यागे
हेतुः, यतो **धीरा** विवेकिनः, तत्र **ममताया** बाह्य-विषयकत्वात्
पङ्केन, **अहन्तायाश्** चान्तर-विषयत्वाद् आत्मतया साम्यम् \।\।३९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ममताया** बाह्य-विषयत्वात्
**पङ्केन** **अहन्तायाश्** चान्तर-विषयत्वाद् **आमतया** साम्यम्
\।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : स्थलानि** वीरुधश् च क्रमेण
**पङ्कम्-आमतां** च **जहुः**, आदि-शब्देन **ममता**-विषयाः
पुत्रादयः, **अनात्मसु** आत्म-व्यतिरिक्तेष्व् इति त्यागे हेतुः, अतो
**धीरा** विवेकिनः, तत्र **ममताया** बाद्य-विषयकत्वात् पङ्केन,
**अहन्तायाश्** चान्तर-विषयत्वाद् आत्मतया साम्यम् \।\।३९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आत्मा** भक्त्य्-अनुकूलो
जीवात्मा परमात्मा कृष्णश् च तद्-व्यतिरिक्तेषु **शरीरादिषु** तत्र तत्र
तु **अहन्ता-ममते** यत्नेन भावयित्वेति भावः इत्य् उपादेया \।\।३९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **स्थालानि पङ्कं शनैः
जहुः** वीरुधश् **चामम्**-अपक्वतां यथा **धीरा** हरि-भक्ताः
शरीरेष्व् **अहन्तं** गृहादिषु **ममतां** च **जहति**
शरीरादीनाम्-अनात्मत्वेन्**आनहम्** अर्थत्वात् गृहादेः परेशस्याध्सीनत्वाद्
इत्य् उपादेयेयम् \।\।३९\।\।

**\॥।**

\।\। १०.२०.४० \।\।

निश्चलाम्बुर् अभूत् तूष्णीं समुद्रः शरद्-आगमे \।

आत्मन्य् उपरते सम्यङ् मुनिर् व्युपरतागमः \।\।

**श्रीधर-स्वामी (भावार्थ-दीपिका) : आत्मन्य् उपरते** त्यक्त-क्रिये
**मुनिर्** इव **निश्चलाम्बुः** स एव **व्युपरतागमो**
निवृत्त-वेद-घोष इव **तूष्णीम् अभुद्** इति \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : आत्मनि** मनसि \। यद् वा,
**उपे** शर्व-पाले हरौ-**रते** सति स इव **मुनिर्** इव \।\।४०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : समुद्र** इति
पूर्वोक्त-सिन्धुवत्, **सम्यग्** **उपरते** परित्यक्त-क्रिये **आत्मनि**
देहे स्वस्मिन् वा अन्यत् तैर् व्याख्यातम् \। यद् वा, कामादिभ्यो विरते
चित्ते, यतो **मुनिः** आत्मा-रामः, अत एव **व्युपरतागमो** गृहीत-मौन
इत्य् अर्थः \।\।४०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : समुद्र** इति
पूर्वक्त-सिन्धुवत् **सम्यग्** **उपरते** परित्यक्त-क्रिये **आत्मनि**
स्वस्मिन् अन्यत्तः तत्र स एव समुद्र एव **तूष्णीं** बभूवेत्य् अन्वयः
\। व्युपरतेत्य्-आदि-वयं मुनि-विशेषणं ज्ञेयं कामादिभ्यो विरते चित्ते
यतो **मुनिः** आत्मा-रामः अत एव **व्युपरतागमः** गृहीत-मौन इत्य्
अर्थः \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : समुद्र** इति
पूर्वोक्त-सिन्धुवत्, **सम्यग् उपरते** परित्यक्त-क्रिये **आत्मनि** देहे
स्वस्मिन् वा अन्यत् तैर् व्याख्यातम् \।

यद् वा, कामादिभ्यो विरते चित्ते, यतो मुनिः आत्मा-रामः, अत एव
व्युपरतागमो गृहीत-मौन इत्य् अर्थः \।\।४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आत्मन्य् उपरते**
त्यक्त-क्रिये सति निश्चल-चित्तो **मुनिर्** इव **निश्चलाम्बुः**
**समुद्रः**, मथुरा पश्चिम-दिशि शातोवास इति ख्यातः
**व्युपरतागमो** निवृत्त-वेद-घोषो **मुनिर्** इव **तुष्णीम्** इतीयम्
उपादेया \।\।४०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** शरद्-**आगमे समुद्रो
निश्चिलाम्बुर् अभुत्** यथ्**आत्मनि** चित्ते भगवत् **उपरते** समाहिते
**मुनिस् तूष्णीं** सन् **व्युपरतागमो** निवृत्त-वेद-घोषो भवति तद्वद्
इत्य् उपदेयेयम् \।\।४०\।\।

**\॥।**

\।\। १०.२०.४१ \।\।

**श्रीधर-स्वामी (भावार्थ-दीपिका) : केदारेभ्यो** बद्धे
सेतु-शालि-क्षेत्रेभ्यो **दृढैः** **सेतुभिर्** **अपोऽगृह्णन्** \। ततः
परं वृष्ट्य्-अभावात् \। **प्राणैर्** इन्द्रियैः \। **तन्**
**निरोधेने**न्द्रिय-प्रत्याहारेण \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कर्षकाः** कृषी-वलाः
\।\।४१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : केदारेभ्यो
भग्न-सेतुभिः** स्रवन्तीर् **अपः** **अगृह्णन्** अरक्षन्, **प्राणैर्**
इन्द्रियैः क्षुभितैर् ज्वरीभूतैः[^३२] स्वेभ्यः **स्रवज् ज्ञानं**
धानादि-रूपं मननादि[^३३]-लक्षणं वा \। यद् वा, केदारेभ्य इति
चतुर्थी, केदारार्थम्, **यथा** कामलोभादिना स्रवज् ज्ञानम् इन्द्रियैः
श्रोत्रवागादिभिः कृतेन श्रवण **निरोधेन** ज्ञानं **गृह्णन्ति**
\।\।४१\।\।

[^३२]: द्वारभूतैः


[^३३]: गमनादि


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भग्नैः **सेतुभिः
केदारेभ्यः** स्रवन्तीर् **अपः** **दृढैः** सेतुभिर् **अगृह्णन्**
अरक्षन् **प्राणैर्** इन्द्रियैः क्षुभितैर् अभूतैः स्वेभ्यः **स्रवज्
ज्ञानं** प्रत्याहारेण **यथा** रक्षन्तीत्य् अर्थः \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** काले प्राप्तसाद्-गुण्ययात्रावसरे
अन्यथा तद् अभावे **केदारेभ्यः** स्रवन्तीर् इति, लिङ्ग-विपरिणामेन
अत्र प्रणालीभिर् इति शेषः स्रवद् इत्य् अत्र चात्मन इति शेषः \।\।४१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : केदारेभ्यः** स्रवन्तीर्
**अपः दृढैः सेतुभिर् अगृह्नन्** ररक्षुः **यथा प्राणैर्** इन्द्रियैर्
इन्द्रिय-क्षोभैः **स्रवज् ज्ञानं** तेषाम् इन्द्रियाणां **निरोधेन**
प्रत्याहारेणेत्य् उपादेया \।\।४१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **केदारेभ्यः** स्रवन्तीर्
**अपः** **कर्षका दृढैः सेतुभिर् अगृह्नन्** ररक्षुः **यथा** योगिनः
**प्राणैर्** विषय-क्षुभितैर् इन्द्रियैः **स्रवज् ज्ञानं** तेषां
**निराधेन** प्रत्याहारेणेतीयम् उपादेया \।\।४१\।\।

**\॥।**

\।\। १०.२०.४२ \।\।

शरद्-अर्कांशु-जांस् तापान् भूतानाम् उडुपोऽहरत् \।

देहाभिमान-जं बोधो मुकुन्दो व्रज-योषिताम् \।\।

**श्रीधर-स्वामी (भावार्थ-दीपिका) : देहाभिमान-जं बोध** इव
**व्रज-योषितां** **मुकुन्द** इव चेत्य् अर्थः \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : देहो**\ऽहम् इत्य्
**अभिमानेन** जातं तापम् \। **बोध** आत्म-ज्ञानम् \। **मुकुन्दो**
**व्रज-योषितां** तातं यथेति दृष्टान्त् तद्-वयम् अत्र
इव-शब्दाध्याहारेण ज्ञेयम् \।\।३०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बोधयति उद्ध्वादिना
तत्त्वं ज्ञापयतीति बोधः, मुकुन्दो व्रज-योषितां देहाभिमानजं तापम्
**अहरद्** इति यच् छ्री-स्वामि-पादैर् न व्ह्याख्यातम्, तेन
श्री-गोपी-माहात्म्य-विज्ञेभ्यस्[^३४] तेभ्यस् तद् व्ह्याख्यायै तद्-भावाय च
नमो मनः \। एवम् अनेकशो महानुभावैर् ऊह्यम् एव तत्र
देहाभिमान-जतापस्य सदैव बोधेन हरणात् \। पक्षान्तरं मुकुन्द इति
दिवा-विरहजं तापं रात्रौ यथा हरतीति \। यद् वा, बोधयति
सङ्केत-वेणु-नादादिना कुञ्जादि-स्थितम् आत्मानं निज-रस-विशेषोद्यमं वा
ज्ञापयतीति **बोधो** **मुकुन्दः** सुख-विशेष-दाता श्री-भगवान्,
**ब्रज-योषितां** **देहेषु अभिमानो**\ऽन्यदीयत्व-कुल-जातत्वादि-रूपस्
तस्माज् जायमानं **तापं** श्री-कृष्ण-प्रत्यादि-दुःख-विशेषं यथा
मोहन-वेणु-वाद्यादिना हरतीति \।\।४२\।\।

[^३४]: माहात्माविज्ञेभ्य


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : शरद्** इति लुप्तोपमेयं
व्यवहारिकाणां तादृश-ताप-हरणे **उडुपो** विशिष्टः पारमार्थिकानां
**बोध** आत्म-ज्ञानं तद् ऐकानुरक्तानां **व्रज-योषितान्तु मुकुन्द**
एवेति तासां वैशिष्ट्यं बोधितम् आसाम् \। **तापश्**
चानिर्वचनीयताविवक्षया प्रसिद्धतया चानुरक्तेऽपि क्षणं युग-शतम्
इव यासां येन विनाभवद् इत्य् अनुसारेण ज्ञेयः, वक्ष्यते च आश्लिष्य इत्य्
आदौ गोप्योऽपि कृष्ण-हृत-चेतस इति \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : देहाभिमानजम्** इति शसः स्थाने
अमादेशः **व्रज-योषिताम्** इति \। सन्ध्यादि-समये दर्शनादिना
विरह-**तापान्** इति ज्ञेयम् \।\।४२.४५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यथा **देहाभिमान-जं
तापं बोधः** \। यथा च **व्रज-योषितां** विरह-तापं **मुकुन्द**
इत्य् उपादेया \।\।४२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **उडुपश्** चन्द्रः
**शरद्-अर्कांशुजं तापम् अहरत् बोध** इव **देहाभिमानजं** तापं
**मुकुन्द** इव **व्रज-योषितां** विरहः, तम् इत्य् उपादेया \।\।४२\।\।

**\॥।**

\।\। १०.२०.४३ \।\।

खम् अशोभत निर्मेघं शरद्-विमल-तारकम् \।

सत्त्व-युक्तं यथा चित्तं शब्द-ब्रह्मार्थ-दर्शनम् \।\।

**श्रीधर-स्वामी (भावार्थ-दीपिका) : शरदा विमलास् तारका** यस्मिंस्
तत् \। **शब्द-ब्रह्मणो** वेदस्यार्थान् पूर्वोत्तर-मीमांसा-निर्णीतान्
दर्शयतीति तथा तद्वत् \।\।४३.४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सत्त्वेन** व्यवसायेन
गुणेन वा **युक्तं** शोभते इति \। पूर्व-मीमांसा-निर्णीतार्था
विधि-निषेधार्थ-वादादि-रूपाः, उत्तर-मीमांसा-निर्णीतार्थाः
श्रवणादि-साधनैश् शास्त्रोपदिष्ट-पञ्च-कोशादि-विवेकेन
वस्तुतत्त्वावधारणोपयोगिनस् तान् \। शुद्ध-चित्ते एव श्रवणादिना ज्ञानं
जायते नान्यथेति तात्पर्यम् \।\।४३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मेघ-स्थाने रजस्
तमो-रूप आवरको ज्ञेयः, अतस् तद् अभावेन सत्त्व-युक्तम्, अन्यत् तैर्
व्याख्यातम् \। यद् वा, तारयति तमसो लोकान् \। किं वा, निजोदयतो
रास-क्रीडा-प्रवर्तनादिना तारयति संसारात् सर्वान् एव गोपीर् वा
विरह-दुःखाद् इति **तारकश्** चन्द्रः, **शरदा विमलः**
सुप्रसन्नो\ऽसौ यस्मिन् तत् शरद् इति तस्यां तस्य स्वभावत एव
प्रकाशाधिक्याभिप्रायेण, **मेघ**-तुल्य-**रजस् तमो\ऽपगमात्**
प्रकाशमयत्वेन **सत्त्व**-गुण-**युक्तम्** \। **शब्द-ब्रह्मणे**
वेदस्यार्थ, क्वचित् साक्षाद्-वृत्त्या, क्वचिच् च तात्पर्य-वृत्या अभिधेयः
श्री-कृष्णे विमल-चन्द्रोपमस् तस्य **दर्शनं** साक्षाद् इव परिस्फुर्तिर्
यस्मिन् तत् \।\।४३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** खम् इति \। **खस्य** स्थाने
**चित्तं** ज्ञेयं **निर्मेघतायाः** **सत्व-युक्तत्वं** तेन
मेघ-स्थानीय-रजस् तमो-निषेधात् **शरदः** **शब्द-ब्रह्म
तारकाणां** तद् अर्थाः तारका-शब्देन च चन्द्र एव मुख्यत्वेन गृह्यते,
तद् ईशत्वात् तद् उक्तं नक्षत्रेश क्षपाकरः इत्य् आदेः \। तत्र चन्द्रस्य
भगवत्तत्वम् अन्येषां त्व् अन्येऽर्था इति \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : शब्द-ब्रह्मणो** वेदस्य
अर्थाः निवृत्त-कर्म-ज्ञान-भक्ति-योगाः तेषां **दर्शनं** ज्ञानं यत्र
तत् **चित्तं** कीदृशम्? **सत्त्व-युक्तं** साधुत्व-युक्तम् \। तत्र
**खस्य** चित्तेन साम्यम् **निर्मेघत्वस्य** सत्त्व-युक्तत्वेन
शब्द-ब्रह्मणा **शरदः**, निवृत्त-कर्म-ज्ञान-तपो-योगैस् ताराणाम्
भक्ति-योगेन तारा-पद-गम्यस्य तारकेशस्य इतीयम्-उपादेया \।\।४३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **शब्द-ब्रह्मणो**
वेदस्य येऽर्था निवृत्त-कर्म-ज्ञान-भक्ति-रूपास् तेषां **दर्शनं**
यत्र तच् **चित्तं** कीदृक् **सत्व-युक्तं** साधुत्व-विशिष्टं, तत्र
स्वस्य चित्तेन साम्यं **निर्मेघत्वस्य** सत्व-युक्तत्वेन **शरदः**
**शब्द-ब्रह्मणा** ताराणां निवृत्त-कर्म-ज्ञानाभ्यां तारापद-वाच्यस्य
ताराधीशस्य भक्त्येतीयम् उपादेया \।\।४३\।\।

**\॥।**

\।\। १०.२०.४४ \।\।

अखण्ड-मण्डलो व्योम्नि रराजोडु-गणैः शशी \।

यथा यदु-पतिः कृष्णो वृष्णि-चक्रावृतो भुवि \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अखण्ड-मण्डलः**
परिपूर्ण-कलः \।\।४४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अखण्डं** सम्पूर्णं
**मण्डलं** यस्येति, मेघानाम् अपगमात् तैर् मण्डलाच्छादनाभावेन
पूर्णिमापेक्षया वा, श्री-वृन्दावने नित्य-सम्पूर्ण-चन्द्रोदयाभिप्रायेण वा,
तेन च **यदु-पतित्व**-साम्यम् \। तत्र साक्षाच् च्री-गरुडारोहणादिना
सम्पूर्णस्य बाह्यैश्वर्यस्य वा प्रकटनात् \। एतच् च भाव्य् अपि
श्री-शुक-परीक्षित् सम्वादात् प्राक्तनत्वेनात्र निर्दिष्टम् \। यद् वा,
यदु-**वृष्णि**-शब्दाभ्यां पूर्व-लिखित-श्री-स्कन्द-पुराणोक्तानुसारेण
गोपा एव बोधव्याः \।\।४४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथैवाह---अखण्डेति \।
चन्द्रस्य पूर्णिमापेक्षया श्री-**कृष्णस्य** च स्वयं
भगवत्ता-प्राकट्यापेक्षया तत्र यद्य् अपि वर्षास्व् अपि **शशिनस्**
तादृशस्य स्**ओडुगणस्य** स्वतो राजमानत्वम् अस्त्य् एव किन्तु
धनाच्छन्नतया न दृश्यते शरदि तु तद् भावात् दृश्यते तथा यद्
उपतेर् अप्य् अप्राकट्य-समयानुसारेण योज्यं **यदु-पतिर्** इत्य् अधिकोक्त्या
यदुभिः सह तस्य नित्य-सम्बन्धो ज्ञप्यते \।
**वृष्णि**-शब्द-निर्देशोऽत्र यदुषु तेषां प्राधान्यापेक्षया \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सम्पूर्ण-मण्डलत्वस्य**
स्वयं भगवत्त्वेन साम्यम् **यदु-पति**त्वेन **ओषधीशत्वस्य**
**वृष्णि-चक्रैर्** नन्दोपनन्द-वसुदेवाक्रूरादिभिर् दृश्यैर् दृश्यानाम्
उडुगणानाम् इतीयं ध्यानार्थम् उपादेया \।\।४४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **अखण्ड-मण्डलत्वस्य**
स्वयं भगवत्वेन तुल्यता **ओषधीशत्वस्य** **यदु-पतित्वेन**
**उडु-गणानां** **कृष्ण-चक्रैः** नन्दोपनन्द-वसुदेवाक्रूरादिभिर् इति
ध्यानार्थम् उपादेया \।\।४४\।\।

**\॥।**

\।\। १०.२०.४५ \।\।

आश्लिष्य सम-शीतोष्णं प्रसून-वन-मारुतम् \।

जनास् तापं जहुर् गोप्यो न कृष्ण-हृत-चेतसः \।\।

**श्रीधर-स्वामी (भावार्थ-दीपिका) : समो**ऽन्यूनाधिकः **शीतश्**
च्**ओष्णश्** च तम् \। न तु **गोप्यः**, **कृष्णापहृत-चेतस्त्वेन** तासां
**सन्तापो** दुःसह इति \। यद् वा, **न**-कार उपमार्थः \। तदा
कृष्ण-हृत-चेतस इति चेतसा कृष्णम् **आश्लिष्य** यथा, इत्य् अर्थः
\।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रसून-वनं** पुष्प-वनम्
\। दार्ष्टान्तिकाद् वैषम्यं दृष्टान्ते मत्वा तस्यार्थान्तरम् आह---तद् वेति
\। तदा शरदि \। इत्य् अर्थ इति \। **कृष्णे हृतं** प्रापितं **चेतो**
याभिस् तास् तथा \। कृष्णाध्यानेन सञ्जातानन्दा इति तात्पर्यम् \।\।४५\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। १.२.१०\]
शरत्-कालीन-पुष्पित-वन-वायुम् अनुभूय सर्वे **जनास् तापं जहुः**,
गोप्यस् तु तापं न जहुः \। कुतः ? **कृष्णेन हृतानि चेतांसि** यासां
ताः, कृष्ण-प्रेमाग्नि-गाढ-दग्धत्वात् \। अत एव महा-तापम् एव प्रापुर्
इत्य् उक्तं स्यात् \। शरदाधिकं तत्-प्रेम्ण उद्दीपनाद् इति तत्राप्य् एवम्
ऊह्यम् \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** आश्लिष्य सम-शीतोष्णम्
इत्य्-आदि \। जना व्रजस्था **जनास् तापं जहुः**, **न** तु **गोप्यः** \।
कुतः ? **कृष्ण-हृतच् चेतसश्** चेत् तेन
**मारुतेनो**द्दीपन-भाव-रूपेण **सम-शीतोष्ण**त्वे\ऽपि तासां केवलम्
उष्ण एवाभवद् इत्य् अर्थः \।\।४५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आश्लिष्य** प्रीत्या निर्भरम्
अनुभूय, **समम्** इति मान्द्यम् अभिप्रेतम्, **शीतं** चेति निदाघादिवद्
**उष्णतातिशयः**, उष्णञ्चेति शरच् छेषे जायमानशैत्यातिशयश् अ
**परिहृत** इति सुशैत्यम्, मालत्यादि-प्रसूनवनस्य **मारुतम्** इति
सौगन्ध्यं च \। **एतच्** च प्रायो वसन्तवच् छरदः स्वभाविकम् एव
**तापं** शरदर्क-जं दिवापि **जहुः**, **न** तु **गोप्यो** विरहजं
प्रेम-स्वभावजं वोत्तापं **कृष्ण-हृत-चेतसां** तासां
तत्-स्मृति-विशेषेषजनकेन तेन भाव-विशेषोद्दीपनात्,
प्रत्युताधिकताप-प्राप्तेर् इत्य् अर्थः \। इदं प्रसङ्गाद्
भाव-विशेषोदयनैवात्रोक्तम्, असाधारणत्वाच् छास्त्र-दृष्टान्तो नोक्तः \।
किं वा, उत्तम-पानक-पानेन यथा सर्वेषां सुखं ज्वरो वा वर्धत
एवेति वाक्य-शेषो दृष्टान्तो दृष्टव्यः \।\।४५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न तु गोप्य इति विशेक्तिस्
तत्र हेतुम् आह---कृष्णेति \। ततस् तेनोद्दीपनात् प्रत्युताधिकं **तापं**
प्रापुर् इत्य् अर्थः \। हृ-धातु-प्रयोग-गतम् एव स्पष्टीकृतवान् योगिनां
मनसि प्रविश्य सम्पदे कल्पितुं आसान्तु मनो हृत्वा विपदे कल्पितु युक्त
एवेति भावः \। मुकुन्दो व्रज-योषिताम् इति तासाम् उत्तरावस्था दृष्टान्तिता
अनेन तु पूर्वावस्थेति \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ यद्य् अपि वृन्दावनं
सर्वदा सर्वर्तुभिः सेव्यमानम्, तथापि भगवद् इच्छावशात्
क्रमिक-सेवनम् अपि तेषां दर्शयन् निदाघवर्षा-विहार वर्णनोपक्रमे
ऋतु-सन्धिज मारुतं वर्णयन्न् आह---आश्लिष्य समशीतोष्णम् इत्य्-आदि \।
**समं** यथा स्यात् तथा **शीतं** च **उष्णं** च, प्रत्यग्रागच्छन्
मेघागम-सम्बन्धाच्छीतम्, निर्गच्छन्न् इदापसम्बन्धाद् उष्णम् इत्य् अर्थः
\। **प्रसून**-प्रधानं यद्-वनं तत्-सम्बन्धि मारुतम् \। प्रसूनेति
मल्ल्किकाकदम्बादि सन्धिजानि प्रसूनानि ज्ञेयानि \। तथा-भूतम् आश्रित्य
**जनास्-तापं जहुः**, **न** तु **गोप्यः** \। कुतः ? जनानां
व्रज्स्थानाम् एव समशीतोष्णत्वेन तापनाशकत्वम्, गोपीनां तु
केवलोष्णत्वेन दाहकत्वम् एवेत्य् अर्थः \। कुतः ?
**कृष्ण-हृत-चेतसः**, कृष्णेन हृतं चेतो यासाम्, एतावन्तं कालं
कौमार-दशया भावानुतत्तेः, सम्प्रति कैशोरावस्थायां निर्विकारात्मके
चित्ते भावः प्रथम विक्रिया इत्य्-आदि-दिशा तद् उत्पत्तौ तथाविधम् आह
\। तस्योद्दीपन-विभावत्वाद् भगवद् अस्ंसयोगे तापद एवासीद् इति भावः
\।\।४५.४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समः अन्यूनाधिकः
**शीतश्** **चोष्णश्** च तम् न तु **गोप्यस् तापं जहुर्** यतः
**कृष्ण-हृत-चेतसो** विरहिण्यः, प्रत्युत तं **मारुतम्** **आश्लिष्य**
तापं प्रापुर् इति भावः \। अत्र प्रक्रम-भङ्गाभावार्थं केचिद् एवं
व्याचक्षते, **गोप्य** इत्य् अनन्तरं कृष्णम् इवेति शेषो देयः कीदृश्यः?
**न कृष्ण-हृतानि**, अपि तु हृतान्य् एव **चेतांसि** यासां ताः शिरश्
चालनेन जनैक-कीर्तिर् नैक-यशा इतिवन् न लोपाभावः चेतश् चौरात्
तस्माद् बलात् स्व-स्व-चेत आदातुम् इव तम् आश्लिष्यन्तोऽपि तास् तन् न प्रापुर्
इति भावः \।\।४५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **समो** न्यूनाधिकः
**शीतश्** च्**ओष्णश्** च तं **प्रसून-वन-मारुतम् आश्लिष्य गोप्यस्** तु
**तापं न जहुः** यतः **कृष्णे**ति विरहिण्य इत्य् अर्थः, किन्तु तापं
प्रापुर् इत्य् अर्थः \।\।४५\।\।

**\॥।**

\।\। १०.२०.४६ \।\।

गावो मृगाः खगा नार्यः पुष्पिण्यः शरदाभवन् \।

अन्वीयमानाः स्व-वृषैः फलैर् ईश-क्रिया इव \।\।

**श्रीधर-स्वामी (भावार्थ-दीपिका) : पुष्पिण्यो** गर्भिण्यः \।
**अन्वीयमानाः** **स्व-वृषैः** स्व-पतिभिर् अनिच्छन्त्योऽपि बलाद्
अनुगम्यमानाः \। **ईश्वरा**राधनार्थाः **क्रियाः** बलात् **फलैर्**
अनुगम्यमानाः समस्त-भोग-गर्भा यथेति \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् वा, **ईश-क्रियाः**
सभाग्य-कर्माणि यथायत्नेनैव **फलन्ति** तद्वद् इति भावः
\।\।४४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : मृगाः** **खगा** इत्य्
आर्षम्, मृग्यः खग्यः, अन्तत् तैर् व्याख्याताम् \। यद् वा, **पुष्पम्**
आर्तवं तद्वत्यः **स्व-वृषैर् अन्वीयमाना** बभूवु,
**ईश्वरा**राधन-**क्रिया** यथा पुष्प-सदृशमान्तरीयकं ज्ञानादिकं
दर्शयन्त्यः प्रेमादि-लक्षणैः **फलैर्** अनुगता[^३५] भवन्ति
\।\।४६\।\।

[^३५]: फलैर् अनुगा


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : मृगाः खगा** इत्य् आर्षं मृग्यः
खग्यः अन्यत् तैः \। यद् वा, **पुष्पम्** ऋतुकारी धातु-विशेषस् तद्वत्यः
सत्यः **स्व-वृषैः** प्रसव-विशेष-सम्पादक-स्व-स्व-पुंभिः प्रार्थना
विनाप्य् **अन्वीयमाना** बभूवुः **फलैः** फल-विशेष-सम्पादकैर्
अपूर्वकैर् अपूर्वः \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : मृगाः** मृग्यः **खगाः** खग्यः
**पुष्पिण्यः** ऋतुमत्यः ताः **स्व-वृषैर्** अवश्यम् **अन्वीयमाना**
अभवन् **फलैर्** **ईश-क्रिया इव** \।\।४६.४७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *पूर्व-श्लोकस्य व्याख्या
द्रष्टव्या।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मृगाः** मृग्यः **खगाः**
खग्यः **स्व-वृषैः** स्व-स्व-पतिभिर् अम्बीयमानः अनिच्छन्त्यो ऽपि
सम्भोगार्थम् अनुगम्यमाना **ईश-क्रिया** भगवद्-आराधन-लक्षणाः
क्रिया निष्कामा अपि **फलैः** सुख-भोगादिभिः \।\।४६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **मृगाः खगाः** इत्य्
आर्षं मृग्य खग्य इत्य् अर्थः \। **स्व-वृषैः** स्व-पतिभिर्
अनिच्छन्त्योऽपि बलाद् अनुगम्य-मानाः **पुष्पिण्यः** स-गर्भाः **अभवन्**
यथेशक्रिया भगवद् अर्चन-लक्षणा निष्कामा अपि **फलैः**
सुख-भोगैर् अनुगम्यमानास् तद्-गर्भा इत्य् अर्थः इयम् उपादेया
\।\।४६\।\।

**\॥।**

\।\। १०.२०.४७ \।\।

उदहृष्यन्[^३६] वारिजानि सूर्योत्थाने[^३७] कुमुद् विना \।

[^३६]: उपाहृष्यन्


[^३७]: सूर्येण कुमुदं विना


राज्ञा तु निर्भया[^३८] लोका यथा[^३९] दस्यून् विना नृप \।\।

[^३८]: निर्भयो लोको


[^३९]: आसन्


**श्रीधर-स्वामी (भावार्थ-दीपिका) : कुमुत्** कुमुदम् \। कुत्सिता मुत्
यस्येति **दस्यु**-साम्यम् \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कुमुद्** इति \।
द्वितीया-बहुत्वे प्रथमैक-वचनम् \। *कुत्सिते*
चौर-जाराद्य्-अवकाश-योग्ये रात्रि-काले *मुद्* आनन्दो यस्येति \।
*दस्यु-साम्यं* चौर-तौल्यम् \।\।४७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दिवा विकसतां कमलानां
रात्रि-विकासि-कुमुदैः सह प्रतियोगित्वेन वैरितयैव तैर् विना
विकसनेन शोभा-विशेषो ध्वनितः, अत एव उच्चैर् अतिशयेनाहृष्यन् सुखं
विकसितानीत्य् अर्थः \। **राज्ञा** हेतुना **लोकानां दस्युभिर्** लुण्ठकैः
सह वैरं व्यक्तम् एव, अतस् तान् **विना निर्भयाः** सन्तो
**यथो**च्चैर् हृष्यन्ति, **सूर्यस्योदये** सत्य् एव राज्ञश् च सत्ता-मात्र
एवेति, विशेषापेक्षया तु-शब्दः \। यद् वा, चार्थे उक्त-समुच्चये, राज्ञि
च्**ओत्थिते** न सन्तीत्य् अर्थः \। पूर्वं राज्ञो\ऽसत्त्वेन भूता दस्यवस्
तस्य वृत्तौ यथा निवर्तन्ते, यथा वेन-मरणे जाताः,
श्री-पृथु-प्रादुर्भावे सति निवृत्ता इति \। यद् वा, कुमुद्विनेति
कुमुद्विनेति कुमुदानि च न्**ओदहृष्यन्न्** इत्य् अर्थः \। दस्यून्
विनेति---दस्यवस्तु सभया भवन्तीत्य् अर्थः \। हे **नृपेति** !
भवादृशेनैव राज्ञा तद्-भवतीति \। किं वा, भवता तद् विज्ञायत
एवेति भावः \।\।४७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वारिज**-शब्देनात्र
**वार्य्**-उद्भव-पुष्प-मात्रं गृह्यते, न तु कमलम् एव
**कुमुद**-निषेधानुपपत्तेर् लोक-शब्दवत् सामान्यम् एव ग्राह्यम् इति
कुमुदानां रात्रि-विकासित्वाद् दस्यु-साम्यं **राज्ञा** तस्य्**ओत्थाने**
सिंहासन-प्रथमारोहे उद्यमे वा लुप्तोपमेयं **यथा दस्यून्** इति वा
पाठः **नृपे**ति दृष्टान्तस्यापि दृष्टान्त-सूचना \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कुमुत् **कुमुदं**
कुत्सितेषु मुत् यस्येति **दस्यु**-साम्यम् \।\।४७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **सूर्य-स्थानेन
वारिजानि** पद्मान्युधृष्यन् कुमुद्-विनेति विभक्ति-लोप आर्षः \।
कुमुदे\ऽपि कुमुत् स्मृतम् इति विश्वः कैरवाणि विनेत्य् अर्थः \। कुत्सिता
मुद्येषां जानीति दस्युभिः सादृश्यं **यथा** सिंहासनाधिष्ठितेन
**राज्ञा लोका निर्भरा** भवन्ति **दस्यून् विने**ति राज्ञाम् उपादेयेयम्
\।\।४७\।\।

**\॥।**

\।\। १०.२०.४८ \।\।

पुर-ग्रामेष्व् आग्रयणैर् इन्द्रियैश् च महोत्सवैः \।

बभौ भूः पक्व-शस्याढ्या कलाभ्यां नितरां हरेः \।\।

**श्रीधर-स्वामी (भावार्थ-दीपिका) :** **आग्रयणैर्**
नवान्न-प्राशनार्थ-वैदिकैर् **ऐन्द्रियैर्** इन्द्रियार्थैर् लौकिकैश्
**च महोत्सवैः** \। **कलाभ्यां** राम-कृष्णाभ्यां
दर्शनादि-महोत्सवाभ्याम् \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्यपि नव्**आन्नानि
बहूनि** तथापि गृहमेधी ब्रीहि-यवाभ्यां शरद्-वसन्तयोर् यजेच्
छयामाकर्वनी-वर्षासु इत्य्-आदि-श्रुति-वाक्य-विहितैर् वैदिकैः
पितृ-देवार्चन-रूपैः लौकिकैः नाना-लोकैः सम्भूय सम्पादितै रावणाद्
इव लीला-रूपैः \। हरेः कलाभ्याम् इत्य् उक्तेः कृष्णस् तु भगवान् स्वयम्
\[भा।पु १.३.२८\] इत्य् उक्ति-व्याकोपः स्याद् इति चेत्, अत्र व्याख्यान्तरेण
समाधत्ते---किम्-भूता **भूः हरेः** परमेश्वरस्य कला
तद्-एक-देश-जातत्वात् पद्भ्यां भूमिः इति श्रुतेः \। भूः पादौ \[भा।पु
१२.१०.६\] इति स्मृतेश् च \। **पुरेषु** श्री-मथुरादिषु **ग्रामेष्व्** इव
ग्रामेषु श्री-नन्दावासादिषु \। **आग्रयणैर्** इति

> नवान्नं नैव नन्दायां न च सुप्ते जनार्दने \।
>
> न कृष्ण-पक्षे धनुषि तुलायां नैव कारयेत् \।\। इति स्मृतेः \।

प्रबोधनान्ते वृश्चिक इति ज्ञेयम् \। शरद्-अन्तत्वाच् छरद्-व्यवहारः \।
**इन्द्रियैर्** इन्द्र-देवताकैः इन्द्रम् इन्द्रिय-कामस् तु \[भा।पु। २.३.९\]
इत्य् उक्तेर् इन्द्र-पूजा-मयैर् इत्य् अर्थः \। कार्त्तिक-मध्ये हि तत्-पूजा
व्रजादौ पूर्वम् आसीत् तां खण्डयित्वैव श्री-भगवता गोवर्धन-पूजा
प्रवर्तितेति \। इदं शरद्-वर्णनम् इन्द्र-मख-भङ्गात् प्राग् इति
इन्द्र-पूजाया लोक-परम्परा-गतत्वं श्री-व्रज-राजेन वर्णितम् इति
विश्वनाथादयः \। \"आभ्यां राम-कृष्णाभ्यां \। नितरां बभौ\" इति
योज्यम् \। त्यद्-आदीनां बुद्धि-स्थ-परामर्शकत्वात् [इदमा]{।मर्क्}
राम-कृष्णौ परामृश्येते \। यद् वा, बलभद्रस्य हरि-कलात्वाल्
लिङ्ग-समवायेन कृष्णेऽपि तद्-उक्तिर् न विरुद्धा \। बलस्य कला त्वं तु
वासुदेव-कलानन्तः सहस्र-वदनः स्वराट् इत्य् उक्तेः \। अहं भवो यस्य
कला कलायाः इति तद्-उक्तेश् च, दिष्ट्या हरेऽस्या भवतः पदो भुवो
भारोपनीतः \[भा।पु। १०.२.३८\] इति द्वितीयाध्याये देव-कृत-स्तुताव्
उक्तत्वाच् च \। यद् वा, **हरेश्** चन्द्रमसः **कलाभ्यां**
शुक्ल-द्वितीयासायम् उदिताभ्याम् **उत्सवैर्**
राजकीय-पुरुष-प्रभृति-कृतैर् इत्य् अर्थः\। हरिश् चन्द्रार्क-वाताश्वे
शुक-भेक-यमादिषु इति मेदिनी \।\।४८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** **बभौ भूः
पक्व-शस्याच्** चेति \। आभ्यां राम-कृष्णाभ्यां **नितरां** बभौ \। यत
इयं भूः श्री-भू-लीला इत्य्-आदिना भुवो पालितत्वात् \।\।४८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : पुरेषु** श्री-यदु-पुर्यादिषु
श्री-नन्द-वास-नन्दीश्वरादिषु वा, **ग्रामेषु** श्री-वृन्दावन-वर्तिषु
श्री-गोप-राज-पुरोहित-शासनादि-रूपेषु **हरेर्** भगवतः
श्री-नारायणस्य **कलाभ्यां** निजाखिल-भगवत्ता-प्रकटनेन
परम-शोभा-रूपाभ्यां तत्र तत्र तन्-**महोत्सवेषु** निमन्त्रणादिना
तयोर् एव प्राधान्यात् \। कलि-हली काम-धेनू, अथवा हरेः कलाभ्यां
प्रबोधन-रथयात्रात्मक-महोत्सवाभ्यां **नितरां** विशेषतो
**बभौ** \।\।४८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पुरेषु** श्री-मथुरादिषु
**ग्रामेष्व्** इव ग्रामेषु श्री-नन्दावासादिषु **आग्रयणैर्** इति

> नवान्नं नैव नन्दायां न च सुप्ते जनार्दने \।
>
> न कृष्ण-पक्षे धनुषि तुलायां नैव कारयेत् \।\।

इत्य् उक्तानुसारेण वृश्चिके प्रबोधिन्य्-अन्तरम् एव इदं ज्ञेयं
शरद्-अन्तरत्वात् तु शरद्-व्यवहारः \। **ऐन्द्रियैश् च महोत्सवैर्**
इति इन्द्रम् इन्द्रिय-कामस् तु \[भा।पु। २.३.९\] इत्य् उक्तत्वात्
इन्द्र-पूजा-मयैर् इत्य् अर्थः \। कार्त्तिक-मध्ये हि तत्-पूजा व्रजादौ
पूर्वम् आसीत् तां खण्डयित्वैव श्री-भगवता गोवर्धन-पूजा
प्रवर्तितेति \। इन्द्र-पूजायास् तस्या लोक-परम्परा-प्राप्तत्वं च
श्री-व्रज-राजेन मंस्यते \। कीदृशी ? **भूर् हरेः** **कला** शक्तिः \।
आभ्यां राम-कृष्णाभ्याम् \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : हरेः कला** पृथिवी \। **आभ्यां**
राम-कृष्णाभ्याम् \।\।४८.४९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आग्रयणैर्** इति
नवान्न-प्राशनार्थैर् वैदिकैः---

> नवान्नं नैव नन्दायां न च सुप्ते जनार्दने \।
>
> न कृष्ण-पक्षे धनुषि तुलायां नैव कारयेत् \।\।

प्रबोधिन्य्-अन्ते वृश्चिके इति ज्ञेयं शरद्-अन्तत्वात् तु शरद्-व्यवहारः \।
**ऐन्द्रियैर्** इन्द्र-देवताकैः इन्द्र-मख-भङ्गात् पूर्वस्याः **आभ्यां**
राम-कृष्णाभ्याम् \। यद् वा, \। यद् वा, **हरेश्** चन्द्रस्य **कलाभ्यां**
शुक्ल-द्वितीया सायम् उदिताभ्याम् **उत्सवै**
राजकीय-पुरुष-प्रभृति-कृतैर् यथा सैव **भूर्** इति व्याख्या \।
यथेति पदस्य शेषत्वे प्रक्रम-भङ्गाभावार्थम् उपादेया \। हरिश्
चन्द्रार्क-वाताश्व-शुक-भेक-यमाहिषु इति मेदिनी \।\।४८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : आग्रयणैर्** इति
नवान्न-प्राशनाद्यैर् वैदिकैर् **महोत्सवैर् भूर् बभौ**---

> नवान्नं नैव नन्दायां न च सुप्ते जनार्दने \।
>
> न कृष्ण-पक्षे धनुषि तुलायां नैव कारयेत् \।\।

इति स्मरणात् बोधिन्य्-अन्ते वृश्चिके इति बोध्यं शरद्-अन्तत्वात् तु
शरद्-व्यवहारः \। **इन्द्रियैर्** इन्द्रियार्थैः लौकिकैश् च \। **भूः**
कीदृशी ? **हरेः** **कला** शक्तिः \। **आभ्यां** राम-कृष्णाभ्यां
**नितरां बभौ** \।\।४८\।\।

**\॥।**

\।\। १०.२०.४९ \।\।

**वणिङ्-मुनि-नृप-स्नाता निर्गम्यार्थान् प्रपेदिरे \।**

**वर्ष-रुद्धा यथा सिद्धाः स्व-पिण्डान् काल आगते \।\।**

**श्रीधर-स्वामी (भावार्थ-दीपिका) : वणिजो** यतयो **नृपाः**
**स्नातकाश्** च दृष्टादृष्टाभ्यां **वर्ष-रुद्धाः** सन्तो निर्गम्यार्थान्
वानिज्य-स्वाच्छन्द्य-दिग्-विजय-विद्यादीन् **प्रपेदिरे** प्रापद्यन्त \।
**यथा** मन्त्रयोगादि-**सिद्धाः** \। आयुषा रुद्धाः **काले आगते**
**स्व-पिण्डान्** योगादि-प्राप्यान् देवादि-देहान् इति \।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *स्वाच्छन्द्यम्* स्वेच्छया
विचरणम् \। **काले** देवादि-देह-प्राप्ति-समये \। **वर्षेण** वृष्टया
वर्षो स्त्री भारताद्य् अंबु-वृष्ट्य-शब्दे प्रावृषि स्त्रियाम् इति यादवः
\।\।४९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वणिग् इति तैर्
व्यञ्जितार्थम् एव \। यद् वा, **सिद्धा** जीवन् मुक्ता
भक्त्य्-अर्काच्छादक-**वृष्टि**-तुल्याद्वैत-ज्ञानेन **रुद्धा** आवृता \।
यद् वा, वृष्टि-तुल्या-विच्छिन्न-सत्-सङ्गानन्देन वशी-कृताः, श्री-भगवत्
कृपया श्री-वैकुण्ठ-लोक-प्राप्तेर् वा, **काले** प्राप्ते **यथा**
**स्वस्य** योग्यान् **पिण्डान्** सच् चिद्-आनन्द-घन-पार्षद-देहान्
प्राप्नुवन्ति \।\।४९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वर्ष**-शब्दः कालस्यापि वाचीति
आयुर् इति व्याख्या ततश् च जीवनार्थ-परिमितैर् वत्सरै-**रुद्धा** इत्य्
अर्थः **स्नातकानाम्** अर्थास् तीर्थाटनादि-रूपाः **सिद्धाः**
भक्त्य्-आदि-सिद्धाः **स्व-पिण्डान्** प्राप्तव्य-पार्षद-देहान् \।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : वणिजो** यतयो **नृपाः**
**स्नातकाश्** च ये **वर्षेण** वृष्ट्या **रुद्धा** आसंस्ते वर्षान्ते
निष्क्रम्य अर्थान् वाणिज्य-स्वाच्छन्द्य-दिग्विजय-विद्यादीन् **प्रपेदिरे**
प्रापदन्त \। **यथा** **सिद्धा** वर्षैः स्वायुर्-घटकैर्-वत्सरै
रुद्धाः **काले** ऽन्तशरदो वर्णनम् इदम् कीदृशी-भूः हरेः कला शक्तिः
समये आयाते **स्वपिण्डान्** पार्षदादि-देहान्, इयम् उपादेया \।\।४९\।\।

इति सारार्थ-दर्शिन्यां हार्षिण्यां भक्त-चेतसाम् \।

विंशोऽध्यायोऽत्र दशमे सङ्गतः सङ्गतः सताम् \।\।\*\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** **वणिजो** मुनयो
**नृपाः** **स्नातकाश्** च ये **वर्षेण** वृष्टा **रुद्धा** आसन् ते
वर्षान्ते निष्क्रमार्थान् वाणिज्य-स्वच्छन्दादिग्-विजय-विद्यादीन्
**प्रपेदिरे** प्राप्ताः \। **यथा सिद्धा** वर्षैः स्वायुर्-घटकैः
सम्वत्सरै-**रुद्धाः काले**ऽस्त-समये **आगते** **स्व-पिण्डान्**
पार्षद-विग्रहानित्य् उपादेयेयम् \।\।४९\।\।

वर्ष शरदयाः कृईडन् प्रजहर्ष जनार्दनः \।

तयोस् तद् वर्णनं विद्वान् विदधौ विविधोपमम् \।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां दशम-स्कन्धे पूर्वार्धे प्रावृट्-

शरद्-वर्णनं नाम विंशोध्यायः \।

\।\। १०.२० \।\।

**\॥।**

(१०.२१)



### वेणु-गीतम्---भगवतो मधुरं वेणु-नादम् आकर्ण्य गोपीभिस् तद्-गुण-गानम् \।

\।\। १०.२१.१ \।\।

श्री-शुक उवाच---

इत्थं शरत्-स्वच्छ-जलं पद्माकर-सुगन्धिना \।

न्यविशद् वायुना वातं स-गो-गोपालकोऽच्युतः \।\।

**श्रीधर-स्वामी (भावार्थ-दीपिका) :**

एकविंशे शरद्-रम्य-वृन्दावन-गते हरौ \।

तद्-वेणु-स्वनम् आकर्ण्य गोपीभिर् गीतम् ईर्यते \।\।

**इत्थम्** एवं-भूतं वनम् \। तद् एवाह---**शरदा स्वच्छानि जलानि**
यस्मिंस् तत् \। **वायुना वतम्** अनुगतं तद्-एक-व्याप्तम् इत्य् अर्थः
\।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शरदा रम्यं
*शरद्-रम्यम्* \। *तद्-वेणु-स्वरं* कृष्ण-वेणु-नादम् \।\। तद् एव
**इत्थं**-भूतत्वम् एव \। *इत्य् अर्थ* इति---मन्द-सुगन्धि-शीतलम् इति
भावः \। \"नेर् विशः\" इत्य् आत्मने-पदम् तु नार्षत्वात् \। **अच्युत** इति
\। विनापि वनादि-क्रीडां सुख-स्थितिं वक्ति \।\।१\।\।

---------------------------------------------------------------------------------------------------------------------

**कैवल्य-दीपिका :** पूर्वानुरागेण भजतः फलम् आह---**इत्थम्** इति
\। अयं च पूर्वानुराग एव अद्यापि तासां भगवता साकम् अङ्ग-सङ्गाभावात्
\। स हि दर्शितोऽष्टाविंशोऽध्याये \। अत एवात्र,

तद् व्रज-स्त्रिय आकर्ण्य वेणु-गीतं स्मरोदयम् \।

काश्चित् परोक्षं कृष्णस्य स्व-सखीभ्योऽन्ववर्णयन् \।\। \[भा।पु।
१०.२१.३\]

इत्य् उक्तम् \।\।३\।\। \[मु।फ। १२.१४\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं शरदं वर्णयित्वा
वर्षावत् तत्र श्री-भगवत्-क्रीडा-विशेषम् आह---इत्थम् इत्य्-आदिना
यावत्-समाप्ति \। तत्र तद्-उपकरणत्वेनादौ
मनोहर-जल-वायु-समाश्रयत्वेन, स्वतश् च मनोहरतया वनम्
अनुवदति सार्धेन \। तत्र जलस्य मनोहरत्वं स्वच्छत्वेन स्पष्टम्
एव \। निर्मलत्वेनैव सहज-गुणाभिव्यक्तेः \। वायोश् च---**पद्मानां
आकरः** प्रस्फुटत्-पद्म-मयः सरोवरादिः, तेन **सुगन्धिना** इति
शैत्येन सौरभ्येण च \। **वातम्** इति च मान्द्येन वनस्य च
\।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं शरदं वर्णयित्वा
वर्षावत् तत्र श्री-भगवत्-क्रीडा-विशेषम् आह---इत्थम् इत्य्-आदिना
यावत्-समाप्ति \। तत्र तद्-उपकरणत्वेनादौ
मनोहर-जल-वायु-समाश्रयत्वेन, स्वतश् च मनोहरतया वनम्
अनुवदति सार्धेन \। तत्र **इत्थम्** इति यथाहं वर्णितवान् प्रायस्
तथा वर्णन-प्रकारेणेत्य् अर्थः \। **स-गो-गोपालको** मधुपतिर् इत्य्
अन्वयः \। यद् वा, हृत्-प्राप्त-वर्णनीय-रूप-लीलादिना
भाव-विशेषाविर्भावतो विशेष्यस्यानुच्चारणाद् उच्चारणाशक्तेर् वा श्री-कृष्ण
इति वाक्य-शेषो ज्ञेयः \। एवम् अग्रे बर्हापीडम् \[भा।पु। १०.२१.५\] इत्य्
आदाव् अपि \। **अच्युत** इति पाठः चित्सुखस्य सम्मतः \। अत्र तु वनम्
इति शेषः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रवेशे सर्वापि वन-शोभा
समाधिकैव दर्शिता---**इत्थम्** इत्य्-आदि \।\।१.२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**विश्वनाथ-चक्रवर्ती (सारार्थ-दर्शिणी) :**

एकविंशे वेणु-गीत-स्मरार्ता गोपिका मुहुः \।

वेणु-वृन्दावन-मृगी-देव्य्-आदीनां यशो जगुः \।\।

यद् यद् वनं गतः कृष्णश् चरितं मधुरं व्याधात् \।

प्रेम-नेत्रेक्षितं गोप्यो गोष्ठस्थास् तद् अवर्णयन् \।\।

शरदं वर्णयित्वा तादात्मिकीं वेणु-गान-लीलां वर्णयिष्यंस्
तन्-मधुरिम-मण्डिते वृन्दावने प्रथमं कृष्णस्य प्रवेशम् आह---इत्थम्
इति \। **पद्माकर-सुगन्धिना** इति पद्माकर-सम्बन्धात् सौगन्ध्यं
शैत्यं च ज्ञेयम् \। वायुभिर् इत्य् अनुक्तेर् **वायुना** इत्य् एक-वचनेन
**वातस्य** मान्द्यं च **गो-गोपालक-सहितः** \। अत्र मधु-पतिर् इति
विशेष्य-पदेनोत्तर-श्लोक-स्थेनान्वयः \।\।१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**

एकविंशे वेणु-नाद-मत्ता गोप्यः स्मरार्दिताः \।

वृन्दाटव्यां जगुः कीर्तिं मृग्य्-आदीनां मुहुर् मुहुः \।\।

शरदं निर्वर्ण्य तत्रत्यां वेणु-नाद-लीलां वर्णयिष्यंस्
तद्-विभूषितायां वृन्दाटव्यां हरेः प्रवेशस् तावद् आह---इत्थम् इति \।
**पद्मा-**इति **सौगन्ध्य**-शैत्ये **वायुना** इत्य् एक-वचनात् मान्द्यं
च **वातम्** अनुगतं वनं वनं **न्यविशन्** मधुपतिर् इत्य्
उत्तर-पद्यस्थेन अनुषङ्गः \।\।१\।\।

**\॥।**

**\।\। १०.२१.२ \।\।**

कुसुमित-वन-राजि-शुष्मि-भृङ्ग-

द्विज-कुल-घुष्ट-सरः-सरिन्-महीध्रम् \।

मधुपतिर् अवगाह्य चारयन् गाः

सह-पशुपाल-बलश् चुकूज वेणुम् \।\।

**श्रीधर-स्वामी (भावार्थ-दीपिका) :** ततश् च
**कुसुमित-वन-राजिषु** **शुष्मिणो** मत्ता **भृङ्गा** **द्विजाः** खगाश्
च, तेषां **कुलानि,** तैर् **घुष्टाः** **सरांसि सरितो महीध्राश्** च
यस्मिन्, तद् वनं कृष्णोऽ**वगाह्य** प्रविश्य **वेणुम्** अवादयत्
\।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : घुष्टा** घोषिणः \।
**सरांसि** कासाराः \। **सरितः** स्यन्दमाना यमुनाद्याः \। **महीध्रा**
गोवर्धनाद्याः \। **वेणु**-कूजनस्य कामोद्दीपकत्वेन
गोप्य्-आकर्षणार्थत्वम् अत्र ज्ञेयम् \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कुसुमित-** इति \। इदं च
सर्वं कामोद्दीपनत्वेनोक्तम् \। **वनं** न्यविशद् इति प्रविशन्न् आसीद् इति
पूर्ववद् एव नित्यम् ईदृशी क्रीडा ज्ञेया \। एवं **चुकूज** इति
अन्ववर्णयन्न् \[भा।पु। १०.२१.३\] इत्य्-आदिकम् अग्रेऽप्य् ऊह्यम् \।
**स-गो-गोपालको मधुपतिर्** इत्य् अन्वयः \। यद् वा,
हृत्-प्राप्त-वर्णनीय-रूप-लीलादिना भाव-विशेषाविर्भावतो
विशेषस्योच्चारणाशक्तेर् वा श्री-कृष्ण इति वाक्य-शेषो ज्ञेयः \। एवम् अग्रे
बर्हापीडम् \[भा।पु। १०.२१.५\] इत्य्-आदाव् अपि \। \"अच्युत\" इति पाठः
श्री-चित्-सुखस्यैव सम्मतः \। मधवो यादवास् तेषां पतिर् ईश्वर इति
गो-चारणाद्य्-असम्भवेऽपि गो-चारणादिना
भक्त-वैराग्य-लक्षणादि-रस-विशेषम् अभिप्रैति \। मधु
मादक-रस-विशेषः, तस्य स्वामीति \। श्लेषेण तदानीं समदत्वं
मादकत्वं च सूचितं \। **अवगाह्य** अन्तः प्रविश्येति वनस्य सर्वतः
प्रवेशेन तत्त्व-ज्ञानं ध्वनितम् \। **पशुपालैर् बलेन** च **सहित**
इति तेऽपि सर्वे **वेणुं वादयामासुर्** इत्य् अर्थः \। यद् वा,
सह-पशुपाल-**बलो गाश् चारयन्न्** इत्य् अन्वयः \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यादवत्वाद् गोपाश् च
**मधवः**, तेषां **पतिर्** इति क्रीडायां सामग्र्यं विवक्षितं \।
श्लेषेण मधोर् ऋतु-राजस्यापि पतिर् इति \। तत्-प्रवेशे सर्वापि वन-शोभा
समधिकैव दर्शिता \। **अवगाह्य** अन्तः प्रविश्येति वनस्य सर्वतः
प्रवेशेन तत्त्व-ज्ञानं ध्वनितम् \। **सह-पशुपाल-बल** इत्य् अस्य
**गाश् चारयन्न्** इत्य् अनेनैवान्वयो योग्यः, न तु **चुकूज वेणुम्** इत्य्
अनेन च, तद् व्रज-स्त्रिय आश्रुत्य \[भा।पु। १०.२१.३\] इत्य् उत्तर-वाक्ये
पूर्वत्रैव सामञ्जस्य-प्रतिपत्तेः चुकूजेत्य् अन्तर्भूत-ण्य्-अर्थः
\।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कुसुमित-वन-राजिषु
शुष्मिणो** मत्ता **भृङ्गा** **द्विजाश्** च, तेषां **कुलैर् घुष्टानि
सरांसि सरितो महीध्राश्** च यस्मिन्, तद् वनं मधुपतिः कृष्णः
अवगाह्येति यस्यावगाहनेन वनं शोभते, तस्य मधोर् वसन्तस्यापि
पतिर् इत्य् अतिशोभा श्लेषेण ध्वनिता \। **चुकूज** कूजयामास
**सह-पशुपाल-बल** इति वनावगाहने गो-चारणे च साहित्यं, न तु
वेणु-कूजने उत्तर-श्लोके कृष्णस्य वेणु-गीतम् इत्य् उक्तेः \।\।२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : कुसुमितासु वन-राजिषु
शुष्मिणो** मत्ता **भृङ्गा द्विजाश्** च, तेषां **कुलैर् घुष्टानि सरांसि
सरितो महीध्रो** गिरयश् च, यश् च तद्-वनं **मधुपतिं** गोपानां
अपि यादवत्वेन माधवत्वात् तेषां स्वामी नन्द-सूनुर् **अवगाह्य**
प्रविश्य **वेणुं चुकूज** वादयामास \। श्लेषेण **मधोर्** वसन्तस्यापि
**पतिर्** इति तत्-प्रवेशेन वन-शोभायाः कार्त्स्न्यं सह पशुपालेति
वन-प्रवेशे गो-चारणे च तैः साहित्यं, न तु वेणु-वादने उत्तरत्र
कृष्णस्य वेणु-गीतम् इत्य् उक्तेः \।\।२\।\।

**\॥।**

**\।\। १०.२१.३ \।\।**

तद् व्रज-स्त्रिय आकर्ण्य वेणु-गीतं स्मरोदयम् \।

काश्चित् परोक्षं कृष्णस्य स्व-सखीभ्योऽन्ववर्णयन् \।\।

**श्रीधर-स्वामी (भावार्थ-दीपिका) : तत्** कृष्ण-**वेणु-गीतं**
**स्मरस्योदयो** यस्मात्, तद् आश्रुत्य \[**आकर्ण्य**\] श्रुत्वा **परोक्षं**
यथा भवति तथा, व्रजे स्थितत्वात् \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स्मरस्य** कामस्य, कामः
पञ्च-शरः स्मरः इत्य् अमरः \। यद् वा, कासाञ्चिद् अदृष्ट-श्रियाम्
\।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तत्** तत्र कृष्णस्य
वेणु-गीतम्, **अनु** गीतानन्तरं निरन्तरं वा **अवर्णयन्** \। तत्र
हेतुः---तादृश-जलादि-दर्शनात् तस्यैव स्मरेण कामेन गोपी-स्मरणेन वा
**उदयो** यस्यः \। यद् वा, स्मरस्य उदयो यस्मात्, तत् \। यद्यपि सदा
तस्य तादृश एव स्वभावः, तथापि तदानीं भाव-विशेषोत्पत्त्या वा,
यतः **स्मरोदयम्** \। अन्यत् समानम् \।

**व्रजस्य** व्रजे वा वर्तमाना याः **स्त्रियस्** ता **आश्रुत्य**
दूरतो\ऽपि सम्यक् श्रुत्वा कृष्णेच्छा-विशेषेण तासां भाव-बलेनैव वा
निवेशितत्वात् \। **आ** ईषत् श्रुत्वेति वा \। **वेणुना गीतं** वेणोर् वा
गीतं श्री-कृष्णाधर-स्पर्श-मात्रेण स्वत एव तत्-कूजनस्यैव
भङ्गी-विशेषेण गीतत्वेनैव परिस्फूर्तेः, कूजनेन गीतम् एवाभिप्रेतम्
\। **काश्चिद्** भाव-विशेष-युक्ताः श्री-राधा-देव्य्-आद्या इति \। सर्वासाम्
एव व्रज-स्त्रीणां तच्-छ्रवणे\ऽपि मान्यानां वात्सल्य-प्रसरस्यैवोदयः,
न तु स्मरस्येरिताः परिहृताः \। **परोक्षं** तासाम् एवासाक्षात् निभृतम्
इत्य् अर्थः, अतः **स्वीयाभ्यः सखीभ्यः** श्री-ललितादिभ्य एव, ताः
प्रीत्य्-अर्थः \। यद् वा, तादर्थ्ये चतुर्थी, तासां सुखार्थम् इत्य् अर्थः,
तासां सुखेनैवात्म-सुख-विशेषात् \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तत्** तत्र तद् एव वा कृष्णस्य
**वेणु-गीतम्** **अनु** गीतानन्तरं निरन्तरं वा **अवर्णयन्** \। तत्र
हेतुः---**स्मरस्य उदयः** प्राकट्यं यत्र तादृशं यथा स्यात् तथा
**आश्रुत्य** \। यद्य् अपि सदा तस्य वेणु-वादन-विनोदो वर्तत एव,
तथापि तदानीं वयोऽतिशयेन शरल्-लक्ष्मी-विलासावलोकनेन च
दीप्त-भावस्य ताः समाक्रष्टुं वेणु-विद्याम् अभ्यसतस् तया तासां
तादृशत्वं जातम् \। अत एव तदानीम् एव ताभिस् तद्-अनुवर्णनं च
आश्रुत्य दूरतो\ऽपि सम्यक् श्रुत्वा, कलत्वे\ऽपि सर्व-व्यापि-स्वभावत्वात्
**ईषद्** अपि श्रुत्वेति वा **काश्चिद्** भाव-विशेष-युक्ताः
श्री-राधा-देव्य्-आद्याः इति सर्वासाम् एव व्रज-स्त्रीणां तच्-छ्रवणे\ऽपि
सर्व-भूत-मनोहरम् \[भा।पु। १०.२१.६\] इति वक्ष्यमाणान् मात्रादीनां
वात्सल्यादेर् एवोदयो न तु स्मरस्येति ताः परिहृताः \। अतः **स्वीयाभ्यः
सखीभ्यः** श्री-ललितादिभ्यः निज-मनो-बाष्पोदिग्रणाय ता अपि
श्रावयितुम् इत्य् अर्थः \। **स्व**-शब्देन सख्याः सख्यो\ऽपि व्यावर्त्यन्ते
इति तासां परम-शालीनत्वं दर्शितं \। किं बहुना, तत्रापि **परोक्षम्**
अर्थान्तराच् छृण्वन् सावहितं यथा स्यात्, तथेत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : काश्चित्** प्रेयसी-रूपाः, ता एव इत्य्
अर्थः \। सर्वास् तास्व् एव सर्व-भेदाः \।\।३.६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत्** कृष्णस्य **वेणु-गीतं
आश्रुत्य परोक्षं** यथा स्यात् तथेति, तासां व्रजे स्थितत्वात् \।\।३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** काश्चिद् व्रज-स्त्रियः
श्रीमत्य्-आद्याः प्रेयस्यः कृष्णस्य **तद् वेणु-गीतम् आश्रुत्य**
**स्व-सखीभ्योऽन्ववर्णयन्** सरस्यादयः प्राकट्यं यत्र तद् यथा
स्यात्, तथेति तद् अन्या व्यवर्त्यन्ते **परोक्षम्** इति तासां व्रजे
स्थितत्वात् \।\।३\।\।

**\॥।**

**\।\। १०.२१.४ \।\।**

तद् वर्णयितुम् आरब्धाः स्मरन्त्यः कृष्ण-चेष्टितम् \।

नाशकन् स्मर-वेगेन विक्षिप्त-मनसो नृप \।\।

**श्रीधर-स्वामी (भावार्थ-दीपिका) : विक्षिप्त-मनसो** व्याकुल-चित्ताः
\।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आरप्स्यत इत्य् **आरब्धाः**
अकर्मकत्वात् क्तः कृतारम्भाः \। **तद्** वेणु-गीतम् \।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आरब्धा** आरब्धवत्यः,
इत्य् अवश्यम् आरब्ध-परिसमाप्तिर् अपेक्ष्यत इति भावः \। तथापि **न
शेकुः** \। तत्र हेतुः---**स्मरस्य** श्री-कृष्ण-स्मृति-विशेषस्य
तद्-विषयक-कामस्य सर्व-चित्ताकर्षकस्य चेष्टितं
तद्-वेणु-वादनात्मकम् अग्रे वर्णनीयं वा स्मरन्त्यो अनुसन्धानाः \। यद्
वा, काश्चिद् अन्ववर्णयन् काश्चिद् वर्णयितुम् आरब्धा अपि न शेकुः \। हे
**नृप** ! इति तत्-कथनेन स्वयम् एव भाव-विशेष-प्राप्त्या कातर्येण
\। किं वा, तस्यैव भाव-विशेषोदयम् आलक्ष्य तत्-संवरणार्थं
सम्बोधनम् \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्मरोदयस्य क्रमम्
एवाह---तद् इति \। **तत्** तादृशं परोक्षं यथा स्यात्, तथा
**वर्णयितुम् आरब्धाः** आरब्धवत्योऽपि **नाशकन्** तथा वर्णयितुं
नापारयन्न् इत्य् अर्थः\। तत्र हेतुः---**स्मर-**इति \। कुतः ?
**कृष्णस्य** सर्व-चित्ताकर्षकस्य **चेष्टितं** तद्-वेणु-वादन-मयं
**स्मरन्त्यः** अनुसन्दधानाः \। हे **नृपेति** तत्-कथनेन स्वयम् एव
भाव-विशेष-प्राप्त्या कातर्येण सम्बोधनम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तद्** वेणु-गीतं
**वर्णयितुम् आरब्धा** आरब्धवत्योऽपि वर्णयितुं **नाशकन्** \। तत्र
हेतुः---**स्मर-वेगेन** इत्य्-आदि \।\।४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : तद्**-वेणु-गीतं
**वर्णयितुम् आरब्धा** अपि वर्णयितुं **नाशकन्** नापारयन् \। कुतः ?
**स्मर-वेगेन** **विक्षिप्त-मनसो** व्याकुल-हृदयाः \।\।४\।\।

**\॥।**

**\।\। १०.२१.५ \।\।**

बर्हापीडं नट-वर[^४०]-वपुः कर्णयोः कर्णिकारं

[^४०]: नट-नर- इति नर-वर इति वा केचित् \।


बिभ्रद् वासः कनक-कपिशं वैजयन्तीं च मालाम् \।

रन्ध्रान् वेणोर् अधर-सुधया पूरयन् गोप-वृन्दैर्

वृन्दारण्यं स्व-पद-रमणं प्राविशद् गीत-कीर्तिः \।\।[^४१]

**श्रीधर-स्वामी (भावार्थ-दीपिका) :** यादृशं कृष्ण-स्मरणं तासां
मनसः क्षोभकं जातं, तद् आह---बर्हापीडम् इति \। **नटवद् वरं
वपुर् बिभ्रद्** **वृन्दावनं प्राविशत्** \। कथं-भूतं वनम्?
**स्व-पदैर्** अङ्कितै **रमणं** रति-जनकम् \। **गोप-वृन्दैर्
गीत-कीर्तिः** \। तथा **बर्ह**-मयम् **आपीडं** शिरो-भूषणं बिभ्रत्
\। बर्हम् आपीडो यस्मिन्न् इति वपुषो विशेषणं वा \। वेणु-वादनम्
उत्प्रेक्षते---**रन्ध्रान् वेणोर्** इति \। अतो नूनम् **अधर-सुधयैव
पूर्णाद्** वेणोर् उच्चलन्ती **गीतवत्** प्रसर्पितुम् अर्हतीति भावः
\।\।५\।\।

[^४१]: बर्हा-पिच्छो वन-चर-वपुः कर्णयोः कर्णिकारः,

    सव्ये बाहौ निहित-वदनः सञ्जम् अन्यत्र हस्ते \।

    भ्रू-विन्यासाङ्गुलिभी रणयन् गापयन् गोप-वृन्दान्,

    भूत-ग्रामं तर्हि रमयन् ब्रह्म गन्धर्वम् एव \।\।

    अयं श्लोकोऽधिकः वीर-राघव-संस्करणे।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *यादृशं* यत्-प्रकारकम्
\। *तासां* गोपीनां \। *क्षोभकं* सञ्चालकम् \। *तत्* स्मरणं \। वरं
शोभनम् \। आपीडं मुकुटे रुजि इति शाश्वतः \। सम्भवत्वाद्
वपुर्-विशेषणम् अपि बर्हेत्य्-आदि \। **कर्णिकारं** हयमार-पुष्पं
तद्-आकारं चतुर्-दलं भूषणं वा, कर्णिकारः पुमान् आरग्वधद्रौ च
द्रुमोत्पले इति मेदिनी \।

> कर्णिकारो हयाराति-पुष्पे कर्ण-विभूषणे \।
>
> चण्डात-पुष्प-सदृशे हैरण्ये च द्रुमोत्पले \।
>
> पारिव्याधतरौ बाणे मोह-कारे कलादके \।\। इति धरणिः \।

**वैजयन्तीम्** इति \।

> वैदूर्य-मुक्ता-फल-नील-वज्रैः समाणिकैः सङ्ग्रथिता हि माला \।
>
> वायोर् अपां भूमिर् अवतेजसां हि तत्त्वैः प्रदिष्टा खलु वैजयन्ती
> \।\।
>
> केचित् श्वेतैः पीतैस् तथारक्तैर् हरितैर् नील-वर्णकैः \।
>
> पुष्पैर् एभिः सुगन्धैश् च वैजयन्त्य् अस्ति मालिका \।\। इति
> भक्ति-सुधार्णवे \।\।

क्वचित् तु---वैजयन्ती भवेन् मालाष्टधा मौक्तिक-निर्मिता इति \।

> जीमूत-करि-मत्स्याहि-वेणु-शङ्ख-वराहकाः \।
>
> शुक्तयश् चैव विज्ञेया अष्टौ मौक्तिक-योनयः \।\। इति मल्लीनाथः \।

*उत्प्रेक्षते* तद्-अलङ्कारेण वदति \। अन्य-निमित्तिके वस्तुन्य्
अन्य-निमित्तिकत्वारोप उत्प्रेक्षालङ्कारः \। *इति भाव* इति \।
अधर-निमित्तक-सुधायां वेणु-निमित्तिक-गीतत्वारोपोऽत्रोत्प्रेक्ष्यते इति
तात्पर्यं \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** बर्हापीडम् इत्य्-आदि \।
नटवत् नरवद् द्विभुजं **वपुर्** यस्य \। यद् वा, नटनम् आनन्दोल्लासो
विकारस् तं रातीति **नट-वरं** यद् दृष्ट्वा प्राणि-मात्रं एव नृत्यति \।
विशेषतो **बर्हिणो** मेघ-भ्रमान् निज-**बर्ह**-स्वीकाराद् वा \।
\"नट-वर\" इति पाठं नटेभ्योऽपि वरम् \। यद् वा, नटवद् वरवत्,
वरो विवाहः प्रवृत्तः \। **कर्णयोः कर्णिकारम्** इत्य् कम् एव कर्णिकारं
कदाचिद् दक्षिणे, कदाचिद् वामे कर्णे करोतीति विलास-विशेष इति केचित् \।
**वृन्दारण्यं प्राविशत्** \। कीदृशं ? **स्व-पद-रमणं** स्व-पदानां
स्व-स्थलानां वैकुण्ठादीनां अपि रमणं रति-प्रदम् \। **रन्ध्रान्** इति
पुंस्त्वम् अर्मस् \। **अधर-सुधयैव** पूरयन्, न तु मुख-मारुतेन \।
यद्यप्य् एकम् एव वेणु-रन्ध्रम् अधर-सुधया पूर्येत, तथाप्य्
अतिशयामृत-पूरणेन सर्वाण्य् एव रन्ध्राण्य् उच्छालिततया पूर्यन्त इति
भावः \।\।५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं
भाव-विशेषाविर्भावेन श्री-व्यास-नन्दिनीः श्री-नन्द-नन्दनाय
तदानीन्तन-वेषादिकं स्मरन् तासां तद्-वर्णनान्तरम् एव स्वयं तद्
वर्णयति---बर्ह**-**इति \। तद्-अभिप्रायो यादृग् इत्य्-आदिना तैर् व्याञ्जित
एव \। अथवा तच्-चेष्टित-स्मरणेन हृदाक्रान्त-तद्-वन्य-वेष-विशेषतो
विक्षिप्त-मनस्त्वाच् च न शेकुर् इत्य् अभिप्रायेण हेत्व्-अन्तरम् अपि वदन्
तद्-रूपम् एव वर्णयति \। यद् वा, पश्चात् कथञ्चित् प्रयत्नेन तास् तद्
अनुवर्णयन्ते वेत्य् आह---बर्ह-इति \। इति \[भा।पु। १०.२१.६\] इति
निरन्तर-श्लोके तथैव श्री-बादरायणिना वेणु-रव-उक्तेः \। नटश् चासौ
नरश् चेति तद्-विचित्र-वेषं वपुः, देवानां सदैव विचित्र-वेषत्वेन
नराणां च मध्ये नटस्य कला-विशेषं एव
नृत्यार्थ-विचित्र-वेष-ग्रहणापेक्षया नर-शब्द-प्रयोगः \। तद् एव
दर्शयति---**बर्हा-पीडम्** इत्य्-आदिभिः \।

यद् वा, नटन्ति हर्ष-भरेण नृत्यन्तीति **नटा नरा** जीवाः सर्वे
यस्मात्, तद् **वपुर् बिभ्रत्** प्रकटयन् \। यद् वा, तद् वपूर् यस्य सः
\। \"नट-वर-\" इति पाठो\ऽपि क्वचिद् दृश्यते \। **कर्णिकारम्** इत्य्
एकत्वे\ऽपि कर्णयोर् द्वित्वाद् द्वित्वम् एव ज्ञेयम् \। तथा वाससश् च,
कर्णिकारं पीत-वर्णम् उत्पलाकारं पुष्पम्, तस्य धारणम् \। शरदि
वसन्ते च विशेषतः सम्पत्तेः शोभा-विशेषापत्तेश् च \। **वैजयन्ती**
नाम पञ्च-वर्ण-पुष्पैर् ग्रथिता **माला** ताम्, **वेणो रन्ध्राणि
अधर-सुधया पूरयन्न्** इति भाव-विशेषेण वेणु-वादनम्, तथा तस्या
इव तस्य परम-मोहनत्वं च सूचितम् \।

**वृन्दाया अरण्यम्** इति तद्-अधिष्ठात्र्या तया
श्री-भगवत्-क्रीडा-विशेषोत्सुकताम् अभिप्रेत्य विशेषतः संस्कृतम् इत्य्
अर्थः \। अतः **स्वैर्** असाधारणैः **पदैः** सर्वत्राङ्कितै
**रमणं** तस्याः सर्वेषां वा सुख-करम् \। यद् वा, स्व-पादयो रमणं
रम्य-कोमल-धूली पुण्य-पराग-पत्रादिमयतेन रति-जनकम् \।

**गोप-वृन्दैर् गीता कीर्तिर्** विचित्र-सौन्दर्य-वैदग्ध्यादि-रूपा यस्य
\। यद् वा, तस्य भाव-विशेषम् आलक्ष्य गीता कीर्तिर् गोपीनां यस्मिन्, तासाम्
साक्षाद् अनुक्तिर् लज्जया मौक्तिक-हार-स्वर्णाङ्गदाद्य्-अलङ्कारावर्णनं
स्वत एव तस्य नित्य-सिद्धत्वात् \। किं वा, शरत्-प्रथम-दिने
वन-विहार-विशेषार्थं केवल-वन्य-वेषेण तथैव वने प्रवेशात्,
पूर्वम् उक्तस्याग्रे\ऽपि वक्ष्यमाणस्य श्री-बलदेव-साहित्यस्यात्रानुक्तिर्
भाव-विशेषेण गुरुं दृष्ट्वा लज्जाद्य्-उत्पत्तेः \। किं वा, वर्ण्यस्य
श्री-कृष्ण-चेष्टितस्यैव परम-मोहनत्वेन तद्-वर्णने चात्र
तद्-अपेक्षाधिक्याभावात् \। किं वा, गोप-वृन्दैर् इति सो\ऽपि गृहीत एव,
तत्र तस्य गौणत्वेन न स्पष्टो निर्देशः \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत् तद् भाव-विशेषात् तद् एव
विवृणोति---बर्ह**-**इति युग्मकेन \। **नटवर-वपुर्** इति बहुव्रीहिर्
अभेदे\ऽपि भेदोपचारात्,

> यन्-मर्त्य-लीलौपयिकं स्व-योग-
>
> माया-बलं दर्शयता गृहीतं \।
>
> विस्मापनं स्वस्य च सौभगर्द्धेः
>
> परम्पदं भूषण-भूषणाङ्गम् \।\। \[भा।पु। ३.२.१२\]

इव तस्यापि विस्मापकता-निर्णयेन स्वभावत एव तावत् तन्
नट-वर-वपुः सर्व-तदीय-रूप-वृन्द-वरिष्ठं, तत्रापि तदानीं
नट-वेषम् इत्य् अर्थः \। यद् वा, तादृश-वपुर् **बिभ्रत्** शश्वच्
छोभाविर्भावनेन पुष्णन् \। \"नरवर-\" इति पाठो\ऽपि क्वचित् दृश्यते
\। **कर्णिकारं** पीत-वर्णम् उत्पलाकारं पुष्पम् \।
**वैजयन्ती**-नाम-पञ्च-वर्ण-पुष्पैर् ग्रथिता माला \।

तां **वेणो रन्ध्राणि अधर-सुधया पूरयन्न्** इति तस्या इव
तन्-नादस्यापि परम-मोहनत्वं सूचितं \। **वृन्दाया अरण्यम्** इति
तद्-अधिष्ठात्र्या तया श्री-भगवतः क्रीडा-विशेषोत्सुकताम् अभिप्रेत्य
विशेषतः संस्कृतम् इत्य् अर्थः \। अत **स्वैः** असाधारणैः **पदैः**
सर्वत्राङ्गितै **रमणं,** तस्याः सर्वेषां च सुख-करम् \। यद् वा,
स्व-पादयो रमणं स्वतः प्रियत्वेन
रम्य-कोमल-धूली-पुष्प-पराग-पत्रादिमयत्वेन च रति-जनकं
व्रजस्यापि वृन्दावनान्तर्-वर्तित्वेन तद् बहिर् एव वनत्व-व्यत्यपेक्षया
विशेषतस् तत्-पादोपादानं \।

**गोप-वृन्दैर् गीता कीर्तिः**
विचित्र-सौन्दर्य-वैदग्ध्यादि-प्रसंसा-रूपा यस्य \। यद् वा, तस्य
भाव-विशेषम् आलक्ष्य गीता कीर्तिः गोपीनां यस्मिन् तासां साक्षाद् अनुक्तिर्
लज्जया मौक्तिक-हार-स्वर्णाङ्गद्य्-अलङ्कारस्यावर्णनं स्वत एव तस्य
नित्य-सिद्धत्वात् \। यद् वा, वन्य-वेषस्यैव मोहनत्वात् \। किं वा,
शरत्-प्रथम-दिने वन्य-विहार-वेषार्थं वन-प्रान्तम् आगत्य कृतेन
केवल-वन्य-वेषेणैव वने प्रवेशात् \। अत्र गोप-वृन्दैर् अपि
बलदेवो\ऽपि गृहीतः, तस्य युगलत्वेनानुक्तिः \। श्री-गोपीनां
श्री-कृष्णैक-निष्ठत्वं तत्-परिकरतयैव तु तत्-साहित्येन वर्णनम्
इति व्यञ्जयति \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ शरद्-आगमे
वृन्दावन-भुवं वर्णयन्न् आह---बभौ भूः पक्वः \[भा।पु। १०.२०.४८\]
इत्य्-आदि \। हरेः कला पत्नी-रूपा, धरण्या च दूर्वा-दल-श्यामलाङ्ग्येत्य्
अभियुक्ताः \। श्री-भू-लीला इत्य्-आदि वा आगमान्तरम् \। सा तु
भुवोऽधिष्ठात्री \। तत्-सम्बन्धा भूर् अपि तथा \। आभ्यां
श्री-कृष्ण-रामाभ्यां हेतु-भूताभ्यां बभौ \। पक्व-शस्याढ्येति
जात्य्-उक्तिः \। नितराम् अतिशयेन \। एवं शरद्-वर्णनम् उपक्रम्य
तत्रैव शरदि पूर्ण-विहारम् आह---**बर्हापीडम्** इत्य्-आदि \।

**नटवद्** अवरवद-वपुर् यस्य, **वरो** विवाह-प्रवृत्तः,
नटेभ्योऽपि वरम् इति वा, नट-वरवद् इति वा \। \"नट-नर\" इति पाठे
नटवत् नरवत्, द्वि-भुजत्वे तात्पर्यम् \। यद् वा, नटनम्
आनन्दोल्लास-विकारः, तद् राति ददातीति नट-नरं वपुर् यस्य \। यद्
दृष्ट्वा सर्वेषाम् एव नटनं जायत इति भावः \।

**कर्णयोः कर्णिकारं** सप्तम्या अलुक् \। यद् वा, कर्णयोः कर्णिकारं
**बिभ्रत्** \। बिभ्रद् इत्य् उभयत्र योज्यम् \। लीला-वशाद् एकम् एव
कर्णिकारं कदाचिद् वामे कर्णे, कदाचिद् दक्षिणे च बिभ्रद् इति भावः \।
जाताव् एक-वचनं वा \। **वैजयन्ती** नाना-पुष्प-पत्र-रचन-मयी
**माला** \।

**वृन्दारण्यं** कीदृशम् ? **स्व-पदैः** स्व-पद-चिह्नै **रमणीयम्**
\। यद् वा, स्व-पदं स्व-योगाधिष्ठानं परम-वैकुण्ठं, तेन
रमणीयं, स्वतोऽपि भौम-वैकुण्ठत्वाद् **रमणम्** \।
भगवत्-प्रादुर्भावे प्रादुर्भूताद् उक्त-प्रकार-वैभवाद् अस्या
भौम-वैकुण्ठत्वेन च रमद꣡न् \। वैकुण्ठस्य च त्रैविध्यं प्राग्
उक्तम्, तद्-युक्तिश् च \।

अथवा स्व-पदाद् अपि वैकुण्ठाद् अपि रमणीयम् \। किं कुर्वन् ?
**अधर-सुधया वेणो रन्ध्रान् पूरयन्** \। पुंस् त्वम् आर्षम् \। जद्यपि
अधर-सुधया वेणोर् एकम् एव रन्ध्रं पूर्यते, तथाप्य् अतिशयतया एकं
रन्ध्रं प्रविश्य उच्छलद्-रूपतया सर्वाण्य् एव रन्ध्राणि पूरितानीति
भावः \। वस्तुतस् तु अधर-बिम्बस्य शोणं महर् एकम् एव रन्ध्रं
प्रविवेश, तत्रैव बहुली-भूय रन्ध्रान्तर-विवरेभ्य उद्गच्छन्तीत्य्
अत्रैवामृतत्व-रूपेण ध्वनेश् च स्वर-गत-माधुर्य-धुर्यतया
श्रवणयोर् अमृतत्वाद् आनन्द-प्रदत्वं व्यङ्ग्यम् \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी):** तदैव तासां
मनो-विक्षेपक-स्मर-वेग-जनकं कृष्ण-चेष्टितं किम् इत्य् अपेक्षायां
श्री-शुक एव सर्वज्ञत्वाद् वर्णयति---बर्हम् आपीडः शिरो-भूषणं यत्र
तथा-भूतम् \। **नट-वर-वपुर् बिभ्रत् कर्णिकारम्** एकम् एव
**कर्णयोः** कदाचित् वामे कदाचिद् दक्षिण इति स्वस्य यौव-मत्तताम्
अभिव्यञ्जितुं बिभ्रत् \। इति तु कृष्ण-चेष्टितं तासाम् अतिशयेन
स्मर-वेग-जनकं भवति \। **वैजयन्तीं**
पञ्च-वर्ण-पुष्प-ग्रथिताम् \।

वेणु-वादनम् उत्प्रेक्षते---**रन्ध्रान्** इति \। तेन स्व-वेणुं
**स्वाधर-सुधयैव** निश्छिद्रीकरोमीति कृष्णस्येच्छा \। अधर-सुधा
तु वेणुं निष्प्राणम् अपि संस्पर्शेन चेतयित्वा स-प्राणीकृत्य, तेन
त्रि-जगद् अप्य् उन्माद्य, पश्चात् तं कठोरम् अचेतन-स्वभावम्
अनधिकारिणं ज्ञात्वा तदीय-छिद्रेभ्यो निःसृत्य व्रज-बालानां
कर्ण-द्वारेण तन्-मनः प्रविश्य स्वं सफलीकृत्य तत्रैव
स्व-सर्व-विक्रमान् दर्शयामासेति द्योतितम् \। **स्व-पदयो**
रास-लास्य-कुर्दनादिभी **रमणं** यत्र तद् इति व्रजाद् वैशिष्ट्यं
**प्राविशद्** इत्य् उक्त-पोष-न्यायेनैव न पुनर्-उक्तिः \।\।५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु, किं तत्
कृष्ण-चेष्टितं येन तासां मनो-विक्षेपकः स्मर-वेगः ? इत्य् अपेक्षायाम्
आह---बर्ह**-**इति \। कृष्णो **गोप-वृन्दैः** सह **वृन्दारण्यं
प्राविशद्** इत्य् अन्वयः \। कीदृशः ? **बर्हम् आपीडः** शिरशि भूषणं
यत्र तादृशं **नट-वर-वपुर्** **बिभ्रत्** **कर्णिकारम्** एकम् एव
**कर्णयोः** कदाचिद् वामे कदाचिद् दक्षिणे च बिभ्रद् इति तारुण्य-मत्तता
सूच्यते \। **कनक-कपिशं** स्वर्ण-गौर-वाससी \। **वैजयन्तीं**
पञ्च-वर्णैः कुसुमैर् ग्रथितां **मालां** च बिभ्रत् \।
शश्वच्-छोभाविर्भावेन पुष्णन्न् इत्य् अर्थः \। **अधर-सुधया**
तार-मन्द्र-कल-ध्वनि-रूपया निःसरन्-मोहन-मन्त्राक्षरया
विविध-राग-ताल-गान-मूर्च्छनानिभूतया अधर-पुट-निर्गतया
स्वर-सम्पदा **वेणो रन्ध्रान् पूरयन्न्** इति सा तद्-अधर-सुधा वेणुम्
आपूर्य तद्-रन्ध्रीर् निर्गम्य व्रजाङ्गनानां करैस् तन्-मनांसि प्रविश्य
येष्व् एव स्व-विक्रमान् प्रदर्शयामास इति भावः \। **वृन्दारण्यं** कीदृक्
? **स्व-पदयो रमणं** मृदुल-धूली पुष्प-रागादिमयत्वेन
रासलास्यादिना वा रति-करम् इति व्रजाद् वैशिष्टयं सुरैर् गीत-कीर्तिः
प्राविशद् इति पुनर्-उक्तिर् उक्त-पोष-न्यायात् \।\।५\।\।

**\॥।**

**\।\। १०.२१.६ \।\।**

इति वेणु-रवं राजन् सर्व-भूत-मनोहरम् \।

श्रुत्वा व्रज-स्त्रियः सर्वा वर्णयन्त्योऽभिरेमिरे[^४२] \।\।

[^४२]: अभिरेभिरे


**श्रीधर-स्वामी (भावार्थ-दीपिका) : अभिरेभिरे** **वर्णयन्त्यः**
पदे पदे परमानन्द-मूर्तिं कृष्णं परिरब्धवत्यः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति बर्हापीडम् इत्य्-आदि
**वर्णयन्त्यः** \। **वेणु-रवं श्रुत्वा** **सर्व-भूतानां मनोहरं**
प्रियं श्री-कृष्णं **व्रज-स्त्रियोऽभिरेभिरे** इति सम्बन्धः \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : इति वेणु-रवम्** इति \।
एक एव वेणु-रवः श्रोतॄणाम् अधिकार-भेदेनानन्द-भेद-वर्धकः \। अत
एवाह---**सर्व-भूत-मनोहरम्** इति \। वक्ष्यमाणं
**वर्णयन्त्योऽभिरेभिरे** \। परस्परम् आलिङ्गितवत्यः \।
सर्व-भूत-मनोहरम् यथा स्यात् तथा वर्णयन्त इति वा \।
**व्रज-स्त्रिय** इति बहुत्वेनैव सर्व-लब्धेः पुनः सर्व-ग्रहणं
गण-सूचनार्थं \। गणश् च तासां बहुधा \। तथा हि वत्सला अनुरक्ताश्
चेति प्रथमं द्वेधा वत्सलाश् च पुनर् द्वेधा, श्री-यशोदा-सहचर्यः,
सखि-मातरश् च, अनुरक्ताश् च द्वेधा ऊढा अनूढाश् च \। ऊढाश् च
द्वेधा---बालाः सापत्याश् च द्वेधा पुर-वध्वः केवल-गोपाश् च \।
ऊढा-मात्राश् च द्वेधा---श्रुति-रूपाः केवलाश् च \। गोप्यः पुनर् इमाः
प्रौढा मध्या मुख्याश् चेति त्रिधा \। अनूढाश् च द्वेधा---सिद्धाः
साधकाश् च \। सिद्धाश् च द्वेधा---स्वभाव-सिद्धास्
तत्-काल-भगवत्-प्रसाद-सिद्धाश् च \। साधिकाश् च
त्रिधा---उत्तम-मध्यम-कनिष्ठ-भेदात् \। पुनर् एताः प्रधान-कल्पाः,
तत्-सहचरी-रूपाश् चेति द्वेधा \। पुनर् एता अवस्था-भेदाद् अष्टधा \।
पुनर् एता धीरादि-भेदात् त्रिधा \। इति बहव एव गणाः \।
बाहुल्य-भयान् नोदाह्रियन्ते उक्तान्य् उदाहरणानि \। अतः समान-वासनाः
समान-वासनाभिः सहान्योन्य-परिरम्भण-पूर्वकं **वर्णनम्
आरब्धवत्यः** इत्य् अर्थः \। किन्त्व् अनुरक्तानां सर्वासां मध्ये काश्चित्
परसरावलोकादि-मात्र-योग्याः, काश्चित् भोग्याश् च, सर्वं रास-विलासे
व्यक्तीभविष्यति \।\।६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : इति** ईदृशम् \। अनेन
प्रकारेण वा, सर्वा दूरे\ऽन्तिके वा स्थिताः \। यद् वा,
प्रौढ-बालादि-भेदेन वर्तमाणाः \। यद् वा, सर्व एव सङ्घशो
**वर्णयन्त्यः** सत्यः, **वेणु-रवम्** एव **अन्ववर्णयन्न्** इति पूर्वम्
अपि तस्यैव प्रस्तुतत्वत्, अतो यथासौ व्यक्तो नास्ति, तत्राप्य् ऊह्य एव
\। यच् चाग्रे रूप-वेषादि-वर्णनम्, तच् च तत्-साहचर्येण प्रसक्ताद् इति
ज्ञेयम् \। यद् वा, कृष्ण-चेष्टितम् इति पूर्वोक्तम् आकर्षणीयं---वर्णयन्त्यो
मिथो गोप्यः क्रीडाः \[भा।पु।१०.२१.२०\] इति सर्वान्तोक्तेः \।
**अभिरेभिरे** हृदाक्रान्तं श्री-कृष्णं भावनया \। किं वा,
भाव-विशेषोदय-स्वभावेन परस्परं सर्वा एव परिरब्धवत्यः \। किं
वा, **वेणु-नादम्** एव वा प्रीत्या हृदय-सल्लग्नं चक्रुर् इत्य् अर्थः \।
सर्वात्रैव हेतुः---सर्वेषाम् अपि भूतानां मनोहरम्, किम् उत तासाम् इति
\। \"अभिरेमिरे\" इति पाठस् तु श्री-चित्सुख-सम्मत एव \। अभि अभितो
रतिं प्रापुर् इत्य् अर्थः \। हे **राजन्न्** ! इति पूर्वोक्त-नृपेतिवत् \। यद्
वा, हे भाव-विशेषेण प्रकाशमानेति सम्बोधयन् हस्त-ग्रहणादिना
तमसाव् उत्थाप्यालिङ्गितवान् इति ज्ञेयम् \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इति उक्त-प्रकारेण सर्वास्
तास्व् एव प्रौढ-बालादि-भेदेन वर्तमानाः **अभिरेभिरे** हृदाक्रान्तं
श्री-कृष्णं भावनया \। किं वा, भाव-विशेषोदय-सम्मोहेनान्योन्यं तं
मत्वा \। किं वा, भाव-विशेषोदय-स्वभावेनैव परस्परं सर्वा एव
परिरब्धवत्यः \। सर्वत्रैव हेतुः सर्वेषाम् अपि भूतानां प्राणिनां
मनोहरं \। किम् उत तासाम् इति अभिरेमिरे इति पाठस् तु
चित्-सुख-सम्मत एव अभितो रतिं प्रापुर् इत्य् अर्थः \। हे **राजन्न्**
इति पूर्वोक्त-नृपेतिवत् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद् एव वेणु-रवस्य
माधुर्यं वर्णयति---इति इत्य् आदि \। **इति** उक्त-प्रकारम् \। **राजन्न्**
इति विस्मये सम्बोधनम् \। क एव **वेणु-रवः** श्रोतृणाम्
अधिकरि-भेदेनानन्द-वर्धक इत्य् आह---**सर्व-भूत-मनोहरम्** \।
सर्व-शब्दः स्थिर-जङ्गमादि-परः, मनोहर-शब्दो विकार-कारि-परः,
तेन स्थिराणां चाञ्चल्यम्, जङ्गमानां स्थैर्यं यत इति भावः \।
सर्व-भूत-मनोहरत्वं प्रतिपाद्य सर्व-भूत-बहिर्-भूतानां गोपीनां
विशेषम् आह---**श्रुत्वा** इत्य्-आदि \।

**व्रज-स्त्रिय** इति सामान्योक्तेर् बहुत्वेनैव सर्व-सिद्धेः \। सर्वा इति
तासाम् एव विविधत्वं **वर्णयन्त्यः** सत्यः परस्परम् **अभिरेभिरे**
आलिङ्गितवत्यः \। सर्व-भूत-मनोहरं यथा स्यात् तथा वर्णयन्त्य इति
वा \। सर्वा इत्य् आस्य गण-वैविध्य-परत्वम्\। गणाश् च तासां बहव
एव \। तथा हि---

> नित्य-सिद्धेति सिद्धेति प्रथमं भिद्यते द्विधा \।
>
> नित्या-स्वरूप-सिद्धत्वाद् अवतीर्णा सहादिमा \।\।
>
> उपासनाभिर् बह्वीभिर् बहुभिश् च मनोरथैः \।
>
> कृष्ण-प्रसादतः सिद्धा या सा सिद्धा निगद्यते \।\।
>
> नित्य-सिद्धा भवेद् द्वेधानूढोढा-भेद-दर्शनात् \।
>
> ऊढा पत्युर् ममत्वैक-पात्री नैवास्य सङ्ग-भाक् \।\।
>
> अनूढा कन्यकैवात्र भेदो नाना-विधोऽनयोः \।
>
> विलासिनः श्री-कृष्णस्य तथैवेच्छा-वशेन हि \।\।
>
> नित्य-सिद्धाप्य् ऊढता-भाक्-जाता रस-विशेषतः \।
>
> कन्याः स्वरूप-सिद्धाश् च पुनः कात्यायनी-व्रतात् \।\।
>
> कृष्ण-लीला-विशेषार्थं साधकत्वम् अपागताः \।
>
> श्रुति-रूपतया काश्चिन् मुनि-रूपतया पराः \।\।
>
> पूर्वं स्थिता व्रजे पश्चाज् जाता गोप-कुले तथा \।
>
> कृष्ण-प्रसादतो याः सुसिद्धास् ताश् च द्विधोदिताः \।
>
> सुर-स्त्रियो यावतीर्णास् ताश् च तासां प्रसङ्गतः \।
>
> सिद्धा एव भविष्यन्ति न तासां पूर्व-रूपता \।\।
>
> एषु भेदेषु मुनितां या विहायाभवंस् तथा \।
>
> भौम-वैकुण्ठजत्वात् ता भौमा एव प्रिया हरेः \।\।
>
> अन्यास् त्व् अभौम-वैकुण्ठ-प्रियाः सह महीं गताः \।
>
> एवं भौमाभौमतया तासां भेदास् तु भूरिशः \।\।
>
> अपत्यवत्यो याः काश्चिद् भौम्यस् ता अपि तत्-स्पृहाः \।
>
> तत्-तद्-वपुर् विहायैव सिद्धास् तं प्रापुर् अञ्जसा \।\।
>
> अतः सिद्धा अपि द्वेधा प्रादीनाधुनिकत्वतः \।
>
> मुग्ध-मध्यादि-भेदेन धीराधीरादि-भेदतः \।
>
> अवस्थाभिस् तथाष्टाभिस् तासाम् आनन्त्यम् इष्यते \।
>
> मुख्य-गौण-प्रभेदेऽपि पुनर् आनन्त्यम् एव च \।\।
>
> शत-कोटितया तासां सङ्ख्यां कः कर्तुम् अर्हति \।
>
> अथात्र नित्य-सिद्धानां नित्यं वृन्दावन-स्थितिः \।
>
> अनुरक्ता इमाः सर्वा वत्सलाः सखि-मातरः \।
>
> रस-भेदेन सम्प्राप्ताः कृष्णस्योत्तम-भक्तताम् \।\।
>
> किं पल्लवेन बहुना ह्य् अपराश् च तदा स्त्रियः \।
>
> कृष्णेक्षण-पथं प्राप्य रत्या तं प्रापुर् अञ्जसा \।\।

एवं स्थिते व्रज-देवीनां गण-भेदे सजातीयासजातीयाभिः सह
वर्णयन्त्यः परस्परम् अभिरेभिरे इति प्रकृत-स्थितिः \।
वर्णनोपक्रमे प्रायः प्रतिश्लोकम् एव वेणु-वादन-लीला दृश्यत इति
प्रकृति-वैचित्र्याद् विविधानां वक्त्रीणाम् उक्तिर् मन्तव्या \। तेनार्थस्यापि
वैविध्यम् अवगन्तव्यम् इति \। प्रथम-श्लोके विविधोऽर्थो बोद्धव्यः \।
अत्र सर्व-भूत-मनोहरम् इति सर्वेषां चेतनानां भूतानां पृथिव्यादीनाम्
अचेतनानाम् इति द्वन्द्व-गर्भो मनोहर-शब्दो विकारकत्वे लाक्षणिकः \।
तेन सर्व-शब्दो वत्सलता-परोऽपि बोद्धव्यः \।

तेन **अभिरेभिरे** इत्य्-अन्तं तत्-परं वाक्यं, तद् वर्णयितुम् आरब्धाः
\[भा।पु। १०.२१.४\] इत्य् आरभ्य, विक्षिप्त-मनसो नृप \[भा।पु।
१०.२१.४\] इत्य्-अन्तम् अनुरक्त-परम् \। अतः स्मर-वेगेन विक्षिप्त-मनसः
सत्यो वर्णयितुं नाशकन् \। अयं भावः---अवहित्थादि-वैदग्धी-पूर्वकं
वर्णनं कर्तुं नाशकन् \। वस्तुतस् तु वर्णनां चक्रुर् एव \। तेन
प्रथमं वात्सल्य-रसानुगुणं व्याख्यायते \।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च कतिचित्
क्षणानन्तरं कृष्ण-चेष्टित-स्मरणोत्थ-स्मर-वेग-वैयग्र्यस्योपशमे
वृत्ते सति वेणु-गीतं वर्णयितुं सम्यग् अशकन्न् अपीत्य् आह---इति इति
समाप्त्य्-अर्थकं, स्मर-वेग-विक्षेपे समाप्ते सतीत्य् अर्थः \। इति
हेतु-प्रकरण-प्रकारादि समाप्तिषु इत्य् अमरः \।
**सर्व-भूत-मनोहरम्**, न तु रासारम्भ-समय-गतम् इव
गोपी-मात्र-मनोहरं **वर्णयन्त्यो ऽभिरेभिरे** \। सखि ! त्वं
मन्-मनः प्रविश्यैवैवं ब्रूषे, यतो ऽहम् अप्य् एवं विवक्ष्ये इति
प्रत्येकम् अनुभव-साम्योपलब्ध्या परस्परालिङ्गनं तासाम् \।\।६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : इति** इति समाप्त्य्-अर्थकं
कतिभिश्चित् क्षणैः कृष्ण-चेष्टित-स्मरण-हेतुके स्मर-वेगे निवृत्ते
सतीत्य् अर्थः \। **वेणु-गीतं वर्णयन्त्यः सर्वा अभिरेभिरे**
स्व-स्व-मनो-गतं कर्णेषु वदन्त्यः परस्परम् आलिलिङ्गुः, कृष्नां वा
मनसेत्य् अर्थः \। तत् कीदृशम् ? इत्य् आह---**सर्व-भूत-**इति \। न तु
रासारम्भ-समय-गतम् इव प्रेयसी-मात्र-चित्त-चोरम् इत्य् अर्थः
\।\।६\।\।

**\॥।**

**\।\। १०.२१.७ \।\।**

अक्षण्वतां फलम् इदं न परं विदामः

सख्यः पशून् अनु विवेशतयोर् वयस्यैः \।

वक्त्रं व्रजेश-सुतयोर् अनु-वेणु जुष्टं

यैर् वा निपीतम् अनुरक्त-कटाक्ष-मोक्षम् \।\।

**श्रीधर-स्वामी (भावार्थ-दीपिका) :** अनुवर्णनम् एवाह---अक्षण्वताम्
इति त्रयोदशभिः \। **अक्षण्वतां** चक्षुष्मतां तावद् **इदम्** एव
**फलं** प्रिय-दर्शनं, **परम्** अन्यन् **न विदामः**, न विद्म इत्य्
अर्थः \। तच् च फलं सखिभिः सह **पशून्** वनं प्रवेशयतो
राम-कृष्णयोर् **वक्त्रं यैर् निपीतं,** तैर् एव **जुष्टं** सेवितं,
नान्यैर् इत्य् अर्थः \। कथं-भूतं वक्त्रम् ? **अनु-वेणु** वेणुम्
अनुवर्तमानं, तं वादयत् \। तथाऽ**नुरक्त-कटाक्ष-मोक्षं**
स्निग्ध-कटाक्ष-विसर्गम् \। अथवा, **यैर् निपीतं** तयोर् **वक्त्रं**,
तैर् यज् जुष्टम् इदम् एव अक्षण्वताम् अक्ष्णोः फलम् इति \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तावत् मुख्यम् \। *इत्य्
अर्थ* इति---वेत्तेर् आद्-आदिकत्वाद् आर्षः शब्दादिर् इत्य् अर्थः \।
**वक्त्रं** मुखम् \। **यैः** पुरुषैः \। तैर् एव **जुष्टं**
नेत्र-फलं प्राप्तम् इति \। *इत्य् अर्थ* इति--- अन्येषां
निष्फल-नेत्रत्वं इति भावः \। बर्हायिते ते नयने नराणां लिङ्गानि
विष्णोर् न निरीक्षतो ये \[भा।पु। २.३.२२\] इत्य् उक्तेः \।

ननु मनुष्यास् तु भगवद्-गुण-चरणारविन्दादि-द्वारा कर्णाद्य्-अङ्गैर् अपि
कृतार्था बचन्ते, किम् एकेन चक्षुषेति चेत्, तदा प्रकारान्तरम्
आह---*अथवा* इति \। यैश् चक्षुर्भिर् **निपीतं**, तैर् एव चक्षुर्भिर्
यद् दर्शनं **जुष्टं** प्राप्तम् \। इदम् एव कृष्ण-दर्शनम् एव \।
नेत्रवतां नेत्रयोः साफल्यं न तु प्रिय-पुत्रादि-दर्शनम् अपि नेत्रयोः
साफल्य-करम् इति भावः \। व्रजेश-सूतयोर् इति \। तातं भवन्तं
मन्वानः \[भा।पु। १०.५.२७\] इति वसुदेवोक्तेः, रामोऽभिवाद्य पितरौ
\[भा।पु। १०.६५.२\] इति श्री-शुकोक्तेश् च बलदेवस्यापि व्रजेश-सुतत्वं
व्रजे प्रसिद्धम् एव \।

अभीप्सितोऽर्थस् त्व् अयं---\[अस्मात् स्थानात् विश्वनाथस्य टीकाक्षरश
उद्धृता\] \।\।७\।\।

---------------------------------------------------------------------------------------------------------------------

**कैवल्य-दीपिका :** तत्र पूर्वानुरागे द्वेधा देवै-पारवश्ययोर्
अप्राप्ति-हेतुत्वात् \। तत्र दैव-हेतुकं तावद् आह---अक्षण्वताम् इति \। हे
**सख्यः** ! यैः **व्रजेश-सुतयो** राम-कृष्णयोः **वक्त्रम्** अक्षिभिर्
**निपीतम्**, तेषाम् **अक्षण्वतां** विशाल-दृष्टीनाम् **इदं** पानम् इव
केवलं **फलं** **न परं** नान्यत् \। च्छन्दस्य् अपि दृश्यत इत्य्
अक्ष्णो नडिः, न लोपोऽनोऽनुर् इति च मत्वे च नटिवत्वे च अक्षण्वताम् इति
रूपम् \। **अनु** अनुक्रमेण अनु वेणुना रूपानुरूपेण **वेणुना जुष्टं**
सेवितम् \। **अनुरक्तानां** सानुरागाणां **कटाक्षाणां** **मोक्षो**
विसर्जनं यस्मिन् वक्त्रे तत् तथा \।\।७\।\। \[मु।फ। १२.१\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तत्र प्रथमं एव
श्री-यशोदा-सहचर्य एवाहुः---अक्षण्वताम् इत्य्-आदि द्वाभ्याम् \। हे सख्यः
! **अक्षण्वतां** चक्षुष्मताम् इत्य् अर्थे छान्दसम् \। अक्षिमताम् **इदम्**
एव **फलं विदामः,** नापरम् इत्य् अर्थः \। तत् किम् ?
तत्राह---**वयस्यैः** सह **पशून् अनु विवेशयतोर्व्रजेश-सुतयोः**
श्री-राम-कृष्णयोः \। रामस्यापि रोहिणी-सुतत्वे प्रसिद्धाव् अपि
नन्द-सुतत्वं स्नेह-तौल्योपचारात् \। यैर् निपीतम् इत्य् अन्वयः \।

वक्त्रं विशिनष्टि---**अनुवेणु जुष्टं,** वेणुं लक्षी-कृत्य **पीतम्**,
**अनुरक्त-कटाक्ष-मोक्षं** अनुरक्तानां कटाक्षाणां मोक्षो यत्र
अनुरक्तानां प्रिय-जनानां कटाक्षस्य यत्रेति वा \।

यद् वा, अनुरक्ताः प्रौढा एवाहुः---हे **सख्यः** ! इदम् एव अक्षण्वतां
फलं इति पूर्ववत् \। **व्रजेश-सुतयोर्** मध्ये अनु वेणु यद्
**वक्त्रं**, तद् **यैर् निपीतं**, उभयं तु दृश्यम् एव, किन्तु
वेणु-युक्तं मुखम् एव पीयते, तत्रैवान्यास् तत्-समान-वासना आहुः---हे
सख्यः ! सम्यग् एवोक्तम्, किन्तु जुष्टं, प्रियया सेवितम् \। तथा-विधा
एवान्या आहुः---हे सख्यः ! युष्माभिर् अप्य् अतिसाधूक्तं, किन्त्व् इदम् अप्य्
उच्यताम्---अनुरक्त-कटाक्ष-मोक्षं, एवं चेत् सर्वं सम्पन्नम् एव
भवतीति भावः \।

अथवा श्री-राधायाः सहचर्य एव प्रथमम् आहुः---हे सख्यः !
**व्रजेश-सुतयोर् वक्त्रं यैः पीतं**, तद् एव तेषां अक्षि-फलं \।
व्रजेशश् च व्रजेशश् च व्रजेशौ श्री-कृष्ण-राधा-पितरौ स्थले स्थले
दर्शनीयौ \। तयोः सुतश् च सुता च व्रजेश-सुतौ श्री-कृष्ण-राधे,
यथा-सङ्ख्य-बलाद् एकैकस्य सुतश् च सुता चेति नाशङ्कनीयम्, उभयोर्
एव उभयं वक्त्रं यैः पीतं \। वक्त्रं पृथक् पृथक् विशिनष्टि---अनु
वेणु अनुगतो वेणुर् यत्र, तत् तया जुष्टं श्री-कृष्णेन
स्व-हस्त-लिखित-पत्राङ्कुरादिना सेवितम् \। तयोः कीदृशयोः ? वयसि
भवैर् वयस्यैर् लावण्यैः पशून् पत्रावली-मकराङ्कुरान् अनु अन्योन्यं
विशेषणेन आवेशयतोः प्रापयतोः \।

> पशुः पत्राङ्कुरे पुंसि पशुर् भूत-गणेऽपि च \।
>
> वेश्म-मात्रेऽपि च पश्य् तथा चतुष्पदेऽपि च \।\। इति हारावली \।

तथा च---क्रीडा-पत्र-प्रकर-मकरी-पाशुपाला हि वृत्तिः \। लोकेऽपि
पशुपाला वेश-कर्तार इति श्रूयन्ते \।\।७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-गोप्य ऊचुर् इति तेषां
असम्मतं लक्ष्यते, अनुवर्णनम् एवाह इति लिखितत्वात् \। अन्यथा गोप्य
ऊचुर् इत्य् अनन्तं वर्तमानस्य **अक्षण्वताम्** इत्य्-आदेर् आभाष-लिखने
आहेति लेखायोग्यत्वात् \। किन्तु तत्-पाठः सर्वत्रैव दृश्यते \।

यासां बुद्ध्येत वाग्-अर्थो यासां एव प्रसादतः \।

गोपीः प्रपद्ये ता याभिः स गम्भीराशयो जितः \।\।

**इदम्** इत्य् अस्यादौ निर्देशो वक्ष्यमाणार्थस्य परम-फल-रूपः
सु-गोप्यत्वेन सहसा प्राक् प्रकाशनायोग्यत्वात् \। यद् वा, हृदयम् आक्रान्ते
तस्मिन् प्रेम-भरोदय-वैवश्येन सद्यस् तस्य विशेष-निर्देशाशक्तेः
परं श्री-वृन्दावनादि-परमाश्चर्य-दर्शनं तस्य चान्यैः
सहितस्यान्यदान्यथा वा दर्शनम् \"**अक्ष्णोः फलं न विद्मो** वयं,
अन्ये जनास् त्व् अन्यज् जानन्तु नाम\" इत्य् अर्थः \।

एषां सोल्लुण्ठोक्तिः---अतोऽस्माकं चक्षुः-साफल्यं न किम् अपि वृत्तं
तदानीं, तथा दर्शनाभावाद् इति भावः \। यद्यपि यत्र तत्र यदा तदा
येन तेन प्रकारेण तद्-वक्त्र-जोषणम् एव चक्षुः-फलं व्रजान्तस् तु
तासां तत् सुष्ठु फलत्य् एव, तथापि वन-विहारे तथा
तद्-दर्शनौत्सुक्येन तथोक्तम् \। अयम् एव हि
निर्भर-प्रेम्णोऽतृप्त्य्-आर्ति-विशेष-लक्षणः स्वभावः---हे **सख्यः** !
इति युष्माभिर् एतन् नितरां ज्ञायत एवेति भावः \। **अनु** पश्चात्
स्थित्वा वनाद् वनान्तरं वा विशेषेण प्रवेशेन सङ्केत-मधुर-शब्दादिना
प्रवेशयतोः \।

**व्रजेशौ** श्री-नन्द-वसुदेवौ, वसुदेव इति ख्यातो गोषु तिष्ठति
भू-तले \[ह।वं। १.५.३६\] इत्य्-आदि श्री-हरि-वंशोक्तानुसारेण
बलदेवस्यापि तत्-सुतत्वं, श्री-कृष्ण-साहचर्यतः पुष्ट-पुत्रत्वाद् वा\।
यद्यपि श्री-कृष्णस्यैव वेणु-गीतादि-वर्णन-प्रसङ्गेऽत्राग्रजस्य उपयोगो
न स्यात्, तथापि तत्-साहित्येन श्री-कृष्णस्य शोभा-विशेष-विवक्षया \।
किं वा, श्री-कृष्ण-विषयक-निज-भाव-विशेषस्य
स्वाभाविक-स्वलज्जयाच्छादनाय साधारण्येन द्वयोर् अप्य् उक्तिः \। एवम्
अग्रेऽपि तयोर् द्वित्वेनापि वक्त्रस्यैकत्वं नित्य-युगलत्वादिना
वर्तमानानां अप्य् अगानां जात्याद्य्-अपेक्षया एकत्वादिनापि स्वत एव
युगलत्वादि-प्राप्तेः \।

इदं च पूर्वम् अपि विवृतम् अस्ति, प्रपिबतोः स्म मुखम् इत्य् अत्र \। यद्
वा, व्रजेश-सुतयोर् मध्ये **वेणु-जुष्टं** **वक्त्रं यैर् निपीतं**,
श्री-कृष्णस्य वक्त्रम् एव वेणु-जुष्टतया प्रसिद्धम्, नितरां पीतं इत्य्
अनेन वक्त्रस्य सुधा-मय-चन्द्र-रूपत्वं ध्वन्यते \। **वै**
प्रसिद्धम् \। अन्यत् तैर् व्याख्यातम् \।

यद् वा, छन्दसि, व्यवहिताश् च \[पा। १.४.८२\] इति न्यायेन परि ये
चरन्ति इत्य्-आदिवत् अनु निरन्तरं वेणुना जुष्टं सेवितम् इति \। अनुरूपेण
वेणुना जुष्टम् इति वा \।

अथवा, वै-शब्दः समुच्चये, "मानिनाम् अनुतापं वै" इतिवत् \। \"वा\"
इति-पाठोऽपि क्वचित् \। **यैर् निपीतं** सादरं सम्यक् जुष्टं
तत्-स्निग्ध-**कटाक्ष-मोक्षं** यथा स्यात् तथा जुष्टं च \।
चामरादि-वीजनाङ्ग-सम्मार्जनादिना च सेवितम् \। यद् वा, अनुरक्त-जनानां
युष्माकं कटाक्ष-मोक्षो यस्मिन् \। किं वा, अनुरक्तः कटाक्ष-मोक्षो यस्य
तद् इति सेवायां सुख-विशेष-सम्पत्ति-हेतुः \। तेषां अक्षण्वतां
इन्द्रियवतां इदं निपानं जोषणं चैव फलं सर्वेन्द्रिय-साफल्यं
**विद्मः**, न चान्यत् किम् अपि \। तन्-निपानेन दृष्टेः साफल्येन
साक्षात्कारस्य च परम-फल-रूपतया
सर्वेन्द्रिय-कर्म-साफल्य-सिद्धेः \। विशेषतश् च
वीजन-स्पर्शनादि-सेवया त्वग्-आदिनां अपि नितरां साफल्य-सुसिद्धेः
सर्वेन्द्रियाणां इव साफल्यं सिद्धम् \।

अथवा, इदम् एव परम् परमं केवलं वा फलं न विद्म इत्य् अर्थः \।
जितं सर्वं जिते रसे \[भा।पु। ११.८.२१\] इत्य्-आदि-न्यायेन मुखस्य
रसनेन्द्रियस्य तन्-निपानेन साफल्य-सिद्ध्या \। विशेषतश् च
सर्व-फल-वर्ग-पूज्य-तद्-अधरामृत-पान-सम्पत्त्या सर्वेन्द्रियाणां एव
साफल्यस्य स्वतः सुसिद्धेः \। अतस् तदानीम् अस्माकं तद्-अप्राप्त्या सर्वम्
एव व्यर्थम् इति भावः \। एतच् चात्यन्तोत्कण्ठयोक्तम् \।

यद् वा, वक्त्रं जुष्टं निपीतं यत् इदम् एव चक्षुष्मतां चक्षुः-फलं \।
त्व्-अर्थे वै-शब्दः \। यैस् तु जनै रसनेन्द्रियैर् वा निपीतं, तेषां
फलं किं वक्तव्यं इति शेषः \। तत्-स्मरण-मात्रेण
बाष्प-रुद्ध-कण्ठतया व्यक्तं वक्तुम् अशक्तेः \। किं वा,
विदग्ध-जन-वर्ग-पूज्य-पादानां तासां प्रेमोक्ति-गाम्भीर्यस्यैव
तादृश-स्वभावात् \। अन्यत् समानम् \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-गोप्य ऊचुर् इति तेषां
असम्मतं लक्ष्यते अनुवर्णनम् एवाह---इति-लिखितत्वात् पुनर्-उक्तत्वेन
एकत्वायोग्यत्वेन च तद्-अनर्हात्, किन्तु स पाठः सर्वत्रैव दृश्यते \।

यासां सौभाग्येति वाग्-अर्थो यासां एव प्रसादतः \।

गोपीः प्रपद्येत ता याभिः स गम्भीराशयोर् जितः \।\।

अथ पूर्वोक्तानुसारेणावहित्थया राम-सहितम् एव वर्णयन्त्योऽपि
स्वभाव-व्यञ्जितार्थ-विशेषेण तथा न शेकुर् इति
दर्शयति---**अक्षण्वताम्** इति \। अत्र तेषां व्याख्या सङ्गतिः क्रियते
चक्षुष्मतां तावद् इदम् एव फलं विद्यं परम् अन्यत् प्रिय-दर्शनम् अपि
**फलं न** **विद्मः**\।

नन्व् **इदं** इति किं तत्राह---तच् चेत्य्-आदि \। निपीतम् अनुभूतं
**जुष्टम्** आस्वादितम् \। अथवेतियैर् निपीतं तयोर् वक्त्रं तैर् यज्
जुष्टं तद् इदं एव तेषां **अक्ष्णोः फलं** इत्य् अर्थः \। उभयत्र
तेषां एनास्वाद-विषयस् तद् इति कथं अन्ये बोधयितुम् शक्यन्त इति
भावः \। किं च, विषयतया निर्देशम् अकृत्वा प्रथमं इदं तथैव
निर्देशः सुगोप्यत्वेन सहसा नाम-प्रकाशनायोग्यत्वात् \।

यद् वा, प्रेम-भरोदय-वैवश्येन सद्यस् तद्-विशेष-निर्देशाशक्तेः परम्
अन्यत् सर्वं **पशून्** इत्य्-आदिना तथा तस्य चान्यैः सहितस्य अन्यदा
अन्यथा वा दर्शनम् अपीति विवक्षितं नच्चाक्ष्णोः फलं न विद्म वयम्
इति \। अन्ये जनास् त्व् अन्यत् जानन्तु नामेत्य् अर्थः \। एषा सोल्लुण्ठोक्तिः
अतोऽस्माकं चक्षुः-साफल्यं न किम् अपि वृत्तं तदानीं, तथा
तद्-दर्शनाभावाद् इत्य् अर्थः \। यद्यपि यत्र तत्र यदा तदा येन तेन
प्रकारेण तद्-वक्त्र-निपणम् एव चक्षुः-फलं, व्रजान्तस् तु तासां तत्
सुष्ठु फलत्य् एव, तथापि वन-विहारे तथा तद्-दर्शनौत्सुक्येन
तथोक्तम् \। अयम् एव हि
निर्भर-प्रेम्णोऽतृप्त्य्-आर्ति-विशेष-लक्षण-स्वभावः \। हे **सख्यः** !
इति युष्माभिर् एतन् नितरां ज्ञायत एवेति भावः \। **अनु** पश्चात्
स्थित्वा \। यद् वा, वनाद् वनान्तरं विशेषेण प्रवेशेन
सङ्केत-मधुर-शब्दादिना प्रवेशयतोः व्रजेशौ श्री-नन्द-वसुदेवौ,
वसुदेव इति ख्यातो गोषु तिष्ठति भू-तले \[ह।वं। १.५.३६\] इत्य्-आदि
श्री-हरि-वंशोक्तानुसारेण वसुदेवस्यामि बहुल-गोप-समृद्धे व्रजेशो
गोप-राजः श्री-नन्द एव तस्य सुतयोः श्री-बलदेवस्यापि
तत्-सुतत्व-व्यवहारो दर्शित एव, भ्रातर् मम सुतः \[भा।पु।
१०.५.२७\] इत्य् आदौ, तातं भवन्तं मन्वानः \[भा।पु। १०.५.२७\] इति
वसुदेवोक्तेः \। अत एव तस्य पुनर् व्रजागमने, रामोऽभिवाद्य पितराव्
आशीर्भिर् अभिनन्दितः \[भा।पु। १०.६५.२\] इति वक्ष्यते \। अथ
स्मरन्त्यः कृष्ण-चेष्टितम् \[भा।पु। १०.२१.४\] इति दर्शितं \।
स्वभाव-व्यञ्जितार्थो यथा **व्रजेश-सुतयोर्** मध्ये अनु पश्चात्
**वेणु-जुष्टं वक्त्रं यैर् निपीतं** श्री-कृष्णस्य वक्त्रम् एव
वेणु-जुष्टतया पश्चात् भावेन कनिष्ठतया च प्रसिद्धम् \। अत
एवैकत्वं नितरं पीतम् इत्य् अनेन वक्त्रस्य सुधामय-चन्द्र-रूपकत्वं
ध्वन्यते \। **वै** प्रसिद्धम् \। यद् वा, छन्दसि, व्यवहिता च \[पा।
१.४.८२\] इति न्यायेन अनु निरन्तरं वेणुना सुष्ठु सेवितम् इति \।

अथवा वै-शब्दः समुच्चये, "मानिनाम् अनुतापं वै" इतिवत् \।
वेति-पाठोऽपि क्वचित् \। यैर् निपीतं सादरं सम्यक् दृष्टं तथा
स्निग्ध-कटाक्ष-मोक्षं, यथा स्यात् तथा जुष्टं च \। यद् वा,
**अनुरक्त**-जनानां युष्माकं **कटाक्ष-मोक्षो** यस्मिन् \। किं वा,
अनुरक्त-जनेषु कटाक्ष-मोक्षो यस्मिन् \। किं वा, अनुरक्त-जनेषु
कटाक्ष-मोक्षो यस्य तद् इति सेवायां सुख-विशेष-सम्पत्ति-हेतुः, तेषां
अक्षण्वतां इन्द्रियवतां इदं निपानं जोषणं चैव फलं
सर्वेन्द्रिय-साफल्यं विद्मः न चान्यत् किम् अपि तन्-निपानाआदि-रूपस्य
परम-फल-रूपतया सर्वेन्द्रिय-कर्म-साफल्य-सिद्धेः \। अयम् अपि
निगूढऽप्रायः \। इदम् एव परम् केवलं फलं न विद्मः \। किं तत् ?
जुष्टं प्रीत्या दृष्टं यत्, तर्हि किम् अन्यत् फलं ? तद् आहुः---यैर्
अधरामृत-पान-द्वारा **निपीतं** तेषां तन्-निपीतं तेषां यन्
निपान-रूपं फलं इदम् एवेति \।

यद् वा, वक्त्रं जुष्टं निपीतं यत् इदम् एव चक्षुष्मतां चक्षुः-फलं \।
त्व्-अर्थे वै-शब्दः \। यैस् तु जनै रसनेन्द्रियैर् वा निपीतं, तेषां
फलं किं वक्तव्यं इति शेषः \। तत्-स्मरण-मात्रेण
बाष्प-रुद्ध-कण्ठतया व्यक्तं वक्तुम् अशक्तेः \। किं वा,
विदग्ध-जन-वर्ग-पूज्य-पादानां तासां प्रेमोक्ति-गाम्भीर्यस्यैव
तादृश-स्वभावात् \। अन्यत् समानम् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : गोप्य ऊचुर्** इति न टीका-सम्मतम्
अनुवर्णनम् आह---इत्य् अत्र पुनर् उक्त्यापातात् एकत्वायोग्यत्वाच् च
\।\।७.८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** व्रज-स्त्रियः सर्वा इति
सर्व-शब्दस्य सामान्य-वचनत्वान् नात्र विरोधः \। तद् एव किम् इत्य्
आह---अक्षण्वताम् इत्य्-आदि \। हे **सख्यः** ! इति समान-वासनाः प्रति
सम्बोधनम् \। **अक्षण्वतां** चक्षुष्मताम् इदं **फलम्,** इदम् एव
फलम् इति भावः \। **न परं** नान्यत् \। कुतः **विदामः** ?
सर्वानुभव एव प्रमाणम् \। किं तद् ? इत्य् आह---पशून् इत्य्-आदि \।
**वयस्यैः** सह **पशून् अनुविवेशयतोर्** **व्रजेश-सुतयोर् वक्त्रं
यैर् निपीतम्** \। तयोर् अक्षि-करणकं वक्त्र-पानम् एवाक्षिमतां फलम्
इति वाक्यार्थः \। कीदृशम् ? **अनु** अनुक्षणं **वेणुना जुष्टं** सेवितम्
इति \। श्री-कृष्णे वनं गते सखि-मातरोऽपि पुत्रादिकं विस्मृत्य
वात्सल्यात् ताव् एव वेणु-वादन-लीला-पूर्वकं गाश् चारयन्ताव् अनुस्मरन्त्य
ऊचिरे \।

एवम् अनुरक्ताश् चानुवर्णयन्ति \। तथा हि---हे सख्यः ! स्वजातीयाः
प्रति सम्बोधनम् \। व्रजेश-सुतयोर् मध्ये अनु वेणु-जुष्टं वक्त्रं यैर्
निपीतम् \। तेषाम् अक्षण्वताम् इदं वेणु-जुष्ट-वक्त्र-पानम् एव फलम् \।
तासां रामे रत्य्-अभावान् निर्धारणेन श्री-कृष्ण-विषय-मात्र-रतिमत्त्वं
दर्शितम् \। अनुगत-वेणु-जुष्टत्वेन कृष्ण-वक्त्रस्यैव प्रसिद्धेः \।
एवम् अनुरक्तानां मध्ये ज्येष्ठ-कनिष्ठ-भेदाद् या द्विधा अन्यास् तासाम्
एव मध्ये सखी-भावेन कनिष्ठाभिमानिन्यो राधानुचर्य एव
सजातीयाभिर् अन्याभिर् अतीतोभय-संयोग-लीलां वन-गते कृष्णे
तद्-गत-चित्ततया वर्णयन्ति---उभयोः सख्यः \।

ननु, विचित्रम् **इदम्** एव अक्षण्वतां फलम् इति पूर्ववद् एव \। किं
तद् ? इत्य् आह---व्रजेश-सुतयोः \। व्रजेशो नन्दः \। व्रजेशो वृषभानुः
\। व्रजेशश् च व्रजेशश् च व्रजेशाव् इत्य् एक-शेषः \। पुनः सुतश् च सुता
च सुतौ पुनः षष्ठी-तत्-पुरुषः \। यथा-सङ्ख्यतया व्रजेश-सुतयोर्
इति कृष्ण-राधयोर् वक्त्रं यैर् निपीतम् \। एकत्वं जाति-विवक्षया \।
कीदृशम् ? अनुवेणु अनुगतो वेणुर् यत्रेति श्री-कृष्ण-मुख-विशेषणम् \।
जुष्टं सेवितम् अर्थात् श्री-कृष्णेनैवेति श्री-राधा-वक्त्र-विशेषणम्
अनुरक्तानां कटाक्षाणां मोक्षो यस्माद् द्वयोर् एव विशेषणम् \। कीदृशयोः?
पशु-विवेशयतोः \। अन्योन्य-वेषं प्रापयतोः \। चादयोऽसत्त्वे इति
चादिमध्ये पशु-शब्द-पाठाद् असत्त्व इति पश्व्-आदि-व्यावर्त्त्य वेषम्
एवाभिधत्ते \। पशु-शब्दोऽव्ययो वेष-रचनायां पशुर्
नर-गो-महिष्यादिषु इत्य्-आदि कोषान्तरम् \। प्रयोगश् च क्रीडा यत्र
प्रकर-मकरी पाशुपाल्यं हि वृत्तिः इति \। लोके च पशुपालो वेषकारीति
\। वयसि भवं वयस्यं यशस्य् आदिवत् \। लावण्यम् इति यावत् \।
अनुराग-विकार-प्रतिवातैः करणे विशेषणे वा तृतीया \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

वेणु-नाद-सुधा-वृष्ट्या निष्क्रमय्योक्ति-माधुरीम् \।

यासां नः पाययामास कृष्णस् ता एव नो गतिः \।\।

भोः **सख्यः** ! यूयम् इह गृह-निगडे स्थित्वा विधात्रा दत्तानि
चक्षुर्-आदीन्द्रियाणि केवलं विफली-कुरुध्वे एव \। तद् इतोऽद्य वनं
द्रुतम् एव गत्वा किम् अप्य् अद्भुतं वस्तु-दर्शनाद्यैर्
अनुभव-गोचरी-कृत्य सफल-जन्मानो भवतेत्य् आहुः---**अक्षण्वताम्**
इत्य् आर्षम् अक्षिमताम् अक्षां **इदम्** एव **फलम्**, **न** तु **परं
विदामः** विद्म इत्य् अन्य-मते अन्यद् भवतु नाम \। अस्मन्-मते तु नान्यत्
\। किं तत् ? **व्रजेश-सुतयोः** राम-कृष्णयोर् **वक्त्रम्**
अनुकूल-वेणु-सेवितं **यैर् निपीतम्** इति प्रकटोऽर्थः \।
स्वीय-भाव-गोपनार्थ एव यद्य् अस्मद्-वचसि
श्वश्रू-ननान्दृ-प्रतिवेशि-जनाः कर्णौ ददति, तर्हि ददतु नाम, का
तत्र चिन्ता सर्व एव व्रज-वासि-स्त्री-पुंस-जना राम-कृष्णयोर्
वक्त्र-माधुर्यं यथा वर्णयन्ति, तथा वयम् अपि वर्णयाम इति
स्वाभिप्राय-ज्ञापनात् \। तत्र पशु-पक्षि-पर्यन्तानां सर्व-प्राणिनाम् एव
तद्-वक्त्रम् आनन्द-प्रदं केवलं दवीयसीनां युष्माकम् एव नेति
व्यञ्जितं व्रजेश-सुतयोर् इति---तातं भवन्तं मन्वानः \[भा।पु।
१०.५.२५\] इति वसुदेवोक्तेः, रामोऽभिवाद्य पितरौ \[भा।पु। १०.६५.२\]
इति शुकोक्तेश् च बलदेवस्यापि व्रजेश-सुतत्वं व्रजे प्रसिद्धम् एव

अभीप्सितोऽर्थस् त्व् अयम्---व्रजेश-सुतयोर् मध्ये **अनु** पश्चाद्-वर्तिनो
यस्य वक्त्रं **वेणु-जुष्टं** तद् यैर् वेति\। **वा**-शब्देन यैर्
दृष्टं स्पृष्टं श्रुतम् आघ्रातं यैर् वा नितराम् अतिशयेन पीतं \। वै
इति पाठे वै निश्चितम् एव यैर् लज्जा-धैर्ये अपि त्यक्त्वा निपीतं तेषाम्
एवाक्षिमतां जनानां चक्षुर्-आदीन्द्रियाणां साफल्यं नान्येषां
तद्-अद्यदीयतां कुल-धर्म-लज्जा-भय-धरियादिभ्यो जलाञ्जलिर् इति
भावः \।

ननु, दर्शन-श्रवणादिकम् अस्माकं कुलवतीणां सम्भवतु नाम,
वक्त्र-कर्मकं निपानं तु ह्रीमतीनां कथं सम्भवेत् ?
तत्राहुः---**अनुरक्तेषु** जनेषु **कटाक्षस्य** **मोक्षो** येन तत् तेन
तथा सन्धाय कटाक्ष-शरो मुच्यते यथा तद्-आघातेन विह्वलीभूय
लज्जा-धैर्यादिकम् अपि विस्मृत्य तत् पास्यथेति भावः \।\।७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** काश्चिद् आहुः---अक्षण्वताम्
इति \। अक्षिमतां प्राणिनाम् इदम् एव फलं न त्व् इतः परम् अस्तीति वयं
**विद्मः** \। किं तत् ? **व्रजेश-सूतयोः** बलदेव-कृष्णयोर् वक्तुम्
अनुकूलेन **वेणुना जुष्टं यैर् निपीतं** स-तृष्णं वीक्षितम् इत्य्
अर्थः\। तातं भवन्तं मन्वानः \[भा।पु। १०.५.२५\] इति
वसुदेव-वाक्यात्, रामोऽभिवाद्य पितरौ \[भा।पु। १०.६५.२\] इति
शुक-वाक्याच् च बलदेवस्यापि व्रजेश-सुतत्वं व्रजे ख्यातम् एव वक्तुं
\। कीदृक् ? **अनुरक्तेषु** स्वजनेषु **कटाक्षाणां मोक्षो** यस्य तत् \।
कीदृशयोः ? **वयस्यैः** सह **पशून्** **अनु विवेशयतोश्** चारयतोर्
इति बलदेव-साहित्येन तद्-वर्णनं स्वभाव-गोपनार्थं
विवक्षितो\ऽर्थस् त्व् अयं हे **सख्यः** ! व्रजेश-सुतयोर् मध्ये **अनु**
पश्चाद्-वर्तिनो यस्य वक्तुं वेणु-जुष्टं तद् यैर् वा निपीतम् इति \। ननु,
दर्शन-श्रवणे भवेतां वक्तु-कर्मकं निपीतं नः कुलाङ्गनानां कथं
स्यात् ? तन् नाह अनुरक्तेति \। तेन तथानुसन्धाय कटाक्ष-बाणो मुच्यते
यथा तेन विह्वलास्त्र-पाद्यैर् ये विहाय तत् पास्यथेति भावः \।\।७\।\।

**\॥।**

**\।\। १०.२१.८ \।\।**

चूत-प्रवाल-बर्ह-स्तवकोत्पलाब्ज-

मालानुपृक्त-परिधान-विचित्र-वेशौ \।

मध्ये विरेजतुर् अलं पशुपाल-गोष्ठ्यां

रङ्गे यथा नट-वरौ क्व च गायमानौ \।\।

**श्रीधर-स्वामी (भावार्थ-दीपिका) :** अन्या आहुः---चूत**-**इति \।
**चूत-प्रवालादीनां** चित्राभिर् **मालाभिर् अनुपृक्ते** ईषद्
अन्तरान्तरतः संयुक्ते परिधाने नील-पीताम्बरे ताभ्यां **विचित्रो
वेषो** ययोस् तौ \। **क्व च** कदाचित् **पशुपाल-गोष्ठ्यां**
गोपाल-सभायां **मध्ये** **अलम्** अत्यर्थं **विरेजतुः** \। अहो
गोपानां पुण्यम् इति भावः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अन्याः*
भगवत्-तत्त्वज्ञाः \। **चुत-प्रवालम्** आम्र-पत्रम्, **बर्हं**
मयूर-पिच्छम्, **स्तवकः** पुष्प-गुच्छः, **उत्पलाब्जौ** प्रसिद्धौ \।
**रङ्गे** नटादीनां नर्तन-स्थले

> रङ्गं स्थले नट्यादि-योग्य-भूमिके \।
>
> सीसके चापि कार्पासे पुम् भूम्नि नीवृद्-अन्तरे \।\। इति धरणिः \।\।

गाने गाने **मानः** सर्वैर् **दत्त** आदरो ययोस् तौ \। यद् वा,
**गाये** गाने **मानो** गर्वो ययोस् तौ, स चास्मत्-तुल्यस् त्रिलोक्यम् अपि
गायको नास्ति, \"के यूयं वराका गोपाः\" इति प्रकारः \। *इति भावः* इति
\। यो योगिनां ध्यान-पथेनाप्नोति स सर्वेश्वरः \। गोपेषु
तद्-आनुकूल्येनास्त इत्य् अद्भुतं गोपादृष्टम् इति तात्पर्यम् \।\।८\।\।

---------------------------------------------------------------------------------------------------------------------

**कैवल्य-दीपिका :** चूत**-**इति \। **चूतस्य प्रवालाः** पल्लवाः \।
**बर्हं** मयूर-पिच्छम् \। **स्तवकः** पुष्प-गुच्छः \। **उत्पलं**
रात्रि-विकासि \। **अब्जं** दिन-विकाशि \। तेषां **मालाभिः अनुपृक्तं**
सम्पृक्तं यत् **परिधानं**, तेन **विचित्रो वेषो** ययोस् तौ तथा \।
**गोष्ठी** मण्डली \।\।८\।\। \[मु।फ। १२.२\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** चूत-प्रवाल इत्य्-आदि
\। यथा-योग्यं विचित्र-वेशो ययोः \। कुत्र ? **पशुपालीया** **गोष्ट्ःई**
सखि-सभा तस्यां, पशुर् अत्रापि वेश-पर्यायः पुंवद्-भावस्
तुल्याधिकरणत्वात् \। **क्व च गायमानौ** गायन्ताव् इत्य् अर्थः \।\।८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : च्यूतस्य प्रवालो**
नव-पल्लवः, **स्तवकः** पुष्प-गुच्छः, **पशु-पालानां गोष्ठ्यां**
मण्डल्यां, तत्रापि **मध्ये**, अतो विशेषेण तेषु पृथक् पृथक्
तत्-तच्-छोभा-प्रकटनेन \। किं वा, विविधं **रेजतुः** शुशुभाते,
यथा **नटवरौ रङ्गे** विराजेते इति दृष्टान्तेन तयोर् नृत्यादिकं
स्वाच्छन्द्य-सुखादि-परत्वं च ध्वन्यते, अन्यथा नृत्यादि-शोभाया
असम्पत्तिः \। **क्व च** कदाचिद् इति क्रीडा-वशेन सदा
मध्ये\ऽनवस्थानात्, **अलम्** इति कदाचित् पित्रोर् अस्माकम् अपि वा अन्तिके
तस्यावस्थिताव् अपि विविध-सङ्कोचेन तादृश-गानाद्य्-अभावाद्
विराजमान-सम्पत्तेः \। अन्यत् तैर् व्यञ्जितम् \।

यद् वा, प्रतिश्लोकं वक्त्री-भेदम् अकल्पयित्वा गोष्ठी-भेदेन श्लोकानां
सङ्गतिः, क्रियते, तत्राद्यैः षड्भिर् एकस्या गोष्ठया वाक्यम्, अन्यथा
सप्तम-श्लोके वर्ण्याभ्यो गोभ्यः षष्ठ-श्लोकोक्त-देवीनां महात्म्यापत्या
विवक्षितासिद्धिः \।

यद् वा, गोष्ठी-भेदम् अप्य् अकल्पयित्वा सर्वासाम् एव तासां
वाक्यत्वेनाक्रमतः सर्व-श्लोकानां मिथः सम्बन्धः कार्यः \। तथा हि,
अतो गोपानाम् एव तेषां चक्षुः-साफल्यं तदानीं तथा तद्-वक्त्र-दर्शनाद्
इति पूर्व-श्लोकाभिप्रायः \। न केवलं तेषां तद्-दर्शन-मात्रम्,
वन-मध्ये वन्य-विचित्र-वेषयोस् तयोर् निज-मण्डली-मध्ये
स्वाच्छन्द्येन नृत्य-गीताद्य्-अनुभवश् च सुखं स्याद् इत्य्
आहुः---**चूत-**इति \। **गायमानो** वेणुनैव गायन्तौ \।

यद् वा, गायेन गानेन मानः पूजा ययोः, सर्वतो विशिष्ट-गानात्, क्वचिद्
इत्य् अस्यात्रैव वान्वयः \। नृत्यादि-श्रमेण सदा गानाकरणात् \। यद् वा,
कदाचिद् गाये गाने मानः, अवाभ्यां समो युष्मासु को गायको\ऽस्ति, अत्रागत्य
हन्त गायतु इत्य्-आदि-प्रकारो गर्वो ययोस् तौ, अयं च
क्रीडा-माधुरी-विशेषः \। अतो गोपा एव धन्याः, वयं तु नितराम् अधन्या
एव \। तेन प्रकारेण तयोर् अस्मन्-मध्ये\ऽत्र
लोक-भयादिनासाङ्कोचतो\ऽवस्थानाद्य्-असिद्धेः \। एवम् अग्रे\ऽपि वाक्य-शेष
ऊह्यः, तद्-धेतुर् लिखित एव \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवम् अप्य् अर्थान्तरेण
निज-भाव-व्यक्तिं वितर्क्य पुनर् बाढावधानेन द्वितीय-पद्ये ताम्
अपलेषुः पुनस् तु परम-स्मर-वेगेन तृतीयेन शेकुः, चतुर्थादौ न
किञ्चिद् अपि शेकुर् इत्य् आह---पञ्चभिः \। **चूतस्य प्रवालो**
नव-पल्लवः **स्तवकः** पुष्प-गुच्छः \। तत्र चूत-पल्लवो
**बर्ह-स्तवकश्** च शीर्ष्ण **उत्पलं** तद्-अन्तःकोशः कर्णयोः,
**अब्जं** लीला-कमलं दक्षिण-करे \। एतानि च
**मालानुपृक्त-परिधानानि** च यानि, तैर् **विचित्र-वेषौ**
**पशु-पालानां गोष्ठ्यां** मण्डल्यां, तत्रापि **मध्ये,** अतो विशेषेण
तेषु पृथक् पृथक् तत्-तच्-छोभा-प्रकटनेन \। किं वा, विविधं
**रेजतुः** शुशुभाते यथा **नट-वरौ रङ्गे** विराजेते
इत्य्-आदि-दृष्टान्तेन तयोर् नृत्यादिकं स्वाच्छन्द्य-सुखादिकं च गोपानाम्
अपि तादृश-वेष-वैदग्ध्यादिकं वाद्यादि-परत्वं च अन्यथा
नृत्यादि-शोभाया असम्पत्तेः \। **क्व च** कदाचित् इति क्रीडा-वशेन
सदा-मध्येऽनवस्थानात् \। **अलम्** इति व्रज-मध्ये तु
विविध-सङ्कोचेन तादृश-गानाद्य्-अभावाद् विराजमानता-सम्पत्तेः \।

अथवा, अत्र पद्य-पञ्चके सर्वासाम् एव तासां वाक्यत्वेन क्रमतः
सर्व-श्लोकानं मिथः सम्बन्धः कार्यः \। तथा हि, अतो गोपानाम् एव
तेषां चक्षुः-साफल्यं तदानीं तथा तद्-वक्त्र-दर्शनाद् इति
पूर्व-श्लोकाभिप्रायः \। न केवलं तेषां तद्-दर्शन-मात्र-वन-मध्ये
वन्य-विचित्र-वेषयोस् तयोर् निज-मण्डली-मध्ये स्वाच्छन्द्येन
नृत्य-गीताद्य्-अनुभवश् च सुखं स्याद् इत्य् आहुः---**चूत**-इति \।
**गायमानौ** गायन्तौ \। यद् वा, गायेन गानेन मानः पूजा ययोः सर्वतो
विशिष्ट-गानात् \। क्वचिद् इत्य् अस्यात्रैव वान्वयः \। नृत्याद्य्-आवेशेन सदा
गानाकरणात् \। यद् वा, कदाचिद् गायमाने \। मानः आवाभ्यां समो युष्मासौ
को गायकोऽस्ति \। अत्रागत्य हन्त गायत्व् इत्य्-आदि-प्रकारो गर्वो ययोस् तौ
\। अयं च क्रीडा-माधुरी-विशेषः \। अतो गोपा एव धन्याः, वयं तु
नितराम् \। अधन्या एव तेन प्रकारेण तयोर् अस्मान् मध्येऽत्र
लोक-भयादिना स्वच्छन्दावस्थानाद्य्-असिद्धेः \। एवम् अग्रे\ऽपि वाक्य-शेष
ऊह्यः \। तद्-धेतुर् लिखित एव \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अन्या वत्सला
एवोचुः---चूत-प्रवाल**-**इत्य्-आदि \। **पशुपाल-गोष्ठ्यां** **तौ**
राम-कृष्णौ **विरेजतुर्** इति तच्-छब्दोऽध्याहार्यः \। कस्मिन् काव् इव ?
**रङ्गे** नृत्य-स्थले **नट-वराव्** **इव** \। कीदृशौ ?
**चूत-**इत्य्-आदि-तुल्यम् \। **अलम्** अत्य्-अर्थम् \। यद् वा, पूर्ववद्
राधा-सहचर्य एव \। तौ **व्रजेश-सुतौ** पूर्ववत् समासः \। कुत्र ?
**पशुपाल-गोष्ठ्यां** पशुपाः पशुपाल्यो वेष-कर्त्र्यः सहचर्यस् ता
लातीति तथा, सा चासौ गोष्ठी चेति पुंवद्-भावे पशुपाल-गोष्ठी, तस्याम्
\। कस्मिन् काव् इव ? **नटवरौ** नटनं नटः \। नटे नृत्ये वरो
नटवरः \। नटवरा च नटवरश् च नटवरौ ताव् इव \। तुल्यम् अन्यत्
\। इदं तु राधायाः परोक्षम् एव मन्तव्यम् \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतादृशं विडम्बनं
स्वस्य कथं कुर्मस् तस्मात् तत्र न याम इति चेन् मैवम् \।
बलदेव-साहित्ये सति तत्रास्मज्-जिगमिषाया अभावात् तन् न भविष्यत्य् अतो
दूरतो वल्लि-पल्लव-रन्ध्रेणैव तस्य स्व-रमणस्य सौन्दर्यामृतं
गानामृतं दृष्ट्वा द्रुतम् आयास्याम इत्य् आहुः---**चूतस्य प्रवालो**
नव-पल्लवं \। **बर्हं** च **स्तवकः** पुष्प-गुच्छश् च चूडायाम् \।
**उत्पले** तद्-अन्तः-कोषौ कर्णयोः \। **अब्जं** लीला-कमलं
दक्षिण-करे, **मालाश्** च गले \। तथा **अनु**गुणतया **पृक्तानि**
गात्र-सल्लग्नानि **परिधानानि** नाट्योचित-रक्त-पीतासित-वासांसि च \।
तैर् **विचित्रो वेशो** ययोस् तौ \। **नटवराव्** इति सखिषु गायकेषु
वादकेषु नृतन्तौ, **क्व च** कदाचिच् च **गायमानौ**, ताच्छील्ये शनच्
च \। यद् वा, गाये गाने मानः सर्वैर् दत्त आदरो ययोस् तौ \। यद् वा,
गाये गाने मानो गर्वो ययोः, \"स चास्मत्-तुल्यस् त्रि-लोक्याम् अपि गायको
नास्ति, के यूयं गोपा वराकाः ?\" इति प्रकारः \।\।८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ताः सख्यस् तस्य
बलदेवेन साहित्याद् अन्तिके गमनं कर्तुं न पऋअयामः, किन्तु
लता-पल्लव-रन्ध्रैर् एव तस्य सौन्दर्य-गान-नाट्याद्य्-अमृताद्
अतिस्वादून्य् अनुभूय त्वरयैवागमिष्याम इत्य् आन्याः काचिद्
आहुः---चूत**-**इति **चूतस्य** आम्रस्य **प्रवालो** नव-पल्लवः,
**बर्हं** च **स्तवकः** कुसुम-गुच्छः चूडायां उत्पले,
तत्-कर्णि-स-कर्णयोः, **अब्जं** लीला-कमलं दक्षिण-करे, **माला**
पुष्प-स्रक् कण्ठे, तथानुगुणतया **पृक्तान्य्** अङ्ग-सल्लग्नानि
नाट्योचितानि नाना-वर्णानि **परिधानानि** च वासांसि, तैर् **विचित्रो**
विस्मयकरो **वेषो** ययोस् तौ \। **पशु-पालानां** स्व-तुल्य-गुणानां
**गोष्ठ्यां,** तत्रापि **मध्ये विरेजतुः** **रङ्गे** **यथा नटवराव्**
इति सखिषु गायकेषु वादकेषु च नृत्यन्तौ **क्वचन गायमानौ**
गायन्तौ \। यद् वा, गाये गाने मानः सर्वैर् दत्तः सत्कारो ययोस् तौ \।
जलं विरेजतुर् इति व्रजे सङ्कोचात् तादृश-गानाद्य्-अभावेन
विराजनासम्भवात् \।\।८\।\।

**\॥।**

**\।\। १०.२१.९ \।\।**

गोप्यः किम् आचरद् अयं कुशलं स्म वेणुर्

दामोदराधर-सुधाम् अपि गोपिकानाम् \।

भुङ्क्ते स्वयं यद् अवशिष्ट-रसं ह्रदिन्यो

हृष्यत्-त्वचोऽश्रु मुमुचुस् तरवो यथार्याः \।\।

**श्रीधर-स्वामी (भावार्थ-दीपिका) :** अन्य ऊचुः---हे **गोप्यः** !
**अयं वेणुः किं** स्म पुण्यम् **आचरत्** कृतवान् \। कथम् ? **यद्**
यस्माद् **गोपिकानाम्** एव भोग्यां सतीम् अपि **दामोदराधर-सुधां**
**स्वयं** स्वातन्त्र्येण यथेष्टं **भुङ्क्ते** \। कथम् ?
**अवशिष्ट-रसं** केवलम् अवशिष्टं रस-मात्रं यथा भवति, तथा \।
यतो यासां ह्रदिनीनां पयसा पुष्टस् ता मातृ-तुल्या **ह्रदिन्यो
हृष्यत्-त्वचो** विकसित-कमल-वन-मिषेण रोमाञ्चिता लक्ष्यन्ते \। येषां
वंशे जातास् ते **तरवो** मधु-धारा-मिषेण आनन्द्**आश्रु** **मुमुचुः**
\। **यथा आर्याः** कुल-वृद्धाः स्व-वंशे भगवत्-सेवकं दृष्ट्वा
हृष्यत्-त्वचोऽश्रु मुञ्चन्ति, तद्वद् इति \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अन्याः* अनुरागिण्यः \।
**किम्** अनिर्वाच्यम् \। कथं ज्ञातम् ? *इति* शेषः \। *यतो* हेतोः \।
**ह्रदिन्यो** नद्यः सरस्यो वा \। वृक्षाद्या अपि तत्र भगवद्-अनुरागिणस्
तत्र किं चेतनानुराग-वार्तेति भावः \। हे **गोप्यः** ! **वेणुर्**
मुरली **किं** स्वित् **कुशलं** मङ्गलम् **आचरत्** ? अपि तु न किम् अपि,
स्थावर-जातित्वेनैव लक्ष्यते इति भावः \। तद् अपि
**दामोदराधर-सुधां भुङ्क्त** इति *कथम्* वयं सोढुं प्रभवामः ?
इति भावः \। तत्र हेतुः---**गोपिकानाम्** इति \। अधर-सुधायां हि
गोपिकानाम् अस्माकम् *एव* स्वत्वं कृष्णस्य गोप-जातित्वान् नित्यं रात्राव्
अस्माभिः सम्भूज्यमानत्वात् \। **वेणुस्** तु विजातीयः \। तत्रापि
कृष्ण-रमितत्वम् आत्मनो मत्वा कृष्ण-प्रेयसीत्वाभिमानं धत्ते, तत्रापि
धार्ष्ट्येन न पुनः पौरुषम् आविष्कृत्य स भुङ्क्ते, तत्रापि परकीयं
धनं, तत्रापि **स्वयम्** एव, न त्व् अन्यं जनं कम् अपि सङ्गिनं
करोति, तत्रापि चौर्येण किं तु धनं स्वामिनीर् अस्मान् फूत्कारेण
ज्ञापयित्वैव, किं चायं न फूत्कारः, किं तु सम्भोगोत्थ-मणितम् एव,
तच् चास्मान् श्रावयित्वैव, तत्रापि न वशिष्टो न्**आवशिष्टो** **रसः**
किञ्चिन्-मात्रो\ऽपि यत्र तद् *यथा* स्यात् *तथा* भुङ्क्ते \।
वष्टि-भागुरिः इत्य् अलोपः \। धन स्वामिनीनाम् अस्माकं कृते
स्व-भूक्तावशिष्टम् अपि किञ्चिन् न रक्षतीत्य् अहो धार्ष्ट्यम् इति भावः किं
च, अकुशलवर्तिनः सर्वे जनास् तादृशा एवेत्य् आहुः \। यद्
यतोऽधर-सुधा-भोगान्नद्यो\ऽपि **हृष्यत्-त्वच**
उत्फुल्ल-कमलादिमिषेण पुलकवत्यो बभूवुस् तरवो\ऽपि
मकरन्दमिषेण्**आश्रु** मुमुचुर् **यथार्या** भगवद्-गुणान्
श्रुत्वाश्रु-पुलकादिमन्तो भवन्ति तथैव ते वेणोर् मणितं श्रुत्वेति \।
ह्रदिन्योऽस्य सख्यस् **तरवश्** च सखायो दूता एवेति सर्वेस्माकं
वैरिण एवेति भावः \। अतोऽयं गोप्यः निभृतं कुत्रापि रक्षणीयो यथा
कृष्णाधरं न प्राप्नुयाद् इत्य् असूयाख्यः सञ्चारी व्यञ्जितः \।\।९\।\।

---------------------------------------------------------------------------------------------------------------------

**कैवल्य-दीपिका : गोप्य** इति \। **अपि** **गोपिकानां**
गोपिका-सम्बन्धिनीनाम् अपि गोपीभिः येषाम् इत्य् अर्थः \। **स्वयं**
स्वातन्त्रेणैव यस्य वेणोः पिबतः **अवशिष्टं रसं** **ह्रादिन्यो**
यमुनाद्यास् **तरवोऽपि** **भुञ्जते** \। तत्-कृतः **हृष्यत्-त्वचः**
उद्भिन्न-वल्कलत्वात् \। **अश्रु मुमुचुः** क्षरत्-क्षीरत्वात् \।\।९\।\।
\[मु।फ। १२.३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मुग्धा मुग्धाभिः
सहाहुः---गोप्य इत्य्-आदि \। हे **सख्यः** ! **अयं वेणुः किं कुशलम्**
**आचरद्** आचरितवान्, यतो **दामोदराधर-सुधां** भुक्ति-योग्यत्वेन
उपसन्नां भुङ्क्तां नाम, किं तेन ? तत्राह---**गोपिकानाम्** एवेयं
भोग्या, स्वयम् इति गोपिकानाम् अननुमताव् अपि, वस्तुतस् तु गोपिकानाम् इति
गोपिकाज्ञयैव भोक्तुं योज्यते, तन् न कृत्वा **स्वयम् एव भुङ्क्ते** इत्य्
अर्थः \। तत्रापि परिमिता एव भुङ्क्ताम्, न च तथा मात्राधिक्येन
भोक्तुम् आरभते, परकीयत्वाद् यथेष्टम् एव भुङ्क्ते \। तथा च
लोकोक्तिः---\"परान्नं प्राप्य दुर्बुद्धे ! मा शरीरे दयां कुरु \।\"
यथेष्ट-भोजनं कथं ज्ञातम् ? तत्राह---**यद् अवशिष्ट-रसम्**
इत्य्-आदि \। यद्-भोजनावशिष्ट-रसं **ह्रदिन्यो** भुञ्जते, तद् एव
कथं ज्ञातम् ? **हृष्यत्-त्वचः** फुल्लत्-कमलादि-रूपास् त्वचो यासां
विकारैर् एव ज्ञायते \। न केवलं ह्रदिन्यः, **तरवश्** च भुञ्जते \।
बाहुल्याद् अवशिष्ट-रसस्य ह्रदिन्यो\ऽपि भोक्तुं न शक्नुवन्ति,
तद्-अवशिष्टं भुञ्जते कथम् अवगतम् ? तत्राहुः---**अश्रु मुमुचुः**
क्रन्दन्ति \। वर्तमाने\ऽतीतः \। **यथा** **आर्या** भवत्यो\ऽश्रु
मुञ्चति, आर्या भक्ता वा \। अथवा, तस्माद् \"अयं वेणुर् गोप्यश्
चोरयितव्यः, यथा अपरम् एवं न करोतीति भावः \। अस्माभिस् तु पातुं
न शक्यते, अहो! धिङ् नः\" इति मौग्ध्य-दैन्ययोः साङ्कर्यम् \।\।९\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भाग्। २.७.१५३\] इदानीं तासाम्
एव मध्ये श्रेष्ठतमाया भगवत्याः श्री-राधिकायाः सर्वोत्तमोत्तमं
माहात्म्यं कैमुतिक-न्यायेन \। तथा हि, अहो बत किं वर्णनीया तस्या
भाव-गाम्भीर्य-महिम-परिणतिः, यया
सतत-तद्-अधरामृत-पान-लोभेन मुरलीं प्रत्य् अप्य्
अधर-बिम्ब-संयोगेन तद्-अधरामृत-पानम् आशङ्क्य सापत्न्यं वहन्ती
वृन्दावनं प्रविष्टस्य भगवतो दूराद् एव वेणु-नादं निशम्य तं मिथो
वर्णयन्तीनां सखीनां मध्ये श्री-राधा-देवी स्वयम् एवाह---**गोप्यः**
\[भा।पु। १०.२१.९\] इति \।

भो **गोप्यः** ! हे श्री-ललिताद्याः सख्यः ! अयं नीरस-काष्ठ-मयो
**वेणुः** किं कीदृशं कतमत् वा कुशलम् **आचरत्** ? तस्मिन् ज्ञाने वयम्
अपि तद् एवाचरामेति भावः \। **यद्** यस्मात् येन वा **कुशलेन**
**गोपिकानां** युष्माकम् एव भोग्यां सतीम् अपि अस्माकम् इत्य् अनुक्तिर्
लज्जया\। किं वा, गोपिकानां वो वश्यः स्वामी वा यो **दामोदरस्** तस्य
करे हृदये वदने च वर्ततां नाम अधर-सुधा-मयं मद्यं,
**स्वयं** स्वातन्त्र्येण यथेष्टं **भुङ्क्ते** \। **स्म** इति विस्मये
स्पष्टम् इत्य् अर्थे वा \।

स्मेत्य् अत्र विसर्गाभाव आर्षः \। **गोप्यो** गोप-जातित्वेन दामोदरेण
सह सम्बन्ध-विशेषवत्यो वयं स्मः वर्तामहे जीवाम इत्य् अर्थः \। अपि
तथाप्य् अयं **भुङ्क्ते,** अतो गोप्यः ! चोरयित्वा निभृतं रक्षणीयः \।

तत्रापि कथं भुङ्क्ते ? **अवशिष्ट-रसं** केवलम् अवशिष्ट उर्वरितो
रसो, रस इव मात्रो यथा भवति, तथा **सुधां** तु नावशेषयतीति
भावः \। यतः \। अत एव वा यासां पयसा पुष्टो\ऽसौ मातृ-तुल्या
**ह्रदिन्यो** नद्यः **हृष्यत्-त्वचः** विकसित-कमल-वन-निभेन
रोमाञ्चिता लक्ष्यन्ते \। येषां वंशे जातस् ते तरवो\ऽपि
मधु-धारा-मिषेण आनन्दाश्रु-धारा **मुमुचुः** **यथा आर्याः**
कुल-वृद्धाः स्व-वंशे भगवत्-सेवकं दृष्ट्वा हृष्यत्-त्वचो\ऽश्रून्
मुञ्चन्ति, तद्वत् \।

यद् वा, अव्ययानाम् अनेकार्थत्वाद् **अव** इति हीनार्थे \। अव-हीनं शिष्टं
शेषो यस्य रसस्य तथा-भूतं यथा स्यात् \। रस-मात्रम् अपि
यथावशिष्टं नाम न भवेत् \। तथाधर-सुधां भुङ्क्ते इत्य् अर्थः \।

यद् वा, अवशिष्टो रसो रागो यथा स्यात् रागस्यावशिष्टत्वात् अतृप्त्या मुहुर्
भुङ्क्ते पुनर् अपि भक्ष्यत एवेत्य् अर्थः \। यद् वा, सुधां किम्-भूताम्
गोपिकानाम् अवशिष्ट-रसम्

आविष्ट-लिङ्गत्वात् पुंस्त्वम् अदुष्टम् \।

अयम् अर्थः---ऐहिकामुष्मिक-सुख-भोग-विषयको\ऽशेषो रसो गोपिकानाम्
अपगत एव \। केवलम् अधर-सुधैवावशिष्टो\ऽयं रसः प्रीति-विशेषस्
तद्-विषयत्वाद् उपचारेण[^४३] तद्-एकात्मत्वेन वा स एव \। किं वा,
मधुरादि-रस इव रसनीयत्वाद् रसः य एको विद्यते तम् अप्य् अयं
भुङ्क्ते इति \।

[^४३]: तदीयत्वाद् उपचारेण


अथवा किं वर्णनीयो\ऽस्य पुण्य-महिमेत्य् आशयेनाहुः---स्नान-पानादिना
जगतां पावन्यः पुण्य-जनयित्र्यो यमुनाद्या नद्यो\ऽपि यस्य
अवशिष्ट-रसम् उच्छिष्टम् एव \। तत्रापि द्रव-मात्रं, न तु सुधां
भुञ्जते \। हृदिनीनां बहुलत्वात् स्वत एव विभक्ति-विपरिणामः \।
जल-विहारादिना\ऽधर-रागापगमनाद् य एवाधरामृतं भुञ्जते इत्य्
उत्प्रेक्षा काव्येषु प्रसिद्धैव \। किं वा, श्री-कालिन्दी-देवी
श्री-कृष्णाधरामृत-पान-योग्यैव तत्-साहचर्याद् भगवत्-प्रियतमा क्रीडा
श्री-वृन्दावन-सम्बन्धाद् वा अन्या अपि श्री-वृन्दावन-वर्तिन्यो ह्रदिन्यस्
तादृश्य एवोह्याः \।

कथम्-भूताः ? परम-दुर्लभ-प्राप्त्य्-आनन्द-भरेण हृष्यत्-त्वचः
सत्यः \। यस्योच्छिष्ट इव मात्र-पानेनापि महा-नदीनां भगवतीनाम्
ईदृशो हर्षः, तस्य पुण्य-महिमा किं वर्णनीय इति भावः \। यथा
यथावत् पूर्वं पश्चाद् वा योज्यम् \। आर्या महान्तश् छायादिना
परम-पुण्य-जनका वृन्दावन-वर्तिनः पिप्पलादयस् तरवस् तु अश्रु
मुमुचुः \। तस्याप्य्-अलाभेन शोकादरुदन्न् इत्य् अर्थः \। यद् वा,
तरवो\ऽश्रु मुमुचुर् इत्य् अत्राशङ्कते \।

ननु तरूणां तत्-पाने सम्भावनैव कथम् अपि न विद्यते \। कथं
तद्-अप्राप्त्या शोकेन रोदनं सम्भवति ? न हि रङ्को राज्याप्राप्त्या रोदिति
\। किं तर्हि क्षुधादिना\ऽन्नाद्य्-अर्थम् एवेति ? तत्राह---यथा आर्याः
परम-साधवः श्री-कृष्ण-भक्त-वरास् तद्-अधरामृत-पानानर्हा अपि
तद्-प्राप्त्यां शोकेनाश्रु मुञ्चन्ति, तद्वत् \। एतच् च पूर्वम् उक्तम् एव \।
यद् वा, आर्या वृद्धाः श्री-राधा-श्वश्रू-प्रभृतय इति \।\।९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो बतास् तु तत्-सङ्गि
गोपानां भाग्यं किं वक्तव्यम् ? इत्य् आहुः---गोप्य इति \। \"**अयं**
नीरस-दारुमयो **वेणुः किं** कतमत् पुण्यं कृतवान् अस्मिन् जन्मनि
पूर्वस्मिन् वा ? तत्-पुण्ये ज्ञाते यवम् अपि तद् अर्थं यतामहे\" इति
भावः \। **स्म** इति विस्मये \। तल्-लिङ्गम्
आहुः---**दामोदर-**इत्य्-आदिना \। दामोदर-शब्देन निज-यूथेश्वर्याः
प्रेम-विशेषेणात्म-वश्यतां बोधयन्ति, राधा-दामोदरयोर् द्वन्द्वत्वात् \।
अत एव **गोपिकानां** भोग्यम् \। अयम् इति पुंस्त्व-निर्देशेन तस्य
तद्-भोगायोग्यतोक्ता \। तथापि **भुङ्क्ते** तद्-एकोपभोग्यकत्वेन सदा
पिबति, तस्य तद्-अन्य-भोगादर्शनात् \।

ननु, दामोदराधरस् तद्-भोगानन्तरम् अपि सरस एव दृश्यते, न तु
शुष्कः ? तत्राहुः---**यद्** इति \। **सुधां** भुक्त्वैव केवलं
द्रव-मात्रम् अवशिष्येतेत्य् अर्थः \। हे **गोप्यः** ! इति
तस्माद्-वेणु-जन्मनैव सौभाग्यम्, न तु गोपी-जन्मनेति कुतो युयं गोप्यो
भूताः ? इति भावः \। अस्माकम् इति वक्तव्ये गोपिकानाम् इति गोपी-जात्यैव
तद्-भोग्यत्व-सिद्धेः, निजाभिमान-विशेषात् वैदग्धी-रस-विशेषाच् च,
श्लेषेण तद् एकशयिअव देहादि-रक्षिकाणाम् इति \। अन्यत् तैर् व्यञ्जितम् \।
अथवा गोपिकानाम् एव वश्यः स्वामी वा यो दामोदरस् तस्य करे हृदये
वदने च सदा वर्ततां नाम, अधर-सुधाम् अपि स्वयं युष्मत् सम्मतिं
विनैव भुङ्क्ते \। अवेति, अवरतादि-वद्धीनार्थे, अव हीनं शिष्टं यस्य
रसस्य तथा-भूतं यथा स्यात्, रस-मात्रम् अपि नावशेषयतीत्य् अर्थः
\। यद् वा, **अवशिष्टो रसो** रागो यथा स्यात्, रागस्यावशिष्टत्वान् न
कदाचिद् अपि विरमेद् इति, किन्तु मुहुर् भोक्ष्यत एवेत्य् अर्थः \।

यद् वा, सुधां कथम्-भूताम् ? गोपिकानाम् अवशिष्टो यो रसस् तद्
एकापेक्षया तद् इतरआशेष-रस-परित्यागात् तद् रूपाम् अपि, ताम् अप्य् अयं
भुङ्क्ते \। तत्र रक्षो नाम प्रीत्याख्य-रस-विषयत्वे\ऽपि तद्
आत्म्यापेक्षयोपचारेण सुधैव रसः \। किं वा,
रसनीय-मधुर-द्रव्य-विशेष इति अथवा **कुशलाचरण**-लक्षणान्तरम्
अप्य् आहुः---यस्य अवशिष्टम् उच्छिष्टम् एव, तथापि रक्षं द्रव-मात्रम्,
न तु सुधाम्, **हृदिन्यः** स्नान-पानादिना जगतां पावन्यः सर्वार्थदाश्
च श्री-यमुनाद्या नद्यो\ऽपि भुञ्जते,
जल-विहारादिनाधर-रागापगमान्नद्यादयो\ऽधरामृतं पिबन्तीति
निःशेषच्युत-चन्दनं स्तन-तटं निर्मृष्ट-रागो\ऽधर
\[साहित्य-दर्पणः।२.२३\] इत्य्-आदि-वचनतः काव्येष्व् अनुमान-द्वारा
प्रसिद्धम् एव, तासां तद् भोगे लिङ्गं **हृष्यत् त्वचः** इति,
**तरवश्** अ मुनय इव तत् तीरवर्तिनो जगद् उपकारपरा भगवत्
स्तुत-माहात्म्या भुञ्जते, पादैस् तन् नदी-जल-पातनः, तत्र
लिङ्गम्---**अश्रु मुमुचिर्** इति, अन्यथा
तादृश-हृष्यत्वक्त्वाश्रु-मोचकत्वानुपपत्तेः \। तत्र दृष्टान्तः---आर्या
महान्तो यथा श्री-भगवद् रासानुभवेनैव हर्षाद्-रोमाञ्चिता
गलद्-अश्रु-मुचश् च बचन्ते, नान्यथेति \।

यद् वा, हृष्यत्-त्वचः सत्य इति परम-दुर्लभ-लाभेनानन्द-भरः
सूचितः, अतो यस्योच्छिष्ट-द्रव-मात्र-पानेनापि तासाम् ईदृशो हर्षः, तस्य
पुण्य-माहात्म्यं कथं वर्ण्यम् इति भावः \। तरवस् तु अश्रु मुमुचुः,
तस्याप्य् अलाभेन शोकाद् अरुदन्न् इत्य् अर्थः \। किम्-भूताः ? आर्याः,
छायादिना जगद् उपकारान् महान्तो\ऽपि,

यद् वा, ननु तरूणां तद् भोगे कथम् अपि सम्भावनापि नास्ति, कथं तद्
अप्राप्त्या रोदनं सम्भवेत् ? न हि रङ्को राज्याप्रात्यारोद् इति \। किं तर्हि
क्षुधादिनान्नाद्य्-अर्थम् एव ? इत्य् आशङ्क्याहुः---यथा आर्याः परमार्याः
सुधियस् तद् अधरामृत-पान-हीना अपि तद् अप्राप्त्या शोकेनाश्रु मुञ्चन्ति,
तद्वद् इति \।

यद् वा, यथा यथावत् तरव आर्याः सरल-बुद्धयः \। अन्यत् समानम् \।
अतो\ऽयं गोप्यः, निभृतं कुत्रापि सङ्गोप्य रक्षणीय इत्य् अर्थः
\।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो बतास्तुतरां गोपानां
भाग्यं वेणोर् अपि भाग्यं वक्तवम् इति महा-भाव-स्फुरद् उन्मादतया
मिथ्या-कल्पना-पूर्वकं सेर्ष्याभिलाषम् आहुः---गोप्य इति \। **अयम्**
अस्माभिर् दृश्यमान इव नीरसदारुमयो **वेणुः** अस्मिन् जन्मनि पूर्वस्मिन्
वा किङ्कृतमत् पूण्यं कृतवान् तत् पुण्ये ज्ञते वयम् अपि तद् अर्थं
यतामह इति भावः \। स्मेति विस्मये तल् लिङ्गम् आहुः यद्य् अस्मात्
दामोदरेत्य्-आदि \। दामोदर-शब्देन तस्यास्माकं च तादृश-बाल्यम् आरभ्य
जातेदृशभावाङ्कुरतया स्वाभाविकं सम्बन्ध-विशेषं सूचयन्ति अत एव
**गोपिकानाम्** अस्माकम् एव भोग्याम् अयम् इति पुंस्त्व् अनिर्वेशेन तस्य तद्
भागा योग्यता चोक्ता तथापि **भुङ्क्ते** तद् एकोपभोग्यत्वेन सदा पिबति
तस्य तद् अन्य-भोगाद् अदर्शनात् \।

ननु, **दामोदराधरस्** तत् सङ्गानन्तरम् अपि सरस एव दृश्यते न तु
शुष्कस् तस्माद् असौ न किञ्चिद् अपि भुङ्क्ते तत्राहुः **अवशिष्टो रसो**
रस-मात्रं यत्र **यद्** यथा स्यात् सुधा भुङ्क्तैव केवलं
द्रव-मात्रम् एवाव-शिष्येतेत्य् अर्थः \। हे **गोप्यः** ! इति तस्माद्
वेणु-जन्मनैव सौभाग्यं न तु गोपी-जन्मनेति कुतो यूयं गोप्यो जाता
इति भावः \। अस्माकम् इति वक्तव्ये गोपिकानाम् इत्य् उक्तिर्
गोकुल-वासित्वेनास्मत् कोटि-प्रवेशेऽपि गोपिका-विशेषत्वाभावान् न तद्
विधस्याधिकार इति निजाभिमान-विशेषात् वैदग्धी-रस-विशेषाच् च
श्लेषेण तद् एकाशचैव देहादिर् अक्षिकाणाम् इति किं च तस्य
युष्मदीयकान्तस्य करे हृदये वदने च सदा वर्ततां नाम अधर-सुधाम्
अपि स्वयं युष्मत् सम्मतिं विनैव भुङ्क्तं इति भावान्तरम् अथवा तच्
च कथं भुङ्क्ते तत्राहुः अवेति वशिष्टं अवशिष्टं वश्टि-भागुर्
इरल्-लोपम् इत्य् आदेः न वशिष्टम् अवशिष्टम् अनवशिष्टम् इत्य् अर्थः \।
तादृशो रसो यत्र तथा-भूतं यथा स्यात् रस-मात्रम् अपि नावशेषयतीत्य्
अर्थः \। यद् वा, अवशिष्टो रसो रागो यत्र तद् यथा स्यात्
रागस्यावशिष्टत्वात् न कदाचिद् अपि विरमेत् किन्तु मुहुर् भोक्ष्यत एवेत्य्
अर्थः \।

यद् वा, **सुधां** कथम्-भूताम् अपि गोपिकानाम् अवशिष्टो यो रसः तद्
एकापेक्षया तद् इतराशेष-रस-परित्यागात् तद् रूपाम् अपि अथवा
कुशलाचरणे लक्षणान्तरम् अप्य् आहुः हृदिन्यो हृष्यत् त्वच इति \। तस्य
तादृशं भोगे दृष्ट्वा परम-पुण्या **हृदिन्यो\ऽपि** लोभाद्
विकसित-कमल-मिषेण **हृष्वत् त्वचो** जात-रोम-हर्षा बभूवुः इत्य्
अर्थः \। अथवा यद् अवशिष्ट उच्छिष्टो यो रसो नाद-रूपन्ताम् हृदिन्यो\ऽपि
भुञ्जते आस्वादयन्ति यतश् च हृष्यत् त्वचो भवन्तीत्य् अर्थः \। किं च
यस्य स्व-जाति-सम्भवस्य वेणोस् तादृशं सौभाग्यं दृष्ट्वा सर्वे
स्थावर-जातयो\ऽपि मधुमिषेणाश्रु **मुमूचुः** तत्र दृष्टान्तः यथार्याः
पितरः स्वकुल-सम्भवस्य तादृशं सौभाग्यम् अनुभूयाश्रु मुञ्चन्तीत्य्
अर्थः ईर्ष्या-पक्षे तस्मात् समाज् एव तादृशस् तस्वैकस्य वा को दोषः
अतोऽयं गोप्यः निभृतं कुत्रापि सङ्गो\ऽप्य् अरक्षणीय इत्य् अर्थः
\।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यस्य **वेणोर् अवशिष्ट** उच्छिष्टो
**रसो** नाद-रूपस् तं स्नान-पानादौ **ह्रदिन्यो** जगत्-पावन्यो
**भुञ्जते,** अहो तद्-दर्शनात्तस्वो ऽपि **हृष्यत्-त्वचः**
अङ्कुरादि-मिषेण रोमाञ्चिताः सन्तो \। मधु-मिषेणाश्रु **मुमुचुः** कीदृशा
अपि **यथार्य्या** मुनयस् तद्-गुणैस् तथा-भूता अपीत्य् अर्थः \।\।९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** मुग्धा मुग्धाभिः
सहोचुः---गोप्य इत्य्-आदि \। हे **गोप्यः** \। गोपयतीति गोपी \।
जानन्त्योऽपि न कथयन्ति \। कथयत \। अयं **वेणुः किं कुशलम्
आचरत् ? स्मे**ति वितर्के \। **यतो दामोदराधर-सुधां भुङ्क्ते** \।
भोग्यत्वेनोपसन्नां **सुधां** पिबतु नाम, किं तत्रास्माकम् असूयतेत्य्
आशङ्क्याहुः---**गोपिकानाम्** **अप्य्** अस्माकम् अपि भोग्यैषा \। तथाप्य् एष
एव पिबतीति परकीय-भोग्य-भोगो विना तादृश-**कुशलाचरणेन** न
स्यात् \। तत्रास्मद्-अनुज्ञयैव तु नापि तथेत्य् आह \। स्वयं बलाद् एव
तत्र परिमिताम् एव पिबतु, नापि तथेत्य् आह---यद् इत्य्-आदि \। एवम् एव
मात्रातिरेकेण पिबति, यथा **यद्** अवशिष्ट-रसं ह्रदिन्योऽपि भुञ्जत
इत्य् अर्थः \। तद् एव कथं ज्ञातम् ? तत्राह---हृष्यत्-त्वचः
फुल्लत्-कमलादि-रूपास् त्वचो यासाम् \। ता अपि यथेष्टं स्व-विकारं
गोप्यैतुं न शक्नुवन्तीति भावः \। न केवलं ह्रदिन्य एव भुञ्जते,
तरवश् चेत्य् अर्थः \। अतिबाहुल्यात् कथम् अवगतम् ? तत्राहुः---**अश्रु
मुमुचुः** \। एषाम् अप्य् अतिमात्रता जातेत्य् अर्थः \। क इवाश्रु मुमुचुः ?
**यथार्याः** प्रधान-भूता राधादयः \।
अधर-पान-सम्बन्धस्यान्येषाम् असम्भवात् \। सामान्याश्रु-पात-विवक्षायां
भक्ता वा \। यद् वा, तस्माद् अयं वेणुर् गोप्यश् चोरयितव्यः \। अत्र
मौग्ध्य-गर्व-दैन्यानि \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं चास्मान् विडम्बनाब्धौ
निःक्षिपन्न् अयं वेणुर् एवानर्थकारीत्य् आहुः---हे **गोप्यः** ! **वेणुर्**
मुरली किं स्वित् **कुशलं** पुण्यम् **आचरत्** वंशी-मुरल्य्-आदि-शब्दानां
स्त्री-लिङ्गत्वेऽपि तत्-पर्यायस्य वेणु-शब्दस्य पुंस्त्वं दार-शब्दवद्
ज्ञेयम् \।

यद् वा, **किं** मङ्गलम् आचरत्, **अपि** तु न किम् अपि,
स्थावर-जातित्वेनैव लक्ष्यत इति भावः \। तद् अपि
**दामोदरस्याधर-सुधां भुङ्क्ते** इति कथं वयं सोढुं प्रभवाम
इति भावः \। तत्र हेतुः---गोपिकानाम् इति \। अधर-सुधायां हि
**गोपिकानाम्** अस्माकम् एव स्वत्त्वं कृष्णस्य गोप-जातित्वाद् अस्माकं
गोप-जाति-स्त्रीत्वाद् इति न्याय-प्राप्तेः नित्यं रात्राव् अस्माभिः
संभुज्यमानत्वाच् च वेणुस् तु विजातीयस् तत्रापि कृष्ण-रमितत्वम् आत्मनो
मत्वा कृष्ण-प्रेयसीत्वाभिमानं धत्ते \। तत्रापि धार्ष्ट्येन पुनः
पौरुषम् आविष्कृत्य सम्भुङ्क्ते \। तत्रापि परकीयं धनं \। तत्रापि
स्वयम् एव न त्व् अन्यं जनम् एकम् अपि सङ्गिनं करोति \। तत्रापि न
चौर्येण, किन्तु धन-स्वामिनीर् अस्मान् फुत्कारेण ज्ञापयित्वा एव \।

किं च, नायं फुत्कारः, किन्तु स्व-सम्भोगोत्थं मणितम् एव \। तच्
चास्मान् श्रावयित्वैव \। तत्रापि न विशिष्टो न **अवशिष्टो** **रसः**
किञ्चिन्-मात्रोऽपि यत्र तद् यथा स्यात् तथा भुङ्क्ते \। वष्टि भागुरिरल्
लोपम् इत्य्-आदिना अ-कार-लोपः \। धन-स्वामिनीनाम् अस्माकं कृते
स्व-भुक्तावशिष्टम् अपि किञ्चिन् न रक्षतीत्य् अहो धार्ष्ट्यम् इति भावः \।
किं च, तद्-देश-वर्तिनः सर्व एव जनास् तादृशा एवेत्य् आहुः---यत्
यतोऽधर-सुधा-भोगात् तं वीक्ष्येत्य् अर्थः \। **ह्रदिन्यो** नद्यः
**हृष्यत्-त्वचः** उत्फुल्ल-कमलादि-मिषेण पुलकवत्यो बभूवुः \।
**तरवो** मकरन्द-मिषेणाश्रु **मुमुचुर्** यथा आर्या भगवद्-गुणान्
श्रुत्वा **अश्रु**-ह्रदिन्योऽस्य सख्यस् तरवोऽस्य सखायो दूता एवेति
वेणु-ह्रदिनी-तरवः सर्व एवास्माकं वैरिण एवेति भावः \। अतोऽयं
गोप्यः, निभृतं कुत्रापि रक्षणीयो यथा कृष्णाधरं न प्राप्नोतीत्य्
असूयाख्यः सञ्चारी व्यञ्जितः \।\।९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अपराः प्राहुः---गोप्य इति
\। हे **गोप्य** ! **अयं वेणुः** **किं कुशलं** मङ्गलम् **आचरत्**
तस्मिन् ज्ञाते वयम् अपि तद् अर्थं यतामहे इति भावः \। यतो हेतोर्
**गोपिकानां** धनम् अपि **दामोदराधर-सुधां भुङ्क्ते** स्त्री चेद्
अत्यनुरागेणापरासां पत्य्-अधर-सुधां भुङ्क्तां नाम, **अयं** खलु
**वेणुः** पुरुषः कथं तां भुङ्क्ते ? इति वेणु-शब्दादि-प्रायात्
तत्रोपहासः \। तत्र च स्वयम् आत्मनैवेति कस्याश्चिद् अपि गोपिकायास्
तल्-लेश-प्राप्तेर् अभावस् तत्राप्य् आश्चर्यम् इति भावः \। अन्यच् चान्यायं
शृणुतेत्य् आहुः यस्य वेणोर् **अवशिष्टौ** भुक्तमुक्तौ यो **रसन्तं
ह्रदिन्योऽपि** पवित्रा यमुनाद्या भुञ्जते भुक्त्वा च
विकचारविन्दवनमिषेण फुल्ला दृश्यन्त इति भावः \। किं च, वेणोस्
तस्य तादृश-महिमवीक्षणेन तद्-गोत्र-प्रायास् **तरवो**ऽप्य्
अङ्कुरोद्गमादि-मिषेण **हृष्यत्-त्वचो** रोमाञ्चिता
मधु-धारा-मिषेणानन्दाश्रु **मुमुचुर्** इति तस्यान्यायम् अपि न
गणयन्तीति भावः \। यथार्याः केचिद् आत्म-गोत्र-महिम-दर्शनात्
तत्-तद्-भावं धारयन्तीति तेषाम् अप्य् अनार्यत्वं सूच्यते अत्र गोपिकानाम्
इति यष्ठी-पदांशः स च स्व-स्वामि-भाव-सम्बन्धेन जातत्वाद्
अधर-सुधायां गोपी-स्वत्वं व्यञ्जयति \।\।९\।\।

**\॥।**

**\।\। १०.२१.१० \।\।**

वृन्दावनं सखि भुवो वितनोति कीर्तिं

यद् देवकी-सुत-पदाम्बुज-लब्ध-लक्ष्मि \।

गोविन्द-वेणुम् अनु मत्त-मयूर-नृत्यं

प्रेक्ष्याद्रि-सान्व्-अपरतान्य-समस्त-सत्त्वम् \।\।

**मध्वाचार्यः (भागवत-तात्पर्यम्) :**

> श्री-देवी वेणुम् आविश्य रेमे क-मुखाम्बुजे \।
>
> पपौ च तद्-गतं गीतं सुरा इतर-भाण्डगाः \।\। इति
> तन्त्र-भागवते \।\।१०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** काश्चिद् आहुः, हे सखि,
**वृन्दावनं भुवः कीर्तिं** स्वर्गाद् अपि विशेषेण **वितनोति** \।
कथं-भूतम् ? **यद् देवकी-सुतस्य पदाम्बुजाभ्यां लब्धा लक्ष्मीः**
शोभा-संपद् येन तत् \। किं च, **गोविन्दस्य वेणुम् अनु** वेणु-निनादं
श्रुत्वानन्तरं मन्द-गर्जितं नील-मेघं तं मत्वा **मत्ता** ये
**मयूरास्** तेषां **नृत्यं प्रेक्ष्य** सङ्घशस् तत्र **तत्राद्रि-सानुष्व्
अपरतान्य्** उपरत-क्रियाण्य् **अन्यानि समस्तानि सत्त्वानि** यस्मिंस् तत् \।
नैतद् अन्येषु लोकेषु विद्यते \। अतो भुवः कीर्तिं वितनोतीत्य् अर्थः
\।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** काश्चित् स्ववासभुवं
श्लाघयन्त्य आहुः---विपदेन स्वर्ग-लाभः \। इह देवकीपदं
यशोदा-वाचकम्, गोपीनां वसुदेव-पत्नीजत्वस्याज्ञातत्वात् \। न केवलं
पादाङ्कन-सम्पत्तिर् एव किं त्व् अन्यद् अपि लोकाङ्गरापेक्षया वैलक्षण्यम्
अस्ति तद् आह---*किं च* इति \। **गोविन्दं** *नील-मेघं* **वेणु**-नादं
च तद्-ध्वनिं **मत्वा** तत्र तत्र **मयूरा** **नृत्यन्ती**ति \। तत्र
तत्र स्थले \। **समस्तानि** गो-वत्स-पक्षि-भुजङ्गादीनि \। एतत्
गोविन्द-पादाङ्कन-*वेणु*-*नादा*कर्णनोत्तर-मयूर-नृत्यादि \। *अन्येषु*
स्वर्गादिषु \। इत्य् अर्थ इति पृथिव्याम् अपि वृन्दावनम् एव
कुल-**कीर्तिकर**-पुत्रवद् वरम् इति भावः \। द्वे नाम्नी नन्द-भार्याया
यशोदा देवकीति च इति \। **लब्धा** **लक्ष्मीर्** ध्वज-वज्रादि
चिह्नमयी *शोभा* *येन तत्* \। लोके च पृथिवी धन्या तत्र जम्बूद्वीपस्
तत्र भारतं तत्रार्यावर्तं *तत्र* माथुर-मण्डलं तत्रापि
श्री-वृन्दावनाद् अधिकं न किम् अपीति \। अत्रास्मान् नर्तयेति मयूरैः
प्रार्थितस्य गोविन्दस्य वेणु-वादनं तदीय-तालगत्य् एव मण्डली-भूय
नृत्यतां *तेषां* मध्ये तस्यापि सनृत्यं वादनम्, ततस् तद् वद्येन
तुष्यतां पारितोषिक-स्वीय-दिव्य-बर्ह-प्रदानं तस्मै, तेन च
वादक-लोक-रीत्या साह्लादं तद्-गृहीत्वा स्वशिरस्युष्णीषस्योपरिधारणम्
इति \।\।१०\।\।

---------------------------------------------------------------------------------------------------------------------

**कैवल्य-दीपिका : वृन्दावनम्** इति \। **यद्** यस्माद् **गोविन्दस्य**
निर्वेदस्य **वेणुं**, अर्थात् वाद्यमानम् **अनु** लक्षीकृत्य
**मत्त-मयूर-नृत्यं** भवति \। वेणु-ध्वनिं श्रुत्वा मयूराः
स्तनित-बुद्ध्या नृत्यन्तीत्य् अर्थः \। **प्रेक्ष्येषु** दर्शनीयेषु **अद्रेर्**
गोवर्धनस्य **सूनुषु** **अवरतानि** वेणु-गीत-श्रवणार्थं
निभृतीभूतानि **अन्यानि** मयूरेभ्यः **समस्तानि सत्त्वानि** मृगादीनि
यस्मिन् **वृन्दावने** तत् तथा \।\।१०\।\। \[मु।फ। १२.३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मध्या
आहुः---वृन्दावनम् इत्य्-आदि \। हे **सखि** ! **वृन्दावनं** **भुवि
कीर्तिं** **तनोति**, विशेषेणेत्य् अर्थः \। भुव इत्य् अस्यायं
भावः---वृन्दावनन्तु ब्रह्माण्डातीतं व्यापकं च,
संप्रति-भूव्यवतीर्णत्वाद्-भूव एव कीर्तिं तनोति \। आत्म-कीर्तेः स्वत
एवानन्त्याद्-विस्तारयितुम् अशक्यम् \। तत्र हेतुः-यद्
देवकी-सूत-पदाम्बुज-लव्ध-लक्ष्मि देवकी-सुतेति
सम्बन्धस्थ-गन-परम्, पदाम्बुज-लव्ध-लक्ष्मीकत्वं हि भुव एव,
तेनैव वृन्दावनस्यापीत्य् अहो परस्पर-प्रीतिमत्त्वम् \।

यद् वा, **देवकी-सुत-पदाम्बुज-लब्ध-लक्ष्मी** देवकी-सुत-चरणेन
हेतुनाब्मुजैर् इव सर्वतो लब्धा लक्ष्मीर् येन वने सर्वतो\ऽम्बुजवत्
त्वम् अतिशय-चमत्कारकारि \। पुनः कीदृशम् ? **गोविन्द-वेणुर्** एव
मनुर् धर्मोपदेष्टा यत्र यस्य निरुक्त्या वयं कुलशीलादि सकलम्
अत्यजाम, **मत्तानां मयूराणां नृत्यं** यत्र,
मेघ-नादानुलासित्वाद्-गर्जतो मेघस्य् एव वुणुं वादयतः कृष्णस्य
दर्शनान् मयूरा यत्र नृत्यन्ति \। मनु-शब्दस्यायं भावः---न दोषो
मनुर् अब्रवीत् इत्य्-आदिवत् मनु-वचसः प्रामाण्यवद् अस्यापि वेणो रवे
प्रामाण्यम् अस्माकम् इत्य् असौ यदा यद् वदति, तदैव कुर्म इत्य् अर्थः \।
गोविन्द-वेणुम् **अनु** लक्ष्यी-कृत्य मत्तानाम् इति वा \। **प्रेक्ष्याणि**
दर्शनीयान्याद्रिसाणूनि तेष्व् अपरतानि विरत-विषयाण्य् अन्यानि
मयूरातिरिक्ताणि स्**अमस्तानि सत्त्वानि** यत्र \। अथवा मयूर-नृत्यं
प्रेक्ष्याद्रिसानुष्व् **अपरतानि** समस्त-सत्त्वानि यत्र \। अहो ! अमी
भागवता भगवद् आवेशेनैवं नृत्यन्तीति सर्व एव तन् नृत्यामोदनेन
विरत-व्यापारा बभूवुर् इत्य् अर्थः \। अथवा, यैतद् वेत्ति, सैव यत्र
सङ्केतस्थं कृष्णम् अभजत, तं देशम् उद्दिश्यैव
वदति---अस्मद्-विलबं दृष्ट्वा वेणुं वादितवान् \। तेन मेघ-भ्रमान्
मत्ताः शान्ता मयूरा नृत्यं चक्रुः, तद् दृष्ट्वा अद्रिसानुष्व् अपरतान्य्
अन्यानि समस्त-सत्त्वानि च तत्र आसन् \। अहो अतिरम्यम् आसीत् तत्
सङ्केत-स्थानम् इति स्मृति-भावः \।\।१०\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१०८\] इत्थं
श्री-गोपिका-माहात्म्य-विशेष-वर्णनेन गोपी-भावं प्राप्तो\ऽसौ राजा अधुना
स-विशेषं सर्वेषाम् एव माहात्म्यं प्रत्येकं विस्तार्य वर्णयामास \।
तत्रादौ श्री-वृन्दावनस्य तथा हि श्रीमद्-वृन्दारण्य-प्रविष्टस्य
श्री-भगवतः सर्व-भूत-मनोहरं वेणु-नादं व्रज-गृह-मध्ये
निशम्य परम-प्रेम-रसाप्लवेन विचित्रं मिथो\ऽमुं वर्णयन्तीनां
श्री-गोपीनां मध्ये काश्चिद् आहुः---वृन्दावनम् इति \।

हे **सखि** ! श्री-राधे ! **वृन्दावनम्** इदं **भुवो** भूर्-लोकस्य
**कीर्तिं** माहात्म्यं स्वर्गाद् अपि \। यद् वा, सर्वेभ्यो लोकेभ्यो
लोकातीतेभ्यो\ऽपि विशेषेण **तनोति** विस्तारयति \। **यद्** यतः, यद्
वृन्दावनम् इति वा \। **देवकी-सुतस्य** श्री-कृष्णस्य **पदाम्बुजाभ्यां**
**लब्धा** **लक्ष्म्यः** सर्वाः शोभाः सम्पदो वा, येन
तत्-सकल-विलक्षण-सुलक्षण-श्रीमत्-पाद-पातैस् तथा \। तत एव
सर्वेषां भू-गतानां जनानां
चतुर्-वर्ग-चिन्तामणि-दुर्लभतर-भक्ति-योग-सुख-सम्पत्त्या च \।
अत्र च पदाम्बुजाभ्याम् एव, न तु तत्-पादुकाभ्याम् इत्य् अनेन
तथाम्बुज-रूपकेण च परम-सुकुमारतया दुर्घटस्यापि तत्-स्पर्शस्य
लब्ध्या कूर्प-कण्टकादि-सम्बन्धवत्या अपि वृन्दावन-भूमेः परमं
सौभाग्यम् उद्दिश्यते \। यद्यपि स्वर्गादिष्व् अपि श्री-विष्ण्व्-आदयो
विराजन्ते, तथापि ते अस्यावतारा एव \। एष तु देवकी-नन्दनो\ऽवतारीत्य्
अस्यातिमहिमा \।

किं च, **गोविन्दस्य वेणुम् अनु** वेणु-नादं श्रुत्वा अनन्तरं
मन्द्र-गर्जितं नील-मेघं तं मत्वा ये **मयूराः**, तेषां **नृत्यं**
**प्रेक्ष्य** सङ्घशस् तत्र तत्र्**आद्रि**-सानुषु अवरतानि
उपरत-क्रियाणि अन्यानि मयूरेतराणि **समस्तानि** **सत्त्वानि** यस्मिन्,
तत् \।

अथवा, अहो किं वक्तव्यम् अन्यत् इति \। यतः श्री-वैकुण्ठाद् अपि वितनोति
इति \। **वि**-शब्दोक्तं वैशिष्ट्यं दर्शयन्ति---गोविन्देति \। गवाम्
इन्द्रः गोविन्द इति
गो-गोप-गण-सह-क्रीडा-रसिक-बर्हापीड-गुञ्जावतंस-कदम्ब-मालादि-वन्य-वेष-विभूषित-श्री-नन्दनन्दनो
लक्ष्यते \। श्री-हस्त-वर्ति-वेणुश् चात्यन्त-प्रिय-सङ्गितया साक्षाद् उक्त
एवास्ति \। तत्र श्री-गोविन्दत्वानपेक्षयापि स्वर्गादिभ्यो भुवः कीर्तिर्
अवतारिणस् तस्य केवलं पदाम्बुज-सम्बन्धेनैव सिध्यतीत्य्-आदौ
**देवकी-सुतेति** निर्देशः \। तस्य हि देवकी-सुतत्वेऽप्य् अवतारित्वं
प्रसिद्धम् एव \।

**लब्ध-लक्ष्मि** इति च कदाचित् केनापि हेतुना स्वर्गादिषु गतेऽप्य् अस्मिन्
एतादृश-लक्ष्मी-लाभस् तेषां नास्तीति द्योतयति \। तत्र
पारमैश्वर्य-प्राकट्येन साक्षात्-पादाम्बुज-स्पर्श-विशेष-लाभासम्भवात्
\। यद्यपि तासां सर्वज्ञानाम् अपि गोपिकानां परम-प्रेम-भर-स्वभावेन
केवलं श्री-यशोदा-नन्दनत्वेनैव सदा भगवान् परिस्फुरति, तथाप्य्
उक्ताभिप्रायेण प्रथमं देवकी-सुतत्वेनोक्तिः \। अत एव तस्याः
प्रसूति-मात्रापेक्षया सुतेति निर्देशः \। गोविन्दस्य वेणुम् अनु लक्ष्यीकृत्य
तं दृष्ट्वेत्य् अर्थः \।

यद् वा, तद्-वादनानन्तरं वेणु-कारितं च सर्वेषु मयुरादिषु
यथा-सम्भवम् एवं विवेचनीयम् \। दूरात्
तद्-गीतामृत-कणा-मात्र-प्रथम-पानेन मत्तानां मयूराणां नृत्यं यस्मिन्
तत् \। यद् वा, गोविन्दस्य वेणोर् **मनुर्** मन्त्रः
परम-मोहन-शब्दात्मकः, तेनैव मत्तानां मयूराणां नृत्यं यस्मिन् \।
किं वा, गोविन्द-वेणु-मनुर् यस्मिन्न् इति पृथक् पदम् \। अत एव मत्तानां
मयूराणां नृत्यं यस्मिन्न् इति हेतु-हेतुमद्-भाव-न्यायेन वेणु-मनुर् एव
तत्र तत्र हेतुर् इत्य् आयाति \। तथा तत्-प्रतिनादेनैव प्रेक्ष्याः
परम-रमणीयाः \। तद्-वेण्व्-आकरत्वेन सर्वेषां परमावलोकनीया वा
अद्रि-सानवो यस्मिन्

तत् \। तथा तत्-पानेनैव अवरतानि उपरत-व्यापाराणि अन्यानि समस्तानि
सत्त्वानि प्राणिनो यस्मिन् तत् \।

यद् वा, प्रेक्ष्यः परम-सुन्दरः प्रेम्णा व्रज-जनैः सदा दृश्यो वा अद्रेः
श्री-गोवर्धनस्य सानुः शिखर-प्रदेशो यस्मिन् श्री-गोवर्धन-पूजायां
शैलो\ऽस्मीति वदता श्री-भगवता तद्-बलि-वर्ग-भोजन-समये
परम-लीलयोपविश्याक्रान्तत्वात् \।

किं च, अवरते निवृत्तै अन्ये रजस्-तमसी यस्मात्, तादृशं विशुद्धं
समस्तं सम्पूर्णं सत्त्वं सत्त्व-गुणो यस्मिन् तरु-लतादीनाम् अपि
सात्त्विक-भावापत्तेः \। तथा च दशम-स्कन्धे---

> वन-लतास् तरव आत्मनि विष्णुं
>
> व्यञ्जयन्त्य इव पुष्प-फलाढ्याः \।
>
> प्रणत्-अभार-विटपा मधु-धाराः
>
> प्रेम-हृष्ट-तनवो ववृषुः स्म \।\। \[भा।पु। १०.३५.९\] इति \।

श्री-वैकुण्ठे शुद्ध-सत्त्व-वृत्तिस् तु---

> प्रवर्तते यत्र रजस् तमस् तयोः
>
> सत्त्वं च मिश्रं न च काल-विक्रमः \[भा।पु। २.९.१०\] इति
> द्वितीय-स्कन्धोक्तेः \।

अस्यार्थः---*तयोस्* ताभ्यां *रजस्-तमोभ्यां मिश्रं च सत्त्वं* *यत्र
वैकुण्ठे नास्ति* केवलं विशुद्धं सत्त्वम् एवेति \। यद्यपि मायिकत्वात्
सत्त्व-गुणस्यापि सम्बन्धो वैकुण्ठे न घटत एव, न यत्र माया किम्
उतापरे \[भा।पु। २.९.१०\] इति तत्रैवाग्रे उक्तत्वात्, तथापि
शुद्ध-सात्त्विक-देवादिवत् वैकुण्ठ-वासिनाम् अपि व्यवहारादि-दर्शनाद्
उपचर्यते इति\। एवं श्री-वैकुण्ठेन साम्यम् \। आधिक्यं च
**गोविन्द-वेणुम् अन्व्** इत्य्-आदिना स्पष्टं दर्शितम् एव \।

अथवा, प्रेक्ष्याद्रीति छेदः \। प्रेक्ष्याद्रयः श्री-गोवर्धनाद्या यस्मिन्,
तत्-सानवः पर्वतोपरितनोच्च-प्रदेशाः वेणु-नाद-ज-मोहेन स्थाने
स्थाने सङ्घश उपर्य् उपरि पतनेन सानव इव सानवः सानुवद् भूतानि
\।

किं वा, वेणु-नाद-श्रवण-कृष्ण-दर्शनार्थं तत्र तत्र यूथशः
स्थितानि विरतान्य-समस्त-क्रियाणि सत्त्वानि सर्व-प्राणिनो यस्य \।
यद्यपि तच्-छ्रवणानन्द-भरेण सर्वेषाम् अपि बहिः सर्व-व्यापारोपरम
एव घटते, तथापि भगवद्-भक्तैर् एव वेणु-वाद्यस्य
विलास-वैचित्र्या मयूराणां मत्ततया नृत्यम्, अन्येषां च तच्
छ्रवण-भगवद्-दर्शनापेक्षादिकं जातम् \। तथैव हि
परमानन्द-चरम-काष्ठा-सम्पत्तिः \। तच् च पूर्वम् उक्तम् एवास्ति \।

एवं सत्य् अयम् अप्य् अर्थो वितर्क्यः---स्व-स्व-सेवां साक्षाद् अर्पयितुम् इव
सानुषु उच्चतर-स्थानेषु स्थितानि अवरतानि अवधानेन रतानि
मधुर-कूजितादि निज-निज-सेवायां प्रीत्या सक्तानि \। किं वा, सानुभिः
अवो\ऽवनम् अत्युच्चतया श्री-कृष्ण-सन्दर्शनं कारयद्भिर्
विरह-तापादि-\[विरहमयादि\] दुःखाद् रक्षणं येषां, तानि \। तथा
सान्व्-अवानि च तानि रतानि च निज-निज-व्यापार-सेवायां कृष्णे
वा\ऽनुरक्तानि अन्यानि समस्तानि सर्वाणि सत्त्वानि कोकिलादीनि यस्मिन् तेषां
यथा-सम्भवं सर्वेषाम् एव सेवोह्या \। तत्र च चञ्चल-हिंस्रादीनां तु
दुष्टानां तत्-तद्-दोष-त्याग एव सेवा \।

अथवा, किं कल्पना-बाहुल्येन ? मत्त-मयूर-नृत्यं प्रेक्ष्य
गोविन्द-वेणुम् इति योजनीयम्\। ततश् चायम्
अर्थः---बर्हि-बर्हावतंसस्य मयूर-प्रियस्य श्री-भगवतो
वने\ऽग्र-वेश-मात्रेण निज-पिञ्छावचयन-दर्शनेन च प्रीत्या प्रथमं
मत्तानां मयूराणां नृत्यं, तत् प्रेक्ष्य हर्षेण गोविन्द-वेणुः गोविन्देन
वेणुर् वादित इत्य् अर्थः \। तम् अनु अद्रि-सानुषु अवरतानि विरतानि अन्यानि
श्री-भगवद्-दर्शन-वेणु-श्रवण-व्यतिरिक्ताशेष-प्रयोजनानि येषां,
तथा-भूतानि समस्त-सत्त्वानि यस्मिन् \। सर्व-वाचक-समस्त-शब्देन
मयूरा अपि गृह्यन्ते \। ततश् च तेषाम् आदौ
श्री-भगवद्-रूप-दर्शनानन्देन मत्ततया नृत्यम् पश्चाद्
वेणु-नाद-श्रवणेनान्येषाम् इव सर्वोपरम-लक्षणा प्रेम-मूर्च्छा जातेति
ज्ञेयम् \। एतादृशं च श्री-वैकुण्ठे\ऽपि नास्तीति श्री-वृन्दावनतो भूमेः
कीर्ति-विस्तर इति \।\।१०८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो किं वक्तव्यं
श्री-हस्तादौ वर्तमानस्य वेणोर् माहात्म्यम् ? श्री-वृन्दावनस्यैव भाग्यं
किं वर्ण्यम् इत्य् आहुः वृन्देति \। **सखि**, हे श्री-राधे ! **वितनोति**
स्वर्गादिभो\ऽपि विशेषेण विस्तारयति, **यत्** यस्मात्, यद् अवृन्दावनम्
इति वा, **देवकी-सुतस्य** श्री-कृष्णस्य **पदाम्ब्जाभ्यां** कृत्वा **लब्धा
लक्ष्म्यो** जगद् विलक्षण-वज्राङ्कुशादि सुलक्षणैः सर्वाः शोभा-सम्पदो
वा, सर्वेषां त्रत्यानां जनानां सर्वार्थ-मूल-महा-निधि-प्रकाशन-रूपा
येन तत् \। तत्र च साक्षाद् पादाम्बुजाभ्याम् एव, न तु पादुकाभ्याम् इत्य्
अनेन तथाम्बुज-रूपकवनित परम-सुकुमार्य-शितलत्वादि
सहज-गुण-युक्त-पाद-स्पर्शेन श्री-**वृन्दावन-भूमेः**
परम-सौभाग्यं सूचितम्, अलभ्य-लाभात्, पादाम्बुज-शब्देन च
स्वर्गादिषु सपादुक-श्री-विष्णवादिभ्यः स्वत एव महात्म्येन तत्
पदाम्बुजाभ्यां लक्ष्मी-विशेष-सम्पत्तेः \। तासां देवकी-सुतेत्य्
उक्तिः---प्राग् अयं वसुदेवस्य \[भा।पु।१०.८.१४\] इत्य्-आदि
गर्ग-वाक्यानुसारेण \। किं वा, स्वत एव, तासु सर्व-परिस्फुर्तेः \।
तत्र च सुत-शब्देन केवलं तथा प्रसूत एव, पुत्रस् तु श्री-यशोदाया
एवेति भावः \। यद् वा, देवकी व्रजेश्वर्येव---

> द्वे नाम्नी नन्द-भार्याया यशोदा देवकीत्य् अपि \।
>
> अतः सख्यम् अभुत् तस्या देवक्या शौरिजायया \।\।

इति बृहद् विष्णु-पुराण-वचनात् अतो\ऽस्मत्तो वृन्दावनम् अपि परम-धन्यम्
इति भावः \। अहो किं वक्तव्यम्, स्वर्गादिभ्यः श्री-वैकुण्ठ-लोकाद् अपि
विस्तारयतीति विशब्दोक्तं वैशिष्ट्यम् आहुः---गोविन्देति, गवाम् इन्द्रो इन्द्रो
गोविन्द इति गोप-वर्ग-चूडा-मणिर् गो-गोप-गण-परिवृतो वन्य-भूषणो
विचित्र-क्रीडा-रसिकः श्री-यशोदा-नन्दनो लक्षितः \। हे
सखीति---श्री-कृष्ण-प्रदत्त-तद् आधिपत्येन तव तु
परम-धन्यतैवेति, पूर्व-श्लोकेन स्वयं वर्णिताद् वेणुभाग्याज्
जात-शोकां भगवतीं श्री-राधां प्रति
ललितादि-तदीय-सखी-वर्ग-कृत-सान्त्वनम् इदं ज्ञेयम् \।

अन्यत् तैर् व्याखातम् \। तत्र मन्द-गर्जितं नील-मेघं तं मत्वेति,
**मयूराणां मत्तत्वे नृत्ये** च हेतुः, अन्यथान्येषाम् इव तेषाम् अप्य्
अवरतत्वम् एव स्यात्---मल्लानाम् अशनिः \[भा।पु।१०.४३.१७\] इत्य्-आदिवत्
तत्-तद्-भावानुरूपम् एको\ऽपि श्री-भगवान् तथा तथैव तेषु तेषु
परिस्फुरतीत्य् ऐश्वर्यं सुमिध्येद् एव \। इत्थं कोकिलादिश्व् अपि
वसन्तादि-रूपेणास्फुरद् इत्य् अप्य् ऊह्यम्, किन्तु श्री-भगवतो
मेघ-विशेषादि-रूपेण मयूरादिषु परिस्फूर्या तेषां प्राकृत-मेघादिभ्यो
जायमान-भावतो\ऽधिकाधिक-भावश् च ज्ञेय इति दिक् \। अथवा,
गोविन्दस्य **वेणुम् अनु** तन् नाद-श्रवणानन्तरम् इत्य् अग्रे\ऽपि
सर्वत्रानुवर्तनीयम् \। यद् वा, गोविन्द-वेणोर्
मनुः---नादात्मक-परम-मोहन-मन्त्रस् तेनैव मत्तानां मयूराणां
नृत्यं यस्मिन्, किं च, तेनैव **प्रेक्ष्यास्** तत् प्रतिद्वनिना
परम-रमणीयाः \। किं वा, वनेषु चरतां पशूनां दर्शनाद्य् अर्थं
श्री-भगवद् आसन्नता-प्राप्त्या सर्वेषां परमावलोकनीया अद्रिसानवो
यस्मिन्, तत् \। किं च, तेनैव अवरतानि स्तब्धतां प्राप्तानि अन्यानि
मयूर-व्यतिरिक्तानि समस्तानि सत्त्वानि प्राणिनो यस्मिन् \।

यद् वा, प्रेक्ष्यः परम-सुन्दरः प्रीत्या व्रज-जनैः सदा दृश्यो वा अद्रेः
श्री-गोवर्धनस्य सानुः शिखर-प्रदेशो यस्मिन्,
श्री-गोवर्धन-पूजायां---शैलो\ऽस्मि \[भा।पु।१०.२४.३५\] इति वदता
श्री-भगवता तद्-बलि-कूलं भक्षयता
लीला-विशेषेणोपविश्याक्रम्यमाणत्वात् \। किं च, अवरते निवृत्ते अन्ये रजस्
तमसी यस्मात्, तथा-भूत-समस्त-सत्त्वं सम्पूर्ण-सत्त्वं
विशुद्ध-सत्त्व-गुणे यस्मिन् तत्---वन-लतास् तरवः \[भा।पु।१०.३५.९\]
इत्य्-आदि-वक्ष्यमाणत्वेन तरू-लतादीनाम् अपि सात्त्विक-भावोत्पत्तेः \।
अनेन च---प्रवर्तते यत्र रजस् तमस् तयोः, सत्त्वं च मिश्रं न च
\[भा।पु।२.९.१०\] इत्य्-आदिनोक्तायाः साम्येन स्वर्गादिभो
भूकीर्ति-विस्तारणं सिद्धम् एव, तत्र च तद् अन्न्तरम् एव---न यत्र
माया किपुतापरे \[भा।पु।२.९.१०\] इत्य् उक्त्या प्राकृत-सत्व-गुणाभावे\ऽपि
शुद्ध-सत्त्व-प्रवृत्तेर् उक्ति-गुणातीतस्य सच् चिद् आनन्द-विलास-रूपस्य
सत्त्वस्याभिप्रायेण, तच् च श्री-भागवतामृते बहुशो विवृतम् एव, अत्रापि
तथैवोह्यम् इति दिक् \। वैकुण्ठतो\ऽपि कीर्ति-वितान-पक्षे
चावरतान्युपरतानि अन्यानि गोविन्द-वेणु-श्रवण-तद् दर्शनेतराणि
चेष्टितानि येषां भूतानि \। यद् वा, अवरतान्य् अन्यानि **समस्तानि
सत्त्वानि** यस्मिन् \। यद् वा, प्रेक्ष्या अद्रयः श्री-गोवर्धनाद्या यस्मिन्
तत्, सानुषु अवरतानि मयूरेतर-समस्त-सत्त्वानि यस्मिन् \।

यद् वा, मत्त-मयूर-नृत्यं प्रेक्ष्य गोविन्द-वेणुम् इति व्युत्क्रमेण योज्यम्
\। अयम् अर्थः बर्हावतंसस्य तस्य वनागमन-सन्दर्श-मात्रेण प्रीत्या
मत्तानां मयूराणां नृत्यं तत्-प्रेक्षया हर्षेण गोविन्दस्य वेणुस् तेन तद्
वादनम् इत्य् अर्थः \। तम् **अनु अद्रिसानुषु** अवरतानि विरतानि
श्री-भगवद् दर्शनादि-व्यतिरिक्ताशेष-प्रयोजनानि येषां तथा-भूतानि
समस्त-सत्त्वानि यस्मिन्, समस्त-शब्देन मयूरा अपि गृहीताः, ततश् च
तेषाम् आदौ श्री-भगवद् दर्शनानन्देन मत्ततया नृत्यम्, पश्चाच् च
वेणुनादेनान्येषाम् इव तद्-वेणु-नाद-श्रवण-तद्
दर्शनेतराखिलोपराम-लक्षणा प्रेम-मूर्च्छा जातेत्य् अर्थः \। ईदृशं
श्री-वैकुण्ठे\ऽपि नास्तीति ततो\ऽपि कीर्ति-विशेषो\ऽस्य सिद्ध एव \। अहो
वतास्माकं तत्र तथा तादृश्यवस्था न सिद्ध्येद् इति वयम् अधन्या एवेति
भावः \। एतच् च तासां प्रेम-विशेष-स्वाभाविका-तृप्त्यार्ति-लक्षणम् एव
सर्वत्र ऊह्यम् \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो किं वक्तव्यं
श्री-हस्तादौ वर्तमानस्य वेणोर् माहात्म्यं वृन्दावनस्य सौभाग्यं कियद्
वर्ण्यताम् इत्य् आहुः-वृन्देति \। हे **सखि** \। **वितनोति**
वैकुण्ठेभ्यो\ऽपि विशेषेण विस्तारयति **यद्** यस्मात् यद् **वृन्दावनम्**
इति या **देवकी-सुतस्य** श्री-कृष्णस्य **पदाम्बुजाभ्यां** कृत्वा **लब्धा
लक्ष्म्यः** सर्व-शोभा-महिम्नोः सम्पदो येन तत्
तस्यैवासनोर्ध-रूपत्वात् तत्र च साक्षात् पदाम्बुजाभ्याम् एव न तु
पादुकाभ्याम् इत्य् अनेन श्री-वृन्दावन-**भूमेः** परम-सौभाग्यं सूचितं
तासां देवकी-सुतेत्य् उक्तिं प्राग् अयं वसुदेवस्येत्य्-आदि गर्ग-वाक्यानुसारात्
तथा चोक्तिर् गोपनाय एवं गोविन्द-शब्दो\ऽपि गवाध्यक्से\ऽपि गोविन्द इति
कोशकार-मतम् आश्रित्य तस्मिन् सङ्केतितः श्री-गोविन्दाभिषेकानन्तरम् एव
तन्-नाम्नो व्रजे प्रसिद्धेः उत्तरत्र नन्द-नन्दनम् इति तु गोपनाशक्तेः
यद् वा, देवकी-व्रजेश्वर्येव-नाम---

> द्वे-नाम्नी नन्द-भार्याया यशोदा-देवकीत्य् अपि \।
>
> अतः सख्यम् अभूत् तस्या देवक्या शैरिजायया \।\। इति \।

बृहद् विष्णु-पुराण-वचनात् वि-शब्दोक्तं वैशिष्ट्याम् आहुः-गोविन्देति \।
गवाम् इन्द्रो गोविन्द इति गोप-वर्ग-चूडामणि-गोर् गोपाल-परिवृतो
वन्य-भूषणो विचित्र-क्रीडा-रसिकः श्री-यशोदा-नन्दनो लक्षितः अतो
वृन्दावनस्यापि भाग्यम् अस्माभिर् अभिलषणीयम् एवेति भावः \। अन्यत् तैः
तत्र मन्द-गर्जितं नील-मेघं तं **मत्वेति** **मयूराणां** मत्तत्वे
**नृत्ये** च हेतुः अन्यथान्येषाम् अपि तेषाम् अप्य् अवरतत्वम् एव स्यात्,
तथाप्य् अलौकिकत्वं त्व् अधिकम् अस्त्य् एवेति \। अथव तादृश-श्री-कृस्णे
स्वाभाविक-प्रीत्य् अतिशयवतां श्री-वृन्दावन-मयूराणां सम्बन्धेन
सर्वस्याम् अपि तज् जातो भगवत् प्रसादाद् अन्यत्रत्या अपि एतत्
सादृश्येनैव मेघे प्रीतिम् अन्तो ज्ञेयाः \। ततश् च **गोविन्दस्य वेणुम्
अनु** तन् नाद-श्रवणान्तरम् इत्य् अग्रे\ऽपि सर्वत्रानुवर्तनीयं यद् वा,
गोविन्दस्य वेणोर् मनुः नादात्मक-परम-मोहन-मन्त्रस् तेनैव मत्तानां
मयूराणां नृत्यं यस्मिन् यद् \। अपि तद् वेणु-नाद एव यथा मयूराणां
नृत्ये हेतुस् तथान्येषाम् अबतारत्वे\ऽपि तथापि नृत्यरीतिम् उत्प्रेक्षितुम्
एवान्येषां सभासदत्व-निरूपण-योग्यं **प्रेक्ष्येत्य्** उक्तं किं वा, मुहुः
श्री-भगवद् आसनताप्राप्त्या सर्वेषां परमावलोकनीया **अद्रिसानवो** ये
यद् वा, प्रेक्ष्य-नृत्येक्षणे वृन्दाव् इति विश्व-प्रकाशात् प्रेक्षाम् अर्हन्ति \।
ये तेषु उच्चेषु तद् दर्शन-स्थानेषु अवरतानि स्तब्धतां प्राप्तानि अन्यानि
मयूर-व्यतिरिक्तानि **समस्तानि** **सत्त्वानि** प्राणिनो यस्मिन् यद् वा,
मत्त-मयूर-नृत्यं प्रेक्ष्य गोविन्द-वेणुम् अन्विति व्युत्क्रमेण योज्यम्
अत्रेदं विवक्षितं बर्हावतंसस्य मयूर-प्रियस्य तस्य
वनागमन-सन्दर्शन-मात्रेण प्रीत्या मत्तानां मयूराणां नृत्यं तत्
प्रेक्षया हर्षेण गोविन्दस्य वेणुः तेन तद् वादनम् इत्य् अर्थः \। तम् अनु
**अद्रिसानुषु** अवरतानि विरतानि अन्यानि श्री-भगवद्
दर्शनादि-व्यतिरिक्ताशेष-प्रयोजनानि येषाम् तथा-भूतानि
समस्त-सत्त्वानि यस्मिन् ईदृशं श्री-वैकुण्ठे\ऽपि नास्तीति तथा ततोऽपि
कीर्ति-विशेषोऽस्याः सिद्ध एव अहो बतास्माकं तत्र तथा तादृशवस्था न
सिद्ध्येदति वयम् अधन्या एवेति भावः तच् च तासां
प्रेम-विशेष-स्वाभाविकातृप्त्यार्ति-लक्षणम् एवेति सर्वत्रोह्यम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्यां समाज इत्य् उक्तानुसारेण
तया चोक्तिर् गोपनीया \।\।१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** मध्या ऊचुः---वृन्दावनम्
इत्य्-आदि \। हे **सखि** ! **वृन्दावनं भुवः कीर्तिं तनोति** \।
आत्म-कीर्तिस् तु स्वत एवानन्त्याद् विस्तारयितुं न शक्यत इति भावः \।
एतेन भुवः पृथक्त्वेनाभौमत्वम् अपि प्रतिपादितम् \। अत्र हेतुः---यद्
देवकीत्य् आदि \। **देवकी-सुतेति** ज्ञायमानेऽपि यशोदा-सुतत्वे
व्यवहार-सम्बन्ध-स्थगनार्थम् तथा
चाधुनिक-कवि-प्रयोगः---वड्ढन्ते महु-महणे सम्बन्धाणि ह्नु बिज्जन्ति
इति \। अथवा, देवकीति यशोदाया एव नामान्तरम् \। तस्य पदा
चरणेन्**आम्बुजैर्** इव **लब्धा लक्ष्मीर्** येन \। सर्वतः
फुल्लारविन्दम् इवेत्य् अद्भुतोपमा गर्भस्था प्रकृतार्थो वा \। वस्तुतस्
तु **भूर्** एव तथा \। वनं तु वृन्दावन-सम्बन्धाद् एव भुवस्
तादृशत्वम् इति समुचितम् एव भुवः **कीर्ति**-तननम् \। कीदृशम् ? पुनर्
**गोविन्द-वेणुम् अनु** लक्ष्यी-कृत्य **मत्तानां मयूरीणां नृत्यं** यत्र
\। अथवा, गोविन्द-वेणुर् एव वेणु-ध्वनिः \। स एव मन्त्रस् तेन
मत्तानाम् इति पूर्ववत् \।

यद् वा, गोविन्द-वेणुम् अनु इति छेदः \। गोविन्द-वेण्र् एव मनुर्
धर्मोपदेष्टा यत्र \। यस्योक्त्या वयं सकलम् एव कुल-शीलादिकम्
अत्यजाम \। न दोषो मनुर् अब्रवीत् इत्य्-आदिवद् अस्यापि वचसि प्रामाण्यम् \।
तदा मत्तानां मयूराणां नृत्यं यत्र \। पुनः कीदृशम् ? **प्रेक्ष्याणि**
दर्शनीयानि **अद्रेर्** गोवर्धनस्य यानि **सानूनि** तेषु **अपरतास्**
तूष्णीम्भूताः \। **अन्य-समस्ताः सत्त्वाः** प्राणिनो यस्य \।
पूर्व-सङ्केतित-स्थल-स्मरणं व्यङ्ग्यम् \। अथवा, मत्त-मयूर-नृत्यं
प्रेक्ष्य दृष्ट्वा अद्रि-सानुषु अपरतान्य-समस्त-सत्त्वम् इति
बहु-पद-सापेक्ष-समासः \। मयूराणां नृत्यं प्रेक्ष्य अहो अमी भागवता
एव भगवद्-आवेशेन यद् एवं नृत्यन्तीति तेषां नृत्यामोदेनान्येषां तत्र
स्थितानां पशु-पक्षि-मृगादीनाम् अपि सामाजिकत्वेन रसावेशात् तूष्णीकत्वम्
इति भावः \। अहो अतिरम्यं तदा तदासीत् सङ्केत-स्थानम् इति
स्मृति-भावः \।\। १०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
तदीय-तादृश-विलासास्पदस्य वृन्दावनस्य सम्प्रति माधुर्यम् अधिकम्
उल्लसत्य् अतस् तद् एव दिदृक्षमाणास् तत्र गच्छामो वयं नात्र कोऽपि दोष
इत्य् अन्या आहुः---वृन्दावनम् इति \। **भुवः कीर्तिं** स्वर्गादिभ्यो
विशेषेण **तनोति**, यद् गतो **देवकी-सुतस्य** यशोदानन्दनस्य
**पादाम्बुजाभ्यां** **लब्धा लक्ष्मीः** ध्वज-वज्रादि-चिह्न-मयी
शोभा-सम्पत् येन तत् \। न ह्य् एवम्भूतं वैकुण्ठ-वनम् अपि सम्भवेद्
इति भावः \।

> द्वे नाम्नी नन्द-भार्याया यशोदा देवकीति च \।
>
> अतः सख्यम् अभूत् तस्या देवक्या शौरि-जायया \।\। इति
> बृहद्-विष्णु-पुरानम् \।

एवम्-भूतं गोष्ठ-स्थलम् अपि सम्भवेद् इति चेद् आहुः---**गोविन्दस्य
वेणुं** वेणु-वाद्यं लक्षी-कृत्य **यन्-मत्तानां मयूराणां नृत्यं** तत्
**प्रेक्ष्य अद्रि-सानुषु** अवरतानि उप्रत-क्रियाणि अन्यानि **समस्तानि
सत्त्वानि** यत्र तत् \। अत्रास्मान् नर्तयेति मयूरैः प्रार्थितस्य
गोविन्दस्य वेणु-वादनं तदीयं ताल-गत्यैव मण्डलीभूय नृत्यतां
तेषां मध्ये एव तस्यापि स-नृत्यं वादनं ततस् तद्-वाद्येन सन्तुष्यतां
तेषां पारितोषिक-स्वीय-दिव्य-बर्ह-प्रदानं तस्मै \। तेन च
वादक-लोक-रीत्या साह्लादं तद् गृहीत्वा स्व-शिरस्य् उष्णीषस्योपरि
तद्-धारणम् \। तत्-तौर्यात्रिकम् आस्वादयताम् अद्रि-सानुषु प्रविष्टानां
सभ्यानां कृष्णसार-कपोतादि-मृग-पक्षिणाम् आनन्द-जाड्यम् इत्य्-आदिकं
सर्वं दिदृक्षामहे इति भावः \।\।१०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** वृन्दारण्यं
तद्-विलासास्पदं सदति चारुविभाति तद्-दिदृक्षया तत्र गताभिर्
अस्माभिः स प्रेयान् आराद् द्रष्टव्यश् चेन् न कापि शङ्केति भावेन पराः
प्राहुः वृन्दावनम् इति \। हे **सखि** ! वृन्दावनं स्वर्गादिभ्योऽपि
सकाशाद् **भुवः** **कीर्तिं** **वि**शेषेण **तनोति** **यद्** यतो
**देवकी-सुतस्य** यशोदा-नन्दनस्य **पदाम्बुजाभ्यां** **लब्ध्वा**
**लक्ष्मीर्** ध्वज-वज्राङ्कुशादि-चिह्नमयी शोभा येन, तद् इति \।

न ह्य् एतं तेष्व् अस्तीति भावः \। न त्वादृक् सौष्ठवम् अपि सम्भवेत् ?
तत्राहुः---**गोविन्दस्य वेणुं** तद्-**रणितम् अनु** लक्ष्यी-कृत्य
**मत्तानां मयूराणां नृत्यं प्रेक्ष्य अद्रीणां सानुषु** कूर्म-पृष्ठ-समासु
ऊर्ध्व-भूमिषु **अवरतान्य्** उपरत-क्रियाणि **अन्यानि समस्तानि
सत्त्वानि** कृष्णसार-कपोतादीनि यत्र तत् \। तत्र गत्वैतत् सर्वम्
आश्चर्यं द्रक्ष्यामः इति भावः \।\।१०\।\।

**\॥।**

\।\। १०.२१.११ \।\।

धन्याः स्म मूढ-मतयोऽपि[^४४] हरिण्य एता

[^४४]: मूढ-गतयो\ऽपि


या नन्द-नन्दनम् उपात्त-विचित्र-वेशम् \।

आकर्ण्य वेणु-रणितं[^४५] सह-कृष्णसाराः

[^४५]: विरुतम् इति श्रीजीवस्य पाठः \। वेनु-रिफितं


पूजां दधुर् विरचितां प्रणयावलोकैः \।\।

**श्रीधर-स्वामी (भावार्थ-दीपिका) :** अपरा आहुः---हे सखि !
**मूढ-मतयस्** तिर्यग्-जातयोऽ**प्य् एता हरिण्यो धन्याः** कृतार्थः \।
**या वेणु-रणितं** वेणु-नादम् **आकर्ण्य** **नन्द-नन्दनं** प्रति
**प्रणय-सहितैर् अवलोकनैर् विरचितां पूजां** संमानं **दधुः**
कृतवत्यः \। किं च, **कृष्णसारैः** स्व-पतिभिः सहिता एव **दधुः**
\। अस्मत्-पतयस् तु गोपाः क्षुद्राः समक्षं तन् न सहन्त इति भावः
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अपराः* प्रेमवत्यः \।
**उपात्तः** बार्दिभिर् **विचित्रो वेशो** येन तम् \। अस्मत् तस् ता
**धन्याः** स्वानुकूल-पतित्वेनेत्य् आहुः---*किं च* इति \। *इति भाव*
इति\--गोपानां प्रायो बुद्धि-हीनतास्तीति तात्पर्यम् \। यद् वा, **कृष्ण**
एव प्रीति-विषयत्वेन **सारो** येषां, ते यथार्थ-नामानस् तासां पतयस्
त्व् अपत्नीः कृष्णानुरागिणीर् आलक्ष्य स्व-गार्हस्थ्यम् एव धन्यं मन्यन्ते
**स्मे**ति \।\।११\।\।

---------------------------------------------------------------------------------------------------------------------

**कैवल्य-दीपिका : धन्याः स्म** इति \। **मूढ-मतयस्** तिर्यक्त्वात् \।
**वेणुः रणितो** वादितो येन तम् \। **नन्द-नन्दनस्य वेणु-गीतम्**
**आकर्ण्य** इति च वक्तव्ये **नन्द-नन्दनम्** **आकर्ण्य** इति
लोकोक्त्योक्तम् \। यथैवं गायन्न् आकर्णितो भवद्भिर् इत्य् उच्यते \।
**प्रणयावलोकैः** प्रीत्य्-उत्फुल्लैर् नयन-नीलोत्पलैर् इत्य् अर्थः
\।\।११\।\। \[मु।फ। १२.५\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पुनश् चोढा
ऊचुः---धन्या इति द्वाभ्याम् \। **मूढ-गतयो**\ऽपि **हरिण्यो**\ऽपि
**मूढ-गतयो** मन्द-गतयः सत्यः **प्रणयावलोकैः पूजां दधुः**,
स्वच्छन्दम् ईक्षन्ते स्म, तथा न वयम् इत्य् अहो धिग् अस्मान् \। अस्माभिर्
आकर्ण्यत एव **वेणु-रणितम्**, न त्व् आकर्णनानन्तरं हरिण्य इव
प्रणयावलोकैः पूजां कर्तुं शक्यते, तत्रापि ताः **सह-कृष्णसाराः**
पति-सहिताः, एवम् अस्माकं तु पतयो\ऽस्य गन्ध-मात्रेणापि कुप्यन्तीति
दैन्यम् \।\।११\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.११६\] अतः तेभ्यो\ऽपि
विशिष्टं पशु-जाति-साहचर्याद् भगवत्-पाल्यमान गवादि-सङ्गे विचरतां
मृगाणां माहात्म्यम् तथैव काश्चिद् आहुः---**धन्याः स्मेति** \[भा।पु।
१०.२१.११\] \। भोः सख्यः ! वयं **धन्याः** **स्मः**, विसर्गाभावश्
छन्दो\ऽनुरोधेनार्षः \। परम-भाग्यवत्यः कृतार्था वा भवाम इत्य्
अर्थः \। यतो **या** **एताः,** ताः सर्वा एव **हरिण्यो** **वेणु**-नादं
श्रुत्वा **नन्द-नन्दनम्** अस्मत्-प्रियतमं प्रति **पूजां** **विदधुः**,
सम्मानं कृतवत्यः \। कथम्-भुताः ? **प्रणय**-युक्तैर्
**अवलोकनैर्** एव **विरचितां** विशेषेण कल्पिताम् कृष्णस्य
तद्-अनन्यापेक्षया तासां च तद्-अधिक-पूजा-द्रव्याभावेन, तैर् एव
पूजयामासुर् इत्य् अर्थः \। यद् वा, **वि**-शब्दात् तैर् एव तस्य पूजा
विशिष्टा कृता भवेद् इति \।

किं च, **कृष्णसारैः** स्व-पतिभिः सहिता एव **दधुः** \।
कथम्भूतम् ? **उपात्ताः** स्वीकृता **विचित्रा**
वनमाला-बर्हापीड-गुञ्जावतंसादयो **वेशा** भूषणानि
तत्-तद्-भूषण-वस्त्रादि-धारण-परिपाटी-विशेषा वा छन्दांसि येन तम्
\।

कथम्-भूतास् ताः ? **मूढ-मतयस्** तिर्यग्-जातयो\ऽपि \। किं वा,
वेणु-नादाकर्णनेन **मूढाः** ज्ञान-हीनतां प्राप्ता बाह्यान्तःकरणानां
**गतिः** प्रवृत्तिर् यासाम् \। किं वा, व्रजे सहज-महिमा
विविध-वैदग्ध्यवत्यो\ऽपि वेणु-नादतो मूढानां जडानाम् इव गतिः
स्थितिर् गति-क्रियैव वा यासां, तथा-भूताः सत्यः \। "मूढ-गतय"
इति पाठेऽप्य् अयम् एव अर्थः \।

एवं सत्य् **अपि**-शब्दस्य हरिण्य इत्य् अनेन सम्बन्धः \। सदा
वनान्तश्-चारिण्यो\ऽपि सर्वा एता वेणु-नादाकर्णन-मात्रेण श्री-कृष्णान्तिकम्
आगत्य तद्-रूप-दर्शनेन काम-मोहिताः सत्यः किञ्चिद् अपरं विवेक्तुं
कर्तुं चाशक्ताः, केवलं प्रेम्णा पूजयन्त्य इव निरीक्षन्त इत्य् अर्थः \।
अपि इत्य् अस्य कृष्णसारैर् वा अन्वयः \। तत्-पतयः कृष्णसारा अपि सह
युगपद् एव तथा चक्रुर् इत्य् अर्थः \।

अथवा, परम-गम्भीर-प्रेम-स्वभावतो भगवतीनां तासां कदाचिद् अप्य्
आत्मानं प्रति धन्य-ज्ञानं न सम्भवतीत्य् अयम् अर्थो द्रष्टव्यः \। स्म
इति प्रसिद्धौ, खेदे वा \। एता एव धन्याः या निज-पतिभिः सहिता एव
पूजां दधुः \। वयं तु सर्व-ज्ञान-क्रिया-शक्तिमन्-मनुष्य-जन्म-प्राप्ता
अपि, तत्र च सकल-सद्-गुण-विदग्ध-गोप-जातयोऽप्य् अधन्या एव \।
यतो वने विहरतः श्री-कृष्णस्य वेणु-नादं श्रुत्वा, तम् अभिसृत्य
तादृश-वेशं दृष्ट्वा, प्रेम-भरेण विशाल-चक्षुषी समुन्मील्य
प्रसन्न-दृष्टिभिः सेवितुं नार्हामः \। कदाचित् काश्चिद् वा तथा सेवन्तां
नाम, तच् चास्मत्-पतयो\ऽल्प-मतय इव साक्षान् न सहन्त इति \।

एतद् एव कृष्णसार-शब्द-प्रयोगेणापि ध्वनितम् \। कृष्ण एव
सार-भूतो\ऽन्यत् सर्वम् असारं येषां हरिणानाम् इति ते धन्या एव, गोपाश्
च तद्-विपरीता इति \। यद्यपि सर्वथा गोपा अपि श्री-कृष्णैक-प्रियाः
परम-धन्या एव, तथापि तेषां वश्यतया इमा भगवत्यो लज्जया
स्वच्छन्देन किम् अपि तथा व्यवहर्तुं न शक्नुवन्तीति तथोचुः \। एवं
स्व-पति-पराधीनत्वादिना निभृतं जारत्वेन श्री-कृष्ण-भजनम् एव
तासां परम-प्रेम-सम्पच्-चरम-काष्ठा-सम्पादकम् इत्य् उक्तम् एवास्ति
\।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो अस्तुतरां
हरि-प्रिय-सर्व-जीवाश्रयस्य श्री-वृन्दावनस्य माहात्म्यम्, पशु-जातीनाम्
आरण्यानां हरिणीनाम् अपि भाग्यं किं वर्ण्यताम् इत्य् आहुः---धन्या इति \।
**मूढा** विवेक-हीना **गतिर्** ज्ञातं यासां ताः, पशु-जातित्वात्,
\"मतय\" इति पाठे\ऽपि तथैवार्थः \। ता वक्तव्ये **एता** इति
प्रत्यक्षत्वाद्य्-अभिप्रायेण, एताः श्री-वृन्दावन-वर्तिन्यो वन-चर्या वा \।
**नन्दस्य** श्री-वल्लवेन्द्रस्य **नन्दनं** कुमारम् इति
परम-सुन्दर-वेष-रसिकत्वादिकं सूचितम् \। श्लेषेण नन्दं साक्षाद्
आनन्दम् अप्य् आनन्दयतीति परमानन्द-घन-मूर्तिम् इत्य् अर्थः \।

**उपात्ताः** स्वीकृता **विचित्रा वेषाः** सखिभिर् उपायनतया समर्पिता
वन-माला बर्हा-पीड-गुञ्जावतंसादि-भूषणानि येन, तं प्रति
**प्रणयावलोकैर्** एव **विरचितां** विशेषेण कल्पिताम् इति, तासां
तद्-अतिरिक्त-तत्-पूजा-द्रव्याभावात्, रसिक-शिरोमणेश् च तस्य तैर् एव
पूजा सम्पत्तेः \। बहुत्वं गौरवेण हृष्टि-परम्परा-विवक्षया वा \।
**स्म** इति विस्मये खेदे वा, अहो बतास्माकम् ईदृशं भाग्यं नास्तीति
भावः \। अन्यैत् तैर् व्यञ्जितम् एव \।

अथवा **वेणु**-नादम् **आकर्ण्य** मूढा
श्री-वृन्दावन-विषयक-जन्मादि-माहात्म्येन सर्वज्ञानां परम-विदग्धानाम्
अपि विवेक-हीनतां प्राप्ता गतिः**,** बाह्यान्तरेन्द्रिय-वृत्तिः \। किं वा,
मूढानां जडानाम् इव गतिः स्थितिर् गमनम् एव वा, इतस् ततः
स्खलनादि-लक्षणं स्तब्धता-लाक्षणं वा यासाम् \। **हरिण्यः** सदा
वनान्तश्-चारिण्यो\ऽपि **प्रणयावलोकैर् विरचिताम्** एव **पूजां दधुः**,
काम-मोहिततया किञ्चिद् अन्यत् कर्तुं विवेक्तुं चाशक्ताः, केवलं सादरं
पूजयन्त्य इव प्रेम्णा निरीक्षन्त्य इत्य् अर्थः \। अस्मत्-सपत्न्यः !
**अपि** इत्य् अस्य **कृष्णसारैर्** अन्वयः, कृष्णसारा अपि **सह**
एकदैव तथा चक्रुर् इत्य् अर्थः \। कृष्ण एव सारः श्रेष्ठः
परमोपादेयो येषाम् इति, श्लेषेण गोपा निन्दिताः, तेषां साक्षात्
स्वच्छन्देनात्मनस् तादृश-श्री-कृष्ण-सेवा-चरण-शक्तेः \। अन्यत् समानम्
\।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो अस्तुतरां
हरि-प्रिय-सर्व-जीवाश्रयस्य श्री-वृन्दावनस्य माहात्म्यं तद् आश्रयिकाणां
पशु-जातीनाम् अपि भाग्यं किं वर्ण्यताम् इत्य् आहुः\--धन्या इति \।
**मूढाः** विवेक-हीना **गतिर्** ज्ञानं यासां, तथा-भूता अपि \।
\"मतयः\" इति पाठे तथैवार्थः \। **हरिण्यः** इति वन-चारिण्योऽपि
एता दृश्यमाना इव **नन्दस्य** श्री-वल्लवेन्द्रस्य **नन्दनम्** इति
धात्व्-अर्थ-बलाद् अखिल-गुण-महिष्ठत्वं सूचितम् \। एवं गुरोर् अपि
तस्य नाम-ग्रहणम् अतिक्षोभ-वैवश्येन विक्षिप्त-मनस इत्य् उक्तत्वात्
**उपात्ताः** स्वीकृताः **विचित्र-वेषा**
वन-माला-बर्हा-पीड-गुञ्जावतंसादि-रूपा येन तम् \। **वेणु-विरुतम्**
इति रागत्वेन अपर्यवसितं प्रथम-फूत्कार-मात्रम् उक्तम्
अनुकरण-शब्दो ह्य् अयं \। \"रणितम्\" इति पाठोऽपि क्वचित् \। अत्र टीका
पुनर्-उक्ता स्यात् \। **कृष्ण** एव **सारः** परमोपादेयो येषाम् इति
श्लेषेण च स्व-पतयो निन्दिताः \। **पूजाम्** इति तावत् तव
सर्वोपचारण-पूर्णत्वं जातम् इति ध्वनितम् \। अत एव **दधुः**
पुपुषुः सर्व-पूजाभ्योऽधिकं चक्रुर् इत्य् अर्थः \।

अतः क्रियातोऽपि वैशिष्ट्यं विशेषेण रचितानि इति \। तत्र सर्वत्र
हेतुः\--**प्रणयावलोकैर्** इति भाव-मात्र-ग्राहिणस् तस्य \। तैर् एव
पूजा-सम्पत्तः बहुत्वं परम्परा-विवक्षया \। **स्म** इति विस्मये खेदे
वा \। अहो बत अस्माकम् ईदृशं भाग्यं नास्तीति भावः \। अन्यत् तैः \।

अथवा, **वेणो रिफितं** यत्र तादृशं सन्तम् **आकर्ण्य** श्रवण-द्वारा
ज्ञात्वा **उपात्त-वेषं** सन्तं **प्रणयावलोकैर् दधुः**
वशीकृतवत्यः, तैर् एव प्रीति-सेवाम् अपि विदधुर् इत्य् अर्थः, अभावि
भूमि-पतिभिः इत्य् आरभ्य, दधत् दशन-चुचुर् र-शब्दम् आवः इति
माह-काव्यवत् संशृण्वान वदमानांस् तान् रावणस्य गुणान् जनान् इति
भट्टि-काव्यवच् च श्रीमन्-नन्द-नन्दनस्य श्रवण-क्रिया-कर्मकत्वं
ज्ञेयम् \। अन्यत् समानम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** उत्तरत्र श्री-**नन्द-नन्दनम्**
इति तु गोपनाशक्तेः **वेणो रणितं** यत्र तथा-भूतम् **आकर्ण्य**
श्रोत्र-विषयी-कृत्य **विचित्र-वेषं** सन्तं **प्रणयावलोकैर् दधुर्**
वशीकृतवत्यः तैर् एव **पूजां** च दधुः कृतवत्यः \।\।११\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रौढा ऊचुः---धन्या
इत्य्-आदि द्वाभ्याम् \। **स्म** इति विस्मये \। हरिण्योऽपि **मूढ-गतयः**
सत्यः **प्रणयावलोकैर्** या **नन्द-नन्दनम्** एताः प्राप्ताः सत्यः
**पूजां** **दधुः** \। कीदृशीम् ? **विरचितां** विशेषेण रचितां,
प्रणयावलोकैर् विरचितां वा \। किं कृत्वा? **वेणु-रणितम् आकर्ण्य** \।
तत्रापि पति-सहिता इत्य् आहुः---**सह-कृष्णसाराः** \। अतो **धन्याः** \।
वयं तु वेणु-रणितम् आकर्ण्यापि प्रणयावलोकैः पूजयितुं न शक्नुमः \।
अस्माकं पतयो यतोऽस्य नाम्न्य् **अपि** कुप्यन्तीति तद् वयम् अधन्या एवेति
मूढानाम् इदं दैन्यम् इति मन्तव्यम् \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो स्व-रमणं तम्
अनभिसृत्य वयं बुद्धिमत्योऽपि स्व-जन्म विफली-कुर्महे, यतो मूढा
अपि सफली-भवन्तीति दर्शयन्त्य आहुः---धन्या इति \। **स्म** इति
विस्मये खेदे वा \। एतादृशं भाग्यम् अस्माकं नाभूद् इति भावः \। **या**
**वेणु-रणितं** वेणु-रिफितम् इति पाठ-द्वयं तुल्यार्थं वेणु-नादम्
**आकर्ण्य** नन्द-नन्दनं प्रति **प्रणय**-पूर्वक्**आवलोकैर्** एव
**पूजां दधुः** पुपुषुः \। तासां तैर् अपि य आत्मनः पूजां पुष्टां
मन्यते \। स **नन्द-नन्दनो**ऽस्माकं तैः पुनः किम् उतेति भावः \।
किं च, ताः **सह-कृष्णसाराः** पतिभिः सहिता एव \। अयम्
अर्थः---कृष्ण एव प्रीति-विषयत्वेन सारो येषां, ते यथार्थ-नामानस्
तासां पतयः स्व-पत्नीः कृष्णानुरागिणीर् आलक्ष्य स्व-गार्हस्थ्यम् एव
धन्यं मानयन्तोऽतिहृष्यन्तः, अन्व् अनुगच्छतस् ताः कृष्णम् अभिसारयन्ति
\। अस्मत्-पतयस् तु कृष्ण-गन्धायापि द्रुह्यन्ति \। धिग् अस्मज्-जीवितम् इति
\।\।११\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** सुमतयोऽपि वयं
त्रपा-धर्म-भयात् कान्तम् अनभिसरन्त्यः स्व-जन्म विफलयामः,
त्रपादि-हीनास् तु **मूढ-मतयोऽपि** जन्म सफलयन्तीत्य् अस्याः
प्राहुः\--**धन्या** इति \। **स्म** इति विस्मये खेदे च \। **एता
हरिण्यो** **मूढ-मतयोऽपि धन्या** बचन्ते, **या** **वेणु-रणितम्
आकर्ण्य नन्द-नन्दनं** प्रति **प्रणय**-पूर्वकैर् **अवलोकनैर्
विरचितां** पूजाम् **अधुः** पुपुषुः \। तासाम् अवलोकैर् एवं स स्व-पूजां
पुष्टां मन्यते, किं पुनर् अस्माकं तैर् इति भावः \। किं च, ताः
**कृष्णसारैः** स्व-पतिभिः **सहिताः** **पूजाम् अधुर्** इति तासां
धन्यत्वं, अस्माकं तु एवं-भावाभावाद् वयम् अधन्या इति भावः
\।\।११\।\।

**\॥।**

\।\। १०.२१.१२ \।\।

कृष्णं निरीक्ष्य वनितोत्सव-रूप-शीलं[^४६]

श्रुत्वा च तत्-क्वणित-वेणु-विचित्र[^४७]-गीतम् \।

[^४६]: वेषम् इति क्वचित् पाठः \।


[^४७]: विविक्त


देव्यो विमान-गतयः स्मर-नुन्न-सारा

भ्रश्यत् प्रसून-कवरा मुमुहुर् विनीव्यः \।\।

**श्रीधर-स्वामी (भावार्थ-दीपिका) :** अन्या ऊचुः---हे गोप्यः, आश्चर्यं
शृणुत \। **वनितानाम् उत्सवो** यस्मात्, तद् **रूपं** **शीलं** च यस्य,
तं **कृष्णं निरीक्ष्य,** **तेन** वादित-**वेणोर्** असङ्कीर्णं **गीतं**
च **श्रुत्वा,** **विमानैर् गच्छन्त्यो देव्यो** देवानाम् अङ्केषु स्थिता अपि
**स्मरेण नुन्न-साराः** परिक्षिप्त-धैर्या **मुमुहुः** \। मोहे लिङ्गम्
आहुः---**भ्रश्यत्-प्रसूनाः कवराश्** चूडा यासां ताः \। विगता **नीव्यो**
यासां, ताः \। अत्र सर्वत्र वक्तृ-भेदान् नातीव सङ्गतिर् वक्तव्या
\।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अन्याः* कामिन्यः \।
*असङ्कीर्णं* पृथक् पृथक् परिज्ञात-श्री-भैरवादि-स्वरम् \।
*परिक्षिप्तं* च्युतं *धैर्यं* मनो-धारण-सामर्थ्यं *यासां* *ताः* \।
**भ्रस्यन्ति** च्यवन्ति **प्रसूनानि** कुसुमानि याभ्यः, तास् तथा \।
प्रसूनं कुसुमं समम् इत्य् अमरः \। प्रसूनं तु प्रसूते फल-पुष्पयोः
इति हैमः \। नीवी वस्त्रांशुक-ग्रन्थ्योः इति यादवः \। **नीव्यः**
कटि-बन्ध-ग्रन्थ्यः \। **मुहुहुः** विचित्ता बभूवुः \। मोट्टायितम् इदं
*तद्* उक्तम्---

> कान्त-स्मरण-वार्तादौ हृदि तद्-भाव-भावतः \।
>
> प्राकट्यम् अभिलाषस्य मोट्टायितम् इदं स्मृतम् \।\। \[उ।नी। ११.४७\] इति
> \।

*अत्र* एषु \। सर्वत्र सर्वे\ऽत्र श्लोकेषु \। नातिशयेन सङ्गतिः
प्रसङ्गादि-रूपाः \।\।१२\।\।

---------------------------------------------------------------------------------------------------------------------

**कैवल्य-दीपिका : कृष्णम्** इति \। **वनितानाम्**
अनुराग-जनन-समर्थानां स्त्रीणाम् **उत्सवो** याभ्यां ते **रूप-शीले**
स्वरूपाचरणं यस्य तम् \। तेन श्री-कृष्णेन **क्वणितस्य** वादितस्य
**वेणोर्** **विविक्तम्** असङ्कीर्ण-रागं **गीतम्** \। **देव्यो**
देव-स्त्रियः \। **स्मरेण नुन्नः** प्रेषितः **सारो** धैर्यं यासां ताः
\। **भ्रश्यत्-प्रसूनानि** **कवराणि** केश-पाशा यासां तास् तथा \।
**विनीव्यो** विस्रस्त-वस्त्राः \। मुहुर् मुहुर् मोहाख्यां **स्मर**-दशाम्
ईयुः \।\।१२\।\। \[मु।फ। १२.६\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** हे सखि ! सन्तु
हरिण्यः, उपरि देव्यो\ऽपि धन्याः, न पुनर् वयम् इत्य् आहुः---कृष्णम्
इत्य्-आदि \। वनिता जनितात्यर्थानुरागायां च योषितः इत्य् अमरः \। तासाम्
**उत्सववत् रूपं शीलं** च यस्य, तं **निरीक्ष्य,**
**तत्-क्वणित-वेणु-विविक्त-गीतं** च **श्रुत्वा,** विविक्तं
रागान्तरेणामिश्रितं विरलं वा, विविक्तं सङ्केत-बहुलं तद् अस्माद् आभिर्
एव बुध्यते, नान्यैर् इति वा \। **विमान-गतय** इति स-भर्तृकत्वं
व्यज्यते, भर्तृ-समीपे\ऽपि **स्मर-नुन्न-साराः**, तल्-लिङ्गम्
आह---**भ्रश्यन्ति प्रसूनानि** येभ्यस् तथा-विधाः **कवरा** यासां \।
**विनीव्यश्** च **मुमुहुः** \। तथापि तत्-पतयस् ताभ्यो नाभ्यसूयन्ति,
वयं तु स्व-निमित्तक-विविक्त-वेणु-गीतं श्रुत्वापि पति-भिया न शृणुम
इत्य् अहो नः पतिवत्त्वम् इति दैन्य-ग्लानी \।\।१२\।\।

---------------------------------------------------------------------------------------------------------------------

कृष्णं निरीक्ष्य वनितोत्सव-रूप-शीलं[^४८]

श्रुत्वा च तत्-क्वणित-वेणु-विचित्र[^४९]-गीतम् \।

[^४८]: वेषम् इति क्वचित् पाठः \।


[^४९]: विविक्त


देव्यो विमान-गतयः स्मर-नुन्न-सारा

**भ्रश्यत् प्रसून-कवरा मुमुहुर् विनीव्यः \।\।१२३३२१**

**सनातन-गोस्वामी (बृहद्-वैष्णव-तोषणी) :** अहो आस्तां
श्री-वृन्दावन-वर्तिनीनां गो-सङ्गत्या श्री-कृष्णान्तिके चरन्तीनां तासां
माहात्म्यम्, खेचरीणाम् अपि भाग्यं किं वर्ण्यम् ? इत्य् आहुः---**कृष्णम्**
इति चित्ताकर्षकम्, **वनिता** विदग्धाः सर्वा वा स्त्री-जातयः \।
**शीलं** विचित्र-क्रीडादि-पर-स्वभावः \। \"वेषम्\" इति क्वचित् पाठः
\। **तेन क्वणितस्य** वादितस्य **वेणोर् विविक्तं** शुद्धं मनोज्ञं वा
\। किं वा, शृङ्गारादि-रस-लब्ध-विभागं गीतम् \। **विमान-गतय** इति
स्व-पति-साहित्यम्, वैमानिकत्वेन अकस्माद् आगमनं
श्री-कृष्ण-सङ्गमायोग्यत्वं चोक्तम्, तथापि काम-हत-धैर्याः सत्यो
**मुमुहुः** \। अत्र रूपादेर् निरीक्षणोक्तिः, ताभिस् तस्यादृष्टत्वात्, अत
एव तद्-दर्शनेन विशेषतो वेणु-गीत-श्रवणेन च तादृश-मोहो युक्त एव
\। किं वा, यदा यदा रूपाद्य्-अनुभवः, तदा तदैव मोह इति \। अन्यत्र
च व्यक्तया तद्-अनुक्तिः, श्री-वृन्दावन-वर्तिनां महा-भागानां तेषां
स्वतस् तत्-सिद्धेः \। मोहेनैव विमानतो\ऽवतीर्य श्री-कृष्णान्तिकम्
आगन्तुं न शक्ता इति भावः \। अहो बत सुर-सुन्दरीणाम् अपि सम्मोहनस्य
एवं-भूतस्य सर्व-सौभाग्यामृत-सिन्धोर् अस्य दर्शनम् अप्य् अनाप्नुवतीर्
अस्मान् धिग् इति \। किं वा, वन-विहारिणस् तस्य तथा
दर्शनाद्य्-अभाव-द्वयम् अधन्या एव, तास् तु धन्या इति भावः \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो आस्तां
श्री-वृन्दावन-वर्तिनीनां श्री-कृष्णान्तिके चरन्तीनाम् आसाम् माहात्म्यं,
खेचरीणाम् अपि भाग्यं किं वर्ण्यम् ? इत्य् आहुः\--**कृष्णम्** इति
चित्ताकर्षकम् \। **वनिताः** तद्-अनुराग-योग्याः स्त्री-जातयः \।
**शीलं** सुस्वभावः \। **तेन क्वणितस्य विविक्तं**
प्रतिकूल-रागा-मिश्रणेन शुद्धं \। किं वा,
शृङ्गारादि-रस-लब्ध-विभागं गीतम् \। **विमान-गतय** इति
स्व-पति-साहित्यं वैमानिकत्वेन अकस्माद् आगमनं
श्री-कृष्ण-सङ्गमायोग्यत्वं चोक्तम् \। तथापि काम-हत-धैर्याः सत्यो
**मुमुहुः** \। अत्र रूपादेर् निरीक्षणोक्तिः ताभिस् तस्या दृष्ट-चरत्वात्,
अत एव तद्-दर्शनेन विशेषतो वेणु-गीत-श्रवणेन च तादृश-मोहो युक्त
एव \। किं वा, यदा यदैव रूपाद्य्-अनुभवः, तदा तदैव मोह इति \।
**निरीक्स्य श्रुत्वा** **च** इति द्वयोर् अपि मोहे कारणत्वम् उक्त्वा, तयोर्
वैपरीत्यम् अपि जन्मनि मतम्\। यदैव खलु क्रम-प्राप्तं भवतीति
मोहेनैव विमानतोऽवतीर्य श्री-कृष्णान्तिकम् अपि गन्तुं न शक्ता इति
भावः \।

मोट्टायिताख्यानुभावो\ऽयं, यथोक्तम्---

> कान्त-स्मरण-वार्तादौ हृदि तद्-भाव-भावतः \।
>
> प्राकट्यम् अभिलासास्य **मोट्टायितम्** इतीर्यते \।\। \[उ।नी। ११.४७\] इति
> \।

अहो बत परम-मूढानां हरिणीनां परम-विदग्धानां सुर-सुन्दरीणाम्
अपि सम्मोहनस्यैवं-भूतस्य सर्व-सौभाग्यामृत-सिन्धोर् अस्य दर्शनम्
अप्य् अनाप्नुवतीर् अस्मान् धिग् इति \। किं वा, वन-विहारिणः तस्य तत्र
तथा दर्शनाद्य्-अभावाद् वयम् अधन्या इति भावः \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तथैव ऊढ-प्रौढा
ऊचुः---**कृष्णं निरीक्ष्य** इत्य्-आदि \। हे सख्यः ! इति बोद्धव्यम् \।
सन्तु हरिण्यः, देवीनाम् अपि वैवश्यं पश्यतेत्य् आशयः \।
**विमान-गतय** इत्य् अनेन भर्तृ-सहितत्वं द्योत्यते \। स्त्रीणां
स्वातन्त्र्येणापि विमान-करणकागमनासम्भवात् \। तेन देव्योऽपि
प्रकृष्ट-ज्ञानादिमत्योऽपि **कृष्णं निरीक्ष्य मुमुहुः** \। मोहे लिङ्गम्
आह\--**विनीव्यो भ्रश्यत्-प्रसूनाः** **कवराद्** यासाम् \। दूरस्थानां
तासां वनस्थत्वेनास्य कदाचित् कासाञ्चन दर्शनं न सङ्गच्छते, तद्
आशङ्क्याहुः---**श्रुत्वा** **च** इति \। या न पश्यन्ति, ता वेणु-रवं
श्रुत्वैव मुह्यन्तीत्य् अर्थः \। स्वरूपम् आह---**स्मर-नुन्न-साराः,**
स्मरेण नुन्नः क्षिप्तः सारो धैर्यं यासाम् \।

कृष्णं कीदृशम् ? **वनितोत्सव-रूप-शीलम्,** **वनिता**
जनितात्यर्थानुरागायां च योषिति, तासाम् **उत्सववत् रूपं** च **शीलं**
च यस्य \। **विविक्त-गीतम्** इति विविक्तं रागान्तरेणामिश्रितं विरलं
वा\। स्व-कल्पितत्वात् सङ्केत-बहुलं वा \। यत् सर्वैर् नावगम्यते,
अस्माभिर् एव ज्ञायत इति भावः \। एवं-विध-वैवश्येऽप्य् आसां पतयो
नाभ्यसूयन्ति \। अस्माकं निःश्वसितेऽप्य् असूयन्ति पतयः \। अतो
वेणु-विविक्त-गीतं श्रुत्वापि न शृणुम इत्य् अहो नः काठिन्यं पामरता
चेति पूर्ववद् दैन्यम् \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, अस्माकं गोपीनां
गोपे कृष्णे रतिर् नातीवानुचिता \। यतो देव्योऽपि मानुषे, तत्रापि गोपे,
कृष्णे रतिमत्यः सत्य एव स्व-देवत्वम् अपि सफलयन्तीत्य् आश्चर्यम् इत्य्
आहुः---**कृष्णम्** इति \। **वनितानां** स्त्री-मात्राणाम् एवानुरागिणीनाम्
**उत्सवो** यस्मात्, तथा-भूतं **रूपं शीलं** च यस्य, तं **देव्यो**
देवानां अङ्के स्थिता अपि **विमान-गतयो** विमान-चारिण्यः **स्मरेण
नुन्नश्** चालितः **सारो** धैर्यं यासां, ता **मुमुहुः** \। मोहे लिङ्गम्
आहुः---**भ्रश्यत्-प्रसूनाः** यासां ताः \। **विगता नीव्यो**ऽपि यासां ताः
\।

मोट्टायितम् इदम् \। यद् उक्तम्---

> कान्त-स्मरण-वार्तादौ हृदि तद्-भाव-भावतः \।
>
> प्राकट्यम् अभिलाषस्य **मोट्टायितम्** उदीर्यते \।\। \[उ।नी। ११.४७\] इति
> \।

परम-विदग्धाः सूक्ष्म-धियो देवास् तज् ज्ञात्वापि स्त्रीभ्यो न द्रुह्यन्ति,
प्रत्युत स्वीयं भाग्यं मानयन्तो नित्यम् एव ताः कृष्णं दर्शयितुं
विमानम् आरोप्य आनयन्ति \। अस्मत्-पतयस् तु द्रुह्यन्त्य् एवेत्य् अतो निकृष्टा
मृग्य उत्कृष्टा, देव्योऽपि धन्या, मध्यस्था मानुष्य एव वयम् अधन्या इति
भावः \।\।१२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** पराः काश्चिद्
आहुः\--**कृष्णम्** इति \। **विमान-गतयो** देव-यानैर् नभसि चरन्त्यो
देवानाम् अङ्केषु स्थिता इत्य् अर्थः \। **देव्यः** **कृष्णं निरीक्ष्य,**
**तेन क्वणितस्य** वादितस्य **वेणोर्** **विविक्तम्** अमिश्रं **गीतं**
**च श्रुत्वा,** **स्मरेण नुन्नश्** चालितः **सारो** धैर्यं यासां,
तादृश्यः सत्यो **मुमुहुः** \। कीदृशं कृष्णं ? **वनितानां**
जातानुरागाणां योषिताम् **उत्सवो** यस्मात्, तादृशं **रूपं शीलं च**
यस्य तम् \। मोहे लिङ्गम् आहुः\--**भ्रश्यत् प्रसूनाः कवराः** केश-वेशाः
यासां, **विगता नीव्यो**ऽपि यासां ता इति \। \"विजातीया देव्योऽपि चेत्
तत्-पतिभिर् अनिवार्यमाणाः कृष्णे अनुरज्यन्ति, तर्हि तत्-सजातीया वयं
कुतो नानुरज्याम ?\" इत्य् उत्साहो व्यज्यते \।\।१२\।\।

**\॥।**

\।\। १०.२१.१३ \।\।

गावश् च कृष्ण-मुख-निर्गत-वेणु-गीत-

पीयूषम् उत्तभित-कर्ण-पुटैः पिबन्त्यः \।

शावाः स्नुत-स्तन-पयः-कवलाः स्म तस्थुर्

गोविन्दम् आत्मनि दृशाश्रु-कलाः स्पृशन्त्यः \।\।

**श्रीधर-स्वामी (भावार्थ-दीपिका) :** क्षरण-शङ्कयैव
**उत्तभितैर्** उन्नमितैः **कर्ण-पुताइः पिबन्त्यः** सत्यः \। तथा
**शावाश्** च वत्साश् च **स्तन-पाने** प्रवृत्ताः समनतरम् एव गीतं
श्रुत्वा तद् एव पीयूषम् उत्तम्भित-कर्ण-पुटैः पिबन्तः
स्नुत-स्तन-पयः-कवलाः केवलं स्तनेभ्यः क्षरित-क्षीर-ग्रासा मुखेषु
येषां, ते **तस्थुर्** विस्मृत-क्रिया बभूवुर् इत्य् अर्थः \। तत्र
हेतुः---**गोविन्दं दृशा** मार्गेण **आत्मनि** मनसि **स्पृशन्त्य**
आलिङ्गन्त्यः, अत एव **अश्रूणांन्** **कला** लेषा लोचनेषु यासां, ता
**गावस्** ते च **शावाः** \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् एव गीतम् एव \।
पीयूषम् अमृतम् \। इत्य् अर्थ इति \। बालवत्सानाम् अपि महानन्दो भवति
किम् उत विशेष-विदाम् इति भावः \। तत्र क्रिया-विस्मृतौ \। अत एव
मनसालिङ्गनाद् एव \।\।१३\।\।

---------------------------------------------------------------------------------------------------------------------

**कैवल्य-दीपिका : प्राय** इति \। **प्राय** उत्प्रेक्षायाम् \। **बत** अहो
\। ये **मुनयस्** ते **विहगत्वम्** आपन्ना इवेत्य् अर्थः \। **कृष्णेन
ईक्षितं** **गीतं** शास्त्रस्य मध्ये स्व-प्रज्ञया कृष्णेनैव दृष्टम् इत्य्
अर्थः \। तेनैवोक्तं च यत् **कलं** मधुरं **वेणु-गीतम्** \।
**भुजाः** शाखाः \। **विगता अन्येषां वाचो** येभ्यः \। वेणु-गीतं विना
अन्य-वाचां श्रवणं नास्तीत्य् अर्थः \।\।१३\।\। \[मु।फ। १२.७\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मध्या ऊचुः---गावश्
चेति \। गावस् तद्-वत्साश् च कृष्ण-मुख-निर्गत-वेणु-पीयूषं पिबन्त्यः
पिबन्तश् च दृशा आत्मनि स्पृशन्त्यः स्पृशन्तश् च तस्थुः, निष्पन्दा एव
बभूवुः \। वयं तु पशुभ्योऽप्य् अधमाः यतस् तत् पिबन्त्योऽपि गेहाद्य्
अपि न विस्मराम इति दैन्यम् \।\।१३\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.११७\] अथ ततोऽप्य्
अधिकतरं साक्षाच् छ्री-गोपाल-देवेन पाल्यमानानां गवां माहात्म्यं
पूर्ववद् अन्या गोप्य आहुः---**गावश् च** \[भा।पु। १०.२१.१३\] इति \।
**च**-कारस् तु-शब्दार्थः, पूर्वापेक्षया वैशिष्ट्यं प्रतिपादयति \।
**पीयुष**-शब्देन मुखस्य चन्द्रता ध्वन्यते \।
**कृष्ण-मुख**-चन्द्रतो **निर्गतं** निःसृतं **वेणु-गीत**-रूपं
**पीयूषं** **गावः** क्षरण-शङ्कयैव **उत्तम्भितैर्** उन्नमितैः
**कर्ण-पुटैः** श्रोत्राञ्जलिभिः **पिबन्त्यः** परम-मनोहरं
कृष्ण-वेणु-गीतं सावधानं प्रीत्या शृण्वन्त्यः **शावाः** शव-तुल्याः
सत्यः ई-प्रत्ययाभाव आर्षः \। यद् वा, **शावा** बाला अपि तस्थुः
केवलं विस्मृताशेष-व्यापारतया स्थाणुवन् निश्चलतया\ऽतिष्ठन्न् इत्य्
अर्थः \। ततः कृष्णे स्नेहातिशयोदयेन स्तनेभ्यः स्नुतानि क्षरितानि
पयांसि कवलानि च मूखेभ्यो यासां ताः \। स्नुतं स्तनेति
विपरीत-पाठे\ऽपि स एवार्थः \। शाव-स्नुतेति समस्त-पाठे शावेषु
वत्सेषु सङ्गतेषु वत्सतरेषु \। किं वा, अभिनव-जातेषु कथञ्चिन्
मिलितेषु न **स्नुतः** **स्तन-पयो**-रूपः **कवलो**
वत्स-भक्ष्य-ग्रासो याभ्यः, तथा-भूताश् च **तस्थुर्** इति \।

परम-प्रेमाविर्भावे हेत्व्-अन्तरम् आहुः---**गोविन्दं** **दृशा**
लोचन-मार्गेण **आत्मनि** मनसि **स्पृशन्त्यः** आलिङ्गन्त्यः \। अत एव
**अश्रूणां कला** बिन्दवो लोचनेषु यासां, ताः \।

यद् वा, **अश्रूणि कलयन्ति** लोचनेभ्यो वर्षन्तीति अश्रु-कलाः, कलि-वली
कामधेनू इति प्रसिद्धेः \। "सृजन्त्य" इति पाठे अश्रु-कला मुञ्चन्त्यः,
तदा च **गोविन्दम् आत्मनि** कुर्वाणा इति शेषः \। यद् वा, शावाश् च
मातॄणां स्तन-पाने प्रवृत्ता वत्सतरा बाल-वत्सा वा तदानीम् एव
वेणु-गीतं श्रुत्वा, तद् एव पीयूषवद् उत्तम्भित-कर्ण-पुटैः पिबन्तः
मातृ-स्तनेभ्यः स्नुताः क्षीर-ग्रासा मुखेषु येषां ते तथा-भूताः तस्थुः
\। अन्यत् पूर्ववद् अत्राप्य् ऊह्यम् \।

**पिबन्त** इतिवत् **स्पृशन्त** इति लिङ्ग-व्यत्यये बोद्धव्यम् \। भोः
सख्यः ! गावो\ऽप्य् एवम्भूताश् चेत् तदा मानुषीणां गोपीनां
तद्-एक-प्राणानाम् अस्माकम् अस्मद्-अपत्यानां च तत्-प्रेम-वैवश्यम् उचितम्
एवेति तात्पर्यम् \।\।१३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथान्यस्या गोप्या वाक्यम्
आह---गाव इति चतुर्भिः \। यद् वा, पूर्व-लिखितानुसारेणैव वाक्यतया
व्याख्या, तत्र सर्व-श्लोकेष्व् एषु पूर्व-पूर्वस्मिन् वर्णितात् पदार्थाद्
उत्तरोत्तरस्मिन् वर्ण्यस्य न्यूनत्वं कथ्यते \। अतो यद्यपि देवीभ्यः
परमार्थतो वा न्यूनत्वं न सम्भवेत्, तथापि प्रेमोल्लासस्य
विचित्र-गतित्वात्, क्वापि किञ्चिद् विशेषम् आश्रित्य तत्-पदं करोति, तथाप्य्
अस्तु तावत् परम-विदग्धानां देवीनां भाग्यम् \। पशु-जातीनां
मनुष्याधीनानाम् अपि गवादीनां किं भाग्यं वर्ण्यम् इत्य् आहुः---गावश् चेति
\। त्व्-अर्थ च-कारः \। पूर्वतो वैशिष्ट्याय पीयूष-रूपकेण मुखस्य
चन्द्रत्वम् अतिकोटि-चन्द्रताव्यञ्जकेन कृष्ण-मुख-शब्देन पीयूषस्य
वैशिष्ट्यं सूच्यते \। कृष्णः परमानन्द-घन-मूर्तिः, अतस् तस्य
मुख-चन्द्रान् निर्गतं वेणु-गीतम् एव पीयूषम् \। स्मेति विस्मये निश्चये
वा \। तस्थुः स्तब्धता-लक्षणं सात्त्विक-विकारं प्राप्ता इत्य् अर्थः \।
गोविन्दं निज-प्रभुम् इति प्रीत्या स्पर्शनं बोधयति \। अन्यत् तैर्
व्याख्यातम्\।

यद् वा, शावेषु कथञ्चिन् मिलितेष्व् ऐ न स्तनेभ्यः स्नुतोऽस्तन-स्नुतः
पयसः कवल एक-ग्रासोऽपि याभ्यस् ताः \। पाठोऽयं तेषाम् अपि सम्मतो
लक्ष्यते \। वैपरीत्य-पाठे सविसर्ग-पृथक्-पदत्वे च शावाः स्नुतं
भगवति जात-वात्सल्य-भरेण क्षरितं स्तनेभ्यः पयः कवलश् च
मुखात् तृण-ग्रासो यासां ताः \। शावा वत्सा इति \। पक्षे, स्नुतं केषाञ्चिद्
अपि नवानां मुखात् क्षरितं स्तन-पयो मातृ-स्तन-क्षीरं कवलश् च,
केषाञ्चित् तृण-चराणां तृण-ग्रासो येषां ते \। आत्मनि मनसि गोविन्दं
स्पृशन्त्यः साक्षात् सम्यग्-दर्शनाशक्तेः \। तत्र हेतुम् आहुः---दृशा
नेत्रेण अश्रूणि कलयन्ति वर्षण्तीति \। तथा ताः अश्रु-धारया
दृष्ट्याच्छादनात् मनसैव पश्यन्त इत्य् अर्थः \।

यद् वा, गोविन्दं लेहनादिना स्पृशन्त्यस् तस्थुः \। कथम्-भूतम् ?
आत्मनीति जाताव् एकत्वम् \। गोषु विषये दृशा लक्षितं गवां
तादृश-भाव-दृष्ट्या ता निरीक्षमाणम् इत्य् अर्थः \। अन्यत् समानम् \। अतस्
तत्-स्पर्शनाद्य्-अभावेन वयम् अधन्या एवेति भावः \। हरिणीनां देवीनां
च तद्-रूप-दर्शन-वेणु-श्रवणे उक्ते, गवां च
वेणु-गीत-श्रवण-मात्रेणैव तादृश-भाव इति ताभ्यस् ताभ्यश् चाविशेषः
\। अत एव च-काऋअः \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथान्यस्या गोष्ठ्या वाक्यम्
आह---गाव इति त्रिभिः \। तत्र प्रथमतो
निज-भाव-विरोधि-मातृ-भावादीनां गवां वर्णनं पूर्ववद्
अवहित्थार्थं प्रीति-सामान्यांशे विरोधाभावाद् विवक्षितोपयोगार्थं च \।
अप्य्-अर्थे च-कारः \। लोके सारासार-विवेक-हीनत्वेन ख्याता गावोऽपि
पीयूष-रूपकेण मुखस्य चन्द्रत्वम् अतिकोटि-चन्द्रताव्यञ्जकेन
कृष्ण-मुख-शब्देन पीयूषस्य वैशिष्ट्यं सूच्यते कृष्णः खलु
परमानन्द-घन-मूर्तिर् उच्यते \। स्मेति विस्मये \। तस्थुः
स्तब्धता-लक्षणं सात्त्विक-विकारं प्राप्ता इत्य् अर्थः \।

गोविन्दं निज-प्रभुम् इति प्रीत्या स्पर्शनं बोधयति \। अन्यत् तैः\।
तद्-असम्मते स्नुत-स्तन-पय इति पाठे स्नुतं केषांचिद् अभिनवानां
मुखात् क्षरितं स्तन-पयः मातृ-स्तन-क्षीरं केषाञ्चित् तृण-चराणां
पूरित-कण्ठाद्य्-अश्रूणाम्, अत एव सद्रवतया क्षरितः कवलश् च
तृण-ग्रासो येषां ते \। यद् वा, आत्मनि मनसि गोविन्दं स्पृशन्त्यः
अर्पयन्त्यः पश्चात् सम्यक् दर्शनाशक्तेः \। तत्र हेतुम् आह---दृशा
नेत्रेण अश्रूणि कलयन्ति वर्षण्तीति \। तथा ताः अश्रु-धारया
दृष्ट्याच्छादनात् मनसैव पश्यन्त इत्य् अर्थः \। अतस्
तद्-दर्शन-मात्राभावेन वयम् अधन्या एवेति भावः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गाव इत्य्-आदि-त्रयं गोष्ठान्तरस्य
\।\।१३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सख्यः ! देव्यः
सुवैदग्ध्य-वशाद् एवं भवितुम् अर्हत्य् एव \। न केवलम् अस्य स्त्रीणाम्
एव मोह-करो वेणु-रवः \। अपि तु प्राणि-मात्रस्यैवेत्य् अपरा
आहुः---गावश् चेत्य्-आदि \। उत्तभितैर् उत्तम्भितैः कर्ण-पुटैः पिबन्त्य
इति शत्र्-अन्त-निर्देशेनातृप्तत्वम् \। तस्थुर् इति निवृत्त-गतयो बभूवुर्
इति ध्वनितम् \। कीदृश्यः ? गोविन्दम् आत्मनि स्पृशन्त्यो दृष्ट्या
दृष्टि-रन्ध्रेनात्मनि कृत्वा \। न केवलं गावः, शावा अपि सद्यो-जाता
वत्सा अपि, वस्तुतो वेणु-रवेणैव पयः प्रस्नुतम्, न तु
वत्स-वात्सल्येन---अनन्य-मनस्त्वात् \। तत्र स्नुते पयसि कवल एव
येषाम् अभ्यास-वशान् मुख-सम्पर्क एव, न तु पानम् \। अश्रुभिः कला
शोभा यासां येषां चेत्य् उभय-विशेषणम् \। तद् आसां पशुत्वेऽपि
स्वदेह-विस्मृतिः, न त्व् अस्माकं गेहस्यापि \। अहो नः प्रेम \। तस् अस्मान्
धिग् इति पूर्ववद् दैन्यम् \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न च स्त्री-जातीनां
सर्वासाम् एतत् काम-विजृम्भितम् एवैतन्-मोहनम् इति वाच्यं, यतो
वत्सलानां गवाम् अपि मोहनं पश्यतेत्य् आहुः---गावश् चेति \।
क्षरण-शङ्कयैवोत्तभितैर् उन्नमितैः **कर्ण-पुटैः पिबन्त्य** एव
**तस्थुः**, न च तत्रापि वात्सल्य-भाव एव तस्थुः \। शावा वत्साः
स्तन-पाने प्रवृत्ताः समनतरम् एव गीतं श्रुत्वा तद् एव **पीयूषम्**
उत्तभित-कर्ण-पुटैः पिबन्तः **स्तन**-पानासामर्थ्यात् **स्तनेभ्यः**
**स्नुतानां** **पयसां कवल** एव मुखेन तु निगिलनं येषां ते
तस्थुः, जाड्योदयेन स्तब्धा बभूवुर् इत्य् अर्थः \। ततश् च तन्-मातरो
गोविन्दं दृशा दृष्ट्वैवाकृष्यानीय नेत्र-रन्ध्र-द्वारेणैवान्तः प्रवेश्य
आत्मनि स्वमनसि स्पृशन्त्यः स्व-मनसः क्रोडे एव वात्सल्यात्
स्थापयन्त्यस् तस्थुः \। तथा **अश्रूण्य्** आनन्दात् **कलयन्ति**
धारयन्तीति ताः \। एवं च सर्व-प्राणिनां कृष्णे निरुपाधिर् एव प्रेमा,
किन्तु ते संयोगात् धन्याः \। वयं तु विच्छेदाद् अधन्या एवेत्य् एतावान् एव
विशेष इति भावः \।\।१३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** न च काम-हेतुके एवआयम्
अनुरागः, किन्तु स्वरूप-हेतुक एवेति पराः काश्चन आहुः---गावश् चेति \।
कृष्ण-मुखाच् चन्द्रान् निर्गतं वेणु-गीत-पीयूषम्
क्षरण-शङ्कयोत्तभितैर् उन्नमितैः कर्ण-पुटैः पिबन्त्यो जाड्योदयेन
स्तन-पानासामर्थ्यात् स्तन-स्नुत-पयः-कवलाः स्तनेभ्यः स्नुतानां
पयसां कवलो मुखेषु येषां तादृशास् तस्थुः \। गावः कीदृश्यः ?
गोविन्दं दृष्ट्वानीय आत्मनि मनसि स्पृशन्त्योऽश्रु-कला मुमुचुर् एवं शावाश्
च तथा च सर्वेषां प्राणिनां कृष्णे प्रेमा तत्-स्वरूप-हेतुक एव
तथास्माकं च, किन्तु तत्-संयोगात् ते धन्या वयं तु तद्-विच्छेदाद्
अधन्या इति भावः \।\।१३\।\।

**\॥।**

\।\। १०.२१.१४ \।\।

प्रायो बताम्ब मुनयो विहगा वनेऽस्मिन्

कृष्णेक्षितं तद्-उदितं कल-वेणु-गीतम् \।

आरुह्य ये द्रुम-भुजान् रुचिर-प्रबालान्

शृण्वन्ति मीलित-दृशो विगतान्य-वाचः \।\।

**श्रीधर-स्वामी (भावार्थ-दीपिका) :** भो **अम्ब** ! मातर् ! **अस्मिन्
वने** ये **विहगाः** पक्षिणस् ते **प्रायेण मुनयो** भवितुम् अर्हन्ति \।
कुतः ? **कृष्णेक्षितं** कृष्ण-दर्शनं पुष्प-फलाद्य्-अन्तरं विना यथा
भवति। तथा **रुचिराः प्रवाला** येषां, तान् **द्रुम-भुजान्** वृक्षाणां
शाखा **आरुह्य,** **तेन** श्री-कृष्णेन **उदितं** प्रकटितं
**कल-वेणु-गीतं** केनापि सुखेन **अमीलित-दृशस्** **त्यक्तान्य-वाचश्**
च सन्तो ये शृण्वन्तीति \।

तथा हि---मुनयः श्री-कृष्ण-दर्शनं यथा भवति तथा
वेदोक्त-कर्म-फल-परित्यागेन वेद-द्रुम-शाखारूढा
रुचिर-प्रवाल-स्थणीयानि कर्माण्य् एवोपाददानाः सुखिनः सन्तः
श्री-कृष्ण-गीतम् एव शृण्वन्ति \। अतस् त एवैते भवितुम् अर्हन्तीति भावः
\।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** काचित् किञ्चिद् योगज्ञा
स्व-मातरं वदति \। यद् वा, अम्बेति सखीं प्रति सम्बुद्धिः \।
भावाविष्ट-प्रमदा-स्वभावत्वात् \। हेतुं शङ्कते---कुत इति \। केनापि
वक्तुम् अशक्येनेत्य् अर्थः \। उपाददानाः स्वीकुर्वाणाः \। यतः
श्री-कृष्ण-गीतं शृण्वन्ति अतो हेतोः \। जन्मान्तराभास-वशाद् इत्य् अर्थः
\। त एव मुनय एव एते पक्षिणः \। इति भाव इति \। न हि
जन्मान्तराभ्यासं विना भगवद्-गीत-श्रवणे प्रवृत्तिर् भवति \।
पूर्वाभ्यासेन तेनैव ह्रियते ह्य् अवशोऽपि सः इति गीता-सूक्तेः \।\।१४\।\।

---------------------------------------------------------------------------------------------------------------------

**कैवल्य-दीपिका :** **प्राय** इति \। **प्राय** उत्प्रेक्षायाम् \। **बत**
अहो \। ये **मुनयस्** ते **विहगत्वम्** आपन्ना इवेत्य् अर्थः \। **कृष्णेन
ईक्षितं** **गीतं** शास्त्रस्य मध्ये स्व-प्रज्ञया कृष्णेनैव दृष्टम् इत्य्
अर्थः \। तेनैवोक्तं च यत् **कलं** मधुरं **वेणु-गीतम्** \।
**भुजाः** शाखाः \। **विगता अन्येषां वाचो** येभ्यः \। वेणु-गीतं विना
अन्य-वाचां श्रवणं नास्तीत्य् अर्थः \।\।१४\।\। \[मु।फ। १२.८\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मुग्धा ऊचुः---प्रायो
बतेत्य्-आदि \। बत खेदे \। अस्माभिर् एव भवितुं न शक्यत इति खेदः
\। अस्मिन् वने विहगाः प्रायो मुनयः \। यतः कृष्णेक्षितं यथा भवति,
तथा स्थितेः कृष्णेन कृष्णे वा दृश्यन्ते \। तथा द्रुम-भुजान्
आरुह्यासनं कृत्वा मीलित-दृश आनन्दातिशयेन चमत्कारातिशयात् मध्ये
मध्ये कृष्ण कृष्णेति मात्रं वदन्ति अन्यदा तु मौनेन एव \। अतो मुनयः
\। आसन-ध्यान-मौनादयो हि मुनि-धर्मः \। कदा वयम् एवं भविष्याम
इत्य् अभिलाष-स्मय-विषादानां शावल्यम् \।\।१४\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृहद्-भागवतामृत २.७.११५\]
अथ तेभ्यो\ऽपि विशिष्टं भगवच्-छत्रायमाण-वृक्षादि-चारिणां पक्षिणां
माहात्म्यं पूर्ववद् वेणु-नाद-श्रवण-मोहिताः काश्चिद्
गोप्यो\ऽवदन्---**प्रायो बताम्बेति** \[भा।पु। १०.२१.१४\] परम-मोहेन
धैर्य-हान्या श्री-यशोदाम् एव काञ्चिद् अन्यां वा निज-सखीम् एव
सम्बोधयति---हे अम्बेति \।

**बतेति** हर्षे \। **अस्मिन् वने** श्री-वृन्दावनाख्ये ये **विहगाः,** ते
सर्वे\ऽपि **मुनयो** भगवद्-धर्म-पराः परमर्षय एव ज्ञायन्ताम्
प्रायो बाहुल्ये तेन च मुनिभ्यो\ऽपि श्रेष्ठाः \। केचिद् इति पूर्वोक्तवद्
बोद्धव्यम् क्वचित् प्रायेण ते इति पाठः \। अर्थः स एव \।

तन्-मुनित्वे हेतुः---**तद्** अनिर्वचनीयम् **उदितम्** आविर्भूतं
**कल-वेणु-गीतं** मधुरास्फुट-ध्वनिर् वेणोर् गीतं
श्री-वृन्दावन-गो-गोप-गोपी-गण-गाथादि-रूपं **ये** **शृण्वन्ति** \।
कथम्भूतम् ? **कृष्णेन** **ईक्षितं** दृष्टं स्वयम् एवोत्प्रेक्षितं
पूर्वं तादृशाभावात् \। यद् वा, कृष्णेक्षितं कृष्ण-कर्तृकं स्व-विषयकं
स्व-कर्तृक-कृष्ण-विषयकं वा दर्शनं यथा स्यात्, तथा \। **द्रुमाणां
भुजान्** **आरुह्य** कृष्णस्य आत्मनश् चान्तराले पत्र-पल्लवादिकं
दर्शन-व्यवधायकं यत्र न वर्तते च,
पत्र-पुष्प-फल-भक्षणादि-स्व-स्व-व्यापार-परिहारादि-प्रकारेण
तद्-दर्शनं सम्पद्यते \। **तद्** यथा वृक्षाणां शाखा अधिरूढाः सन्त
इत्य् अर्थः \। तेन श्री-कृष्णेन उदितं प्रकटितम् \।

किं वा, स कृष्ण उदितो भवति, यस्मात् वृक्ष-लताद्य्-आवृतस्यापि तस्य
विज्ञापकम् इत्य् अर्थः \। **रुचिराः प्रवाला** नव-पल्लवानि येषां, तान्
अपीति दर्शन-व्यवधान-सम्भवे सुख-भोग-सम्पत्तौ च हेतुः \।
ततश् च केनाप्य् अनिर्वचनीयेनानन्देन **मीलित-दृशस्** तथा
त्यक्त-कृष्ण-कृष्णेति-व्यतिरिक्तान्य-वाचश् च ये बचन्ते श्री-कृष्ण-परा हि
**मुनयः** श्री-कृष्ण-दर्शनं यथा स्यात्, तथा
रुचिर-प्रवाल-स्थानीय-विचित्र-सत्-कर्म-प्रकाशक-वेद-द्रुम-शाखारूढाः,
यैर् वेदैर् येन च प्रकारेण श्री-कृष्ण-साक्षात्कारो भवति, तान्
एवाधीयमानास् तेनैव सर्व-कर्म-फलार्पणादिना प्रकारेण
वेदोक्त-कर्माणि स्वीकुर्वन्तः \। किं वा, वेदान् अधीयाना अपि तद्-अर्थान्
अभिमृशन्तो\ऽपि तद्-उक्त-कर्माण्य् आरम्भतो\ऽपि श्री-कृष्ण-दर्शनाय
परम-मनोरमं तद्-गीतम् एव शृण्वन्ति न तु वेदाध्ययनादिष्व्
आसज्जन्ते[^५०] \। ततश् च हृदय-मध्य एव तं स्फुटं पश्यन्तः
परमानन्देन मीलित-दृशः केवल-तन्-नाम-सङ्कीर्तन-परा भवन्तीति \।

[^५०]: आरज्यन्ते


अथवा ये भगवत्-परा मुनयस् ते\ऽस्मिन् वने विहगाः सन्तो वेणु-गीतं
शृण्वन्ति \। किं वा, स्वामि-व्याख्यानुसर्तव्या \। मुनय आत्मारामाः
सर्वे\ऽपि विहगा एव भवितुम् अर्हन्ति \। ततश् च प्राय इति कथञ्चित्
कश्चिद् दैव-हतो माया-मोहितो न भवत्व् एवेत्य् अर्थः \। यतस् तेषां यद्
अभिमतं ततो\ऽधिकतरम् अप्य् अत्र सुखेन संसिध्यतीत्य्
अभिप्रेत्याहुः---कृष्णेत्य्-आदि \।

अन्यद् यथा-पूर्वम् उन्नेयम् \। अथवा, वृन्दावनान्तर्-वर्तिनां
कीट-विशेषाणाम् अलीनाम् अपि भगवद्-भक्ति-मुख्य-मुनित्वापेक्षया[^५१]
तेभ्यः श्रेष्ठानां पक्षिणां श्रैष्ठ्यम् एव युज्यत इत्य् एवं व्याख्येयम्
\। अस्मिन् वने ये विहगास् ते मुनय इव मुनयः
वृन्दावनान्तर्-वासादि-सादृश्येन बचन्ते \। किं ? काक्वा नैव तत्र हेतुम्
आह---कृष्ण इत्य्-आदि \। अन्यत् समानम् \।

[^५१]: भगवद्-भक्ताख्य-मुनित्वोत्प्रेक्षया


**बत**-शब्दस्य खेदार्थम् अङ्गीकृत्यास्य श्लोकस्य तात्पर्यं कल्पनीयम्
इदम्---\"अहो कष्टं धिग् अस्मान् श्री-कृष्णैक-परता-विहीनाः, यतो वने
गतस्य सतः श्री-कृष्णस्य दर्शनं तद्-वेणु-गीत-श्रवणं च
सर्व-परित्यागेन द्रुम-शाखास्व् अधिरुह्य कर्तुं न शक्नुमः \। न च
तद्-दर्शनाभावेन मीलित-दृशो भवामः, नापि विगतान्य-वाचः" इति
\।\।११५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो
श्री-कृष्ण-पाल्यमानानां गवां धन्यत्वम्, वन्यानां विहङ्गमानाम् अपि
भाग्यं किं वर्ण्यम् इत्य् आहुः---प्राय इति बाहुल्ये, मयूरादीनां केषाञ्चित्
प्रेम-नृत्यादिना परम-भक्त-साम्यात् \। बतेति विस्मये, हे अन्य्वेति
प्रेम-वैवश्येन स्व-सखीं प्रत्य् एव मातृतया सम्बोधनम्,
काञ्चिद्-वृद्धां प्रति वा \। किं वा, अयं
भावाविष्ट-प्रमदाजन-कथा-स्वभावः, यद् विस्मयादौ मातरित्य् उक्तिः,
कृष्णेक्षितं स्व-कर्तृकं कृष्णस्य दर्शनं तत्-कर्तृकं वा स्व-दरानं
यथा स्यात् तथा द्रुम-भुजान् आरुह्य तद् उपरि स्थित्वा, रुचिर-प्रवालान्
इति तद् दर्शनेत्य् अवधानं सुख-भोगस्-आधनं च दर्शितम्, तथापि
कृष्णेक्षितं यथा तथा शृण्वन्ति, मीलित-दृशोर्धम् उद्रित-दृशो
महा-प्रेम-सम्पत्त्या अलस-दृष्टय इत्य् अर्थः \। विगता अन्याः कृष्ण
कृष्णेति व्यतिरिक्ता वाचो येषाम्, अतस् त एव धन्या इति भावः \।

अन्यत् तैर् व्यञ्जितम्, तत्र भावार्थेर् उचिर-शब्दाद् भगवत् कर्माणीति
बोधव्यम् इति, अथवा, प्राय इति वितर्के, मुनय आत्मा-रामाः
श्री-सनकादयो\ऽस्मिन् वने विहगा एव बभूवुर् इत्य् अर्थः \। तत्र
प्रयोजनम् आहुः---कृष्णेत्य्-आदिना \। कृष्णेन ईक्षितं स्वयम् एवोत्प्रेक्षितं
पूर्वं तादृशाभावट्, तद् अनिर्वचनीयम् उदितं स्वयम् एवाविर्भूतम्, इति
वेणु-गीतस्य सच् चिद् आनन्द-रूपताभिप्रेता \। किं वा, स कृष्ण उदितः
प्रकटो भवति यस्मात्, वृक्ष-लताद्य् आवृतस्यापि तस्य तस्य विज्ञापकम्
इत्य् अर्थः कलयति जगच् चित्तम् आकर्षतीति कलां वेणोर् गीतम्, द्रुमस्य
भुजान् उच्च-दीर्घ-पृथु-शाखास् तत्रापि तद् उपरि स्थितान् कोमलत्वादिना
रुचिरान् प्रवालान् आरुह्येति सम्यक् श्रवणासिद्ध्य् अर्थं प्रेम-वैवश्येन
पात-परिहाराय च मीलिता मुद्रिता आच्छान्ना दृक् आत्म-तत्त्वादि-ज्ञानं
येषां तथा-भूताः सन्तः, विगता अन्येषां कृष्ण-व्यतिरिक्तानां वाक्,
तथापि किं पुनर् विचारादिकं येभ्यः, पूर्ववद् एव वा \। अन्यत् समानम्
\।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो अस्तुतरां
श्री-कृष्ण-पाल्यमानानां गवां धन्यत्वं वन्यानां विहगानाम् अपि भाग्यं
किं वर्ण्यम् इत्य् आहुः---प्राय इति \। बाहुल्ये मयूरादीनां केषाञ्चित्
प्रेम-नृत्यादिना पर-भक्त-साम्यात् वर्तते विस्मये हे अम्बेति अयं
भावाविष्ट-प्रमदाजनकथा-स्वाभावः यत् खलु तच् छून्ये तत्
सम्बोधनं स्व-सखीभ्योन्व-वर्णयन्न् इत्य् उक्तत्वात् कृष्णेक्षितं
स्वकर्तृकं कृष्णस्य दर्शनं तत् कर्तृकं वा स्व-दर्शनं यत्र तत्
यथा स्यात् तथा द्रुम-भुजान् आरुह्य रुचिर-प्रवालान् इति तेषाम् अप्य्
अङ्कुरादि-विकारो दर्शितः विहगानाम् अपि तद् अपि तद् दर्शने व्यवधानं
सुख-भोग-साधनं च दर्शितं तथापि कृष्णक्षितं यथा स्यात् तथा
शृण्वन्ति मीलित-दृशः अर्धमुद्रित-दृशः
महा-प्रेम-सम्पत्याक्ष-सदृष्टय इत्य् अर्थः \।

विगता मनः श्रवण-वाग् इन्द्रियेभ्यो निर्गता अन्या मुरली-वाग्व्यतिरिक्ता
वाचो येषां अतस् त एव धन्या इति भावः \। अन्यत् तैः तत्र भावार्थे
रुचिर-शब्दाद् भगवद् अर्पित-कर्माणीति बोधव्यम् इति अथवा प्राय इति
वितर्के मुनयः आत्मा-रामाः श्री-सनकादयोऽस्मिन् वने विहगा एव बभूवुर्
इत्य् अर्थः \। तत्र प्रयोजनम् आहुः---कृष्णेत्य्-आदिना कृष्णेन ईक्षितं
स्वयम् एवोत्प्रेक्षितं कल्पितं पूर्वं तादृशाभावात् तेनेव उदितम्
उत्तरोत्तर-प्रकटित-गुणं इति वेणु-गीतस्य ब्रह्म-समाधितो\ऽप्य्
आकर्षकता दर्शिता कलयति जगच् चित्तम् आकर्षतीति कलं वेणोर् गीतं
तादृश-मुनित्वे लिङ्गम् आहुः---रुचिर् प्रवालान् विचित्रोपशाखामयान्
द्रुम-भुजान् वेद-शाखा-रूपान् आरुह्यातिक्रम्य तद् अभि-निवेशम् अपि
परित्यज्य मीलिता आवृता दृक् देहादि-ज्ञानं यैस् तथा-भूता अपि विगता
अन्येषां कृष्ण-व्यतिरिक्तानां वाक् कथापि किं पुनर् विचारादिकं येभ्यः
\।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कृष्णेक्षितं तेनैव प्रथमम्
अवगतं तस्माद् उदितं रुचिरेति द्रुमाणाम् अपि विकारः सूचितः \।\।१४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** पुनर् मुग्धा ऊचुः---प्रायो
बतेत्य्-आदि \। बत खेदे \। अद्य आश्चर्ये \। अस्मिन् वने प्रायः साकल्येन
विहगा मुनयो मनन-शीला विगत-रजस्-तमस्काः \। यतः कृष्णेक्षितं
यथा भवति, यत्र स्थिते कृष्णेन दृश्यन्ते \। कृष्णो वा दृश्यते, तत्र
द्रुम-भुजान् शाखा आरुह्य तद्-उदितं तद् वचः कल-वेणु---गीतं च
शृण्वन्ति \। कीदृशाः ? विगता अन्याः कृष्ण-कृष्णेति-वाग्-अतिरिक्ता वाचो येषाम्
\। समये यदा तद्-उदितं कल-वेणु-गीतं वा न शृण्वन्ति, तदा कृष्ण
कृष्णेत्य् एवं भाषन्त इत्य् अन्य-शग्ब्द-रहिताः \। द्रुम-भुजान् आरुह्येति
आसनम्, मुनय इति ध्यानम् \। कृष्णेक्षितम् इति दर्शनम् \। शृण्वन्तीति
श्रवणम् \। विगतान्य-वाच इति मौनं कीर्तनं चेति मुनि-धर्मैर् एभिर्
अमी मुनय एव \। कदा वयम् एवं वनस्था भूयास्म इत्य्
औत्सुक्य-विषादाद्भुतानां शावल्यम् \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वत्सा अपि विषय-ग्राहिण्यो
विषय-रस एव तत्रोपाधिर् अस्तीत्य् अत आत्मारामा मुनयो ज्ञानेन सर्वान्
एव भावांस् त्यक्तवन्तो निर्विकाराः कृष्णेन क्षोभयितुं न शक्या इत्य् अपि
न वाच्यम् \। यतस् तान् अपि स्व-माधुर्येणाकृष्य सम्मोहयतीत्य्
आहुः---प्राय इति \। **बत** इति विस्मये \। **अम्ब** इति सखीं प्रत्य्
अपि सम्बोधनम् \। भावाविष्ट-प्रमदानां स्वभाव एवैषः \। **विहगा
मुनय** एव भवेयुर् इत्य्
अर्थः---वन-वास-दृङ्-निमीलन-मौन-नैश्चल्याद्य्-असाधारण-धर्म-दर्शनात्
\। ये **द्रुम-भुजान् आरुह्य** वेणु-गीतं शृण्वन्ति **रुचिर-प्रवाला** इति
द्रुम-भुजान् अपि वेणु-गीतानन्दात् मुनि-जन-स्पर्शानन्दात् चाङ्कुरादि-विकारो
दर्शितः **कलयति** जगच्-चित्तं क्षोभयतीति \।

कल-वेणु-गीतं कीदृशम् ? **कृष्णे एव ईक्षितम्**, न तु
शक्र-परमेष्ठि-रुद्र-विष्णुषु गान-स्रष्टृष्व् अपि दृष्टं मुनीनाम् एषाम्
अतिप्राचीनत्वात् तत्र तत्र सर्वत्रावार्तिअ-गतित्वात्
बहुशोऽवकलित-तत्-तद्-गीतत्वाच् तत्-तत्-कृत-सङ्गीत-शास्त्राभिज्ञत्वाच्
चेति भावः \। न चास्य गानस्य कोऽप्य् अन्यः स्रष्टा सम्भवेद् इत्य्
आहुः---**तद् उदितं** तस्मात् कृष्णाद् एव उदितं आविर्भूतं कृष्ण एवास्य
स्रष्टेति गीतस्यानन्य-वेद्यत्वं व्यञ्जितम् \। अत एव ब्रह्म-रुद्रादिभिर्
इव कृष्णेन स्व-सङ्गीत-शास्त्रम् अपि ग्राहकासम्भवाद् एव न कृतम् इति
ज्ञेयम् \। अत एवात्यपूर्व-गीत-रसास्वाद-वशान् मीलित-दृशः विगता
अन्यस्य ब्रह्मानन्दानुभवस्यापि वाक् परस्पर-कथनं येषां ते इति
सम्प्रति तम् अपि परित्यज्यामी कृष्णानन्द-मत्ता एवाभुवन्न् इति भावः
\।\।१४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तत्-स्वरूप-हेतुकत्वं
तत्-प्रेम्णो द्रढयन्त्योऽन्याः प्राहुः---प्राय इति \। बतेति विस्मये अन्वेति
सखीं प्रति सम्बोधनं हे सखि ! अस्मिन् वने विहगाः पक्षिणस्ते
प्रायेण मुनय एव भवेयुः ये कृष्न एव न तु ब्रह्म-रुद्रादावीक्षितं
दृष्टं तस्मात् कृष्णादेवोदितं प्रादुर्भूतं कल-वेणुगीतं शृण्वन्ति
रुचिराः प्रवाला येषां तां द्रुमभुजानारुह्यालम्ब्य तत्-सुखेन्
मीलित-दृशः विगता अन्यवाचो येषां ते तूष्णींस्तुत्वा इत्य् अर्थः \। मूनय
खलु वेदोक्त-कर्म-फल-परित्यागेन वेद-द्रुम-शाखा-रूढास् तद् उक्तानि
निष्काम-कर्ण्येव रुचिर-प्रवालस्थानियानि कथञ्चिद् उपाददानाः
श्री-कृष्ण-गीतम् एव शृण्वन्तीति तल्-लक्षणाक्रान्तात्वान् मुनय एव स्युः
श्रुतिश् च तम् एवैकं जानथ आत्मानम् अन्या वाचो विमुञ्चथ अमतस्यैव
सेतुः इति तथा च स्वरूप-हेतुकस् तेषां प्रेमेति \।\।१४\।\।

**\॥।**

\।\। १०.२१.१५ \।\।

नद्यस् तदा तद् उपधार्य मुकुन्द-गीतम्

आवर्त-लक्षित-मनोभव-भग्न-वेगाः \।

आलिङ्गन-स्थगितम् ऊर्मि-भुजैर् मुरारेर्

गृह्णन्ति पाद-युगलं कमलोपहाराः \।\।

**श्रीधर-स्वामी (भावार्थ-दीपिका) :** आस्तां चेतनानां कथा,
**नद्यो**ऽप्य् **आवर्तैः** परिभ्रमैर् **लक्षितेन** सूचितेन
**मनो-भवेन** कामेन **भग्नो वेगो** यासां ता **आलिङ्गनेन
स्थगितम्** आच्छादितं यथा भवति तथा **ऊर्मय** एव **भुजाः,**
तैः **कमलोपहारा** कमलान्य् उपहरन्त्यो **मुरारेः पाद-युगलं
गृह्णन्ति** धारयन्ति \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा वेणु-वादन-काले \।
तत् वेणु-गीतम् \। उपधार्य प्राप्य \। यद्य् अप्य् अचेतनेषु काम-वेगो
वक्तुम् अशक्यस् तथापि तद् अधिष्ठातृणां देवानां चेतनतैव गङ्गादिभ्यो
भीष्माद्य् उत्पत्तिश्रुतेः \। अत एवोक्तम्-मनोभव-भग्न-वेगा इति \।
स्थगे---आच्छादने धातुः \। यदङ्गमालिङ्यते तदालिङ्गकाङ्गेनाच्छादितं
भवतीति प्रसिद्धम् एव \। उपहरन्त्यः समर्पयन्त्यः \।
तदाम्बुकमलाद् अर्शनाद् अर्थान्तरम् आह सलिलं कमलं जलम् इत्य्
अमरोक्तेः कमलस्य जलस्योपहारः पादादि-प्रक्षालनार्थं यासां ताः इति
\।\।१५\।\।

---------------------------------------------------------------------------------------------------------------------

**कैवल्य-दीपिका : नद्य** इति \। **तद्** अद्भुतं **मनोभवेन**
कृष्ण-विषयया रत्या **भग्नो वेगो** यासां ताः \। स च **आवर्तनेन**
जल-मध्य-भ्रमणेन **लक्षितः** भगवत्य् उदित-गाढ-भावत्वात् \।
तत्रैव भ्रमन्त्योऽतः परतो गन्तुं न शक्नुवन्तीत्य् अर्थः \।
प्रवाह-मध्ये **आलिङ्गितेन स्थगितं** संवृतं तीरे ऊर्मि-भुजैर्
गृह्णन्ति \। सोऽयम् अयोग्येष्व् अपि सरिद्-आदिषु भाव-समारोपो रसाभास इत्य्
उच्यते \। यद् आहुः---तद्-आभासा अनौचित्य-प्रवर्तिता इति \।\।१५\।\।
\[मु।फ। १२.९\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** हे सखि ! नदीनां
प्रवाहः स्वभावेन वेगवान् एव, तम् अपि नद्यो विष्तन्भयन्ति, स्वभावम्
अपि दूरी-कुर्वन्ति, अस्माकं धैर्य-लज्जादि-त्यागे का शङ्केति सोदाहरणं
पुनः प्रौढा ऊचुः---नद्यस् तद् एति \। तद् इति सर्वनाम्नो
बुद्धिस्थ-वृत्तित्वे\ऽस्मद्-विधार्थं यत् शङ्केति तम् इत्य् अर्थः \।
आवर्तै-लक्षितो यो मनो-भावो मनो-रथः कामो वा तेन भग्ना वेगा
यासाम्, ऊर्मय एव भुजा उत्कण्ठातिशयाद्-भूजानां बाहुल्यम् ऊचितम् एव \।
पाद-कमलं विशिनष्टि---आलिङ्गन-स्थगितम्, कृषो\ऽपि तद् अभिप्रायं
ज्ञात्वा पाद-पद्मं स्थगितं करोति \। कमलान्येवोपराहा उपयनानि
यासाम्, तस्माद् वयम् अतिप्रवाह-रूपं गेहाद्य् आवेशं स्थगयित्वा
निःसङ्कोचम् एवास्य चरणम् अर्चयाम इति वस्तु मत्य् अभिलाषौत्सुक्यानां
साङ्कर्यम् \।\।१५\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१११\] ततो\ऽपि
व्रज-भूमि-सम्बन्ध-विशेषेण श्री-भगवन्-महा-प्रसाद-पात्राणां
बहिर्-दृष्ट्या\ऽचेतन-जल-प्रवाहवतीनाम् अपि नदीनां माहात्म्यं सर्वासाम्
एव साधारण्येन जगौ \। तथैव काश्चिद् आर्ता एवाहुः---**नद्यः**
\[भा।पु। १०.२१.१५\] इति श्री-यमुना-मानस-गङ्गाद्याः \। अथवा,
सर्व-नदी-श्रेष्ठा भगवत्-प्रियतमा श्री-कालिन्द्य् एव \। बहु-वचनं
गौरवेण \। तत्-साहचर्याद् अन्या अपि स्वत एव प्राप्ताः स्युः \।

भोः सख्यः ! **नद्यो\ऽपि** **तद्** अनिर्वचनीयं वेणु-नादामृत-मयं
**मुकुन्दस्य गीतम्** \। यद् वा, **मुरारेर् मुकुन्दस्य**
परम-सुख-प्रदं च तद्-गीतं चेति, तथा तद् **उपधार्य** समीपे
सावधानं श्रुत्वा, कर्ण-द्वारा हृदये धृत्वा वा, **तदा** तत्-क्षणम् एव
**आवर्तैर्** जल-भ्रमरिकाभिर् **लक्षितेन** सूचितेन **मनोभवेन**
कामेन **भग्नो वेगः** स्रोतो जवो यासां तथा-भूताः सत्यः \।

यद् वा, **आवर्ताः** काम-विकार-भङ्गाः, तेषां लक्षं तारकादित्वाद् इत
च तद्-युक्तो यो मनोभवस् तेन भग्न-वेगाः सत्यः \। अथवा,
मुकुन्द-गीतस्य या मा लक्ष्मीः सम्पत्, तस्या आवर्तः परिवृत्तिः परम्परा
वा, तेन लक्षितो दर्शितो\ऽभिव्यजितो यो मनोभवस् तेन भग्न-वेगाः \।
एवं सति तच्-छब्देन पूर्व-श्लोकस्थ-वेणु-गीतम् इति परामर्शः \।
प्रेम-मोह-भयेन च तत् स्फुटं न निर्दिदिशुर् इति ज्ञेयम् \।

**ऊर्मय** एव **भुजाः**, तैर् **आलिङ्गनेन स्थगितम्** आच्छादितं
यथा भवति, तथा तस्य **पादयोर् युगलम्** एव **गृह्णन्ति,**
परम-दैन्येन धारयन्ति हृद्-रोग-वेगोपशमनाय \। यद् वा, आलिङ्गनेन
स्थगितं स्तब्धम् आदर-रहितम् अपि पाद-युगलं काम-विह्वलतया
गृह्णन्ति \। किं वा, सदा विचित्र-गत्य्-आदि-चञ्चलम् अपि आलिङ्गनेन
स्थगितं स्तब्धं स्पर्श-सुखेन सुस्थिरं सत् पाद-युगलं सर्वैर्
एवोर्मि-भुजैः प्रेम्णा गृह्णन्ति \।

कथम्भूताः ? **कमलोपहाराः** कमलान्य् एवोपहाराः
श्री-चरण-युग्म-पूजा-सामग्र्यो यासां, ताः पूजार्थं तत्-प्रियत्वात्
काम-वेगोपहतत्वात् कमलान्य् एवोपहरन्त्य इत्य् अर्थः \। यद् वा,
कमलया लक्ष्म्यापि उपहारः पूजनं यासां, ताः उक्त-रीत्या लक्ष्म्या अपि
पूज्याः \। तस्या अप्य् अधिक-सौभाग्यवत्य इत्य् अर्थः \।
उपहार-शब्देनेदम् अपि ध्वन्यते \।

नद्यो मोहन-वेणु-गीतं श्रुत्वा सहजा स्व-पति-समुद्राभिगमन-त्वरां
परिहृत्य, मूर्तिमत्यो भूत्वा, मणि-मौक्तिकादि-दिव्य-हारवत्यो\ऽपि
कृष्ण-प्रिय-व्रज-जातानां तत्-प्रियाणां कमलानाम् उपहारैर् हाराणाम् उपरि
वर्तमानैर् हारैर् भूषिताः सत्यः ऊर्मि-सदृशैर् दीर्घैर्
बहुतर-भुजैर् मुरारेः पाद-युगलं गृह्णन्ति सुस्थिरीकृत्य सम्यग्
आलिङ्गन्तीति \। अतस् ता एव परम-धन्यास् तदीय-प्रियतमाः, न तु वयम्
\। यतो दुर्भगाणाम् अस्माकं न तद्-वेणु-गीत-श्रवण-सामर्थ्यं, न च
कृष्ण-कामेन स्व-पति-सेवादि-गृह-कृत्य-प्रवाहोपरमः \। नापि
प्रकट-मूर्तितया तदीय-भजनोचित-वेश-भूषादि-धारण-नैपुण्यम् \।
नापि च बहवो दीर्घ-पृथु-भुजा यैस् तत्-पाद-पद्मस्यैकस्यापि
त्याजित-चापल्यतया वक्षः-स्तनादिषु सुदृढालिङ्गन-सम्भावनापीति
\।\।१११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो अस्तुतरां सचेतनानां
माहात्यम्, अचेतन-जलमयीनाम् अपि नदीनां भाग्यं किं वर्ण्यताम् इत्य्
आहुः---नदय इति \। श्री-कालिन्दी-मानस-गङ्गाद्याः, तत्-परम-मोहनम्
उपधार्य स्वत एव निकटायातं सावधानं श्रुत्वेत्य् अर्थः \। तदा
तत्क्षण एवेत्य् अस्य आवर्तेतिपदेन गृह्नन्तीत्य् अनेन वान्वयः \। मुरारे
इति मुरो नाम महादैत्यः श्री-शिववरतो वक्ष्यसि हस्तार्पण-मात्रेण
सर्व-प्राण-हरो देव-वर्ग-भयङ्करः श्री-वामन-पुराणे प्रसिद्धः,
तस्यारिर्नारायणः---तस्मान् नन्दात्मजो\ऽयं ते नारायण-समो गूणैः
\[भा।पु।१०.८.१९\] इति गर्गोक्तेस् तन् नामभिव्रजे कृष्णस्य
व्यपदिश्यमानत्वाद्-गुण-साम्याच् च \। मुरो यथा तेन पूर्वं लीलया हतस्
तथास्माकं वधोद्योतो मारो\ऽपि त्वया निरस्यताम् इत्य् अभिप्रायेण तस्य
पादाब्जयोर् युगलम् एव परमार्त्या गृह्ण्न्ती, कमलान्य् अपहरन्त्यस्
तत्-प्रिय-पुष्पाणि बलित्वेनार्पयन्त इत्य् अर्थः \। अतस् तद्-भावाद्वयम्
अधन्या एवेति भावः \।

अन्यत् तैर् व्याखातम् \। यद् वा, तद् वेणु-नादामृतमयं मुरारे मुकुन्दं
परम-सुख-प्रदं मोहनत्वादिना तत् सदृशं वा गीतम्, आवर्ताः
काम-विकार-भङ्गास् तेषां लक्षम्, तारकादि-त्वादितच्, तद्-युक्तो यो
मनोभवस् तेन \। यद् वा, मुकुन्द-गीतस्य मा लक्ष्मीः सम्पत्तस्या
आवर्तः परिवृत्तिः परम्परा वा, तेन लक्षितो दर्शितो\ऽभिव्यञ्जितओ यो
मनोभवस् तेन भग्न-स्रोत-वेगाः सत्यः, भगवद्
विषयक-गाढ-भावेन तत्रैव परिभ्रमन्त्यः, न तु परतो गन्तुं
शक्नुवत्य इत्य् अर्थः \। ततश् च तद् इत्य् अनेन कल-वेणु-गीतम् एव
परामृष्टम्, व्यक्तं च तन् मोह-शङ्कया नोक्तम्, आलिङ्गने स्थगितं
स्तब्धम् आदर-हरितम् अपि \। यद् वा, सदा विचित्र-गत्या चञ्चलम् अपि
आलिङ्गनेन तद् अर्थं वा स्थगितं सुस्थितम् \। इत्थं कमलया
लक्ष्म्यापि उपहारः बल्य् अर्पण यासु तस्या अपि पूज्या इत्य् अर्थः \।
उक्त-प्रकारेण ततो\ऽपि सौभाग्यादिक्यात्, अन्यत् समानम्,

उपहारादि-शब्देन श्लेषत इदम् अपि सूच्यते नद्यो मोहन-वेणु-गीतं
श्रुत्वा सहजां स्वपति-समुद्राभिगमनत्वरां विसृज्य मूर्तिमत्यो भूत्वा
मणि-मौक्तिकादि-दिव्य-हारवत्यो\ऽपि जत्यैव श्री-कृष्ण-प्रियाणां
विशेषतं च श्री-वृन्दावन-जातानां कमलानाम् उपहारैः, उपरि विन्यस्
तैर् हारैर् भूषिताः सत्य ऊर्वि-सदृशैर् दीर्घैर् बहुभिर्
भुजै-मुरारेः पाद-युगलं सुस्थिरीकृत्य सम्यग् आलिङ्गन्तीति \। अतस् ता
एव परम-धन्याः, वयन्तु दुर्भगा एव, यतो न तद् वेणु-गीत-श्रवणं
सिध्येत्, न च स्वपति-सेवादि-गृह-कृत्य-प्रवाहोपरमः, अपि प्राकट्येन
तत् तोषणार्थं भूषादि-धारणम्, नाप्य् अस्माकं बहवो भुजा यैस्
तत्-पादम् एकम् अपि सुस्थिरी-कृत्य वक्षः-स्तनादिषु गाढम् आलिङ्गाम इति
\।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं पूर्ववद् अवहित्थाम् अपि
कर्तुम् अशज्नुवत्यः स्वरसानुरूपम् एवानुवर्णयन्त्यो रागौत्कण्ठ्येन
स्वम्भावम् अचेतने\ऽप्य् उत्प्रेक्षन्ते---नद्य इति \।
श्री-कालिन्दी-मानस-गङ्गाद्याः तदा तत् क्षण एव तत्
तादृश-परम-मोहनम् उपधार्य स्वत एव निकटायातं सावधानं श्रुत्य्
एत्य् अर्थः \। सर्वानन्द-शिरोमणिना निज-सङ्गमेन सर्व-दुःखात् मुक्तिं
ददातीति मुकुन्दस् तस्य गीतं परमानन्द-जनकं रागम् आवर्तेत्य्
अतिक्षोभो दर्शितः ऊर्भि-भुजैः कमलोपहाराः सत्यस् तैर् एवालिङ्गनेन
स्थगितम् आनृतं यथा स्यात् तथा तैर् एव मरारेः पाद-युगलं
गृह्नन्तीत्य् अन्वयः \।

तत्र चञं क्रमः प्रथमं तावद् आवर्तैश् छिन्नानि कमलान्य् उपहरन्ति
तत् पश्चात् पाद-युगलं गृह्नन्ति तद् अनन्तरं च प्रवृद्धतया
वक्षः-स्थल-पर्यन्तम् अपि वेष्टयित्वालिङ्गयन्तीति \। एतद् उक्तं भवति
नद्यो मोहन-वेणु-गीतं श्रुत्वा सहजां स्वपति-समुद्राभि-गमनत्वरां
विसृज्य जात्यैव श्री-कृष्ण-प्रियाणि विशेषतश् च श्री-वृन्दावन-जातानि
कमलान्य् अन्येवोपहारो यासां तथा-भूताः सत्य ऊर्भिभिर् एव दीर्घैर्
बहुभिर् भुजैः मुरारेः पाद-युगलं ग्रहणालिङ्गनाभ्यां स्वस्मिन्
सुस्थिरी कुर्वन्तोति तत्र च मुरारेर् इति वामन-पुराणोक्तस्य प्राचीनस्य
दैत्य-विशेषस्य मुरस्य हन्त्रा नारायणेन समोऽयम् इति नास्य भजने
पातिव्रत्य-भ्रंश इति विभावयन्तीति च अतस् ता एव परम-धन्याः
वयं तु दुर्भगा एव यतो न तद् वेणु-गीत-श्रवणं सिद्ध्येत् न च
स्व-पति-गृह-कृत्य-प्रवाहोपरमः नाप्य् अस्माकं बहवो भुजा दीर्घा वा
यैः तत् पाद-पद्मम् एकम् अपि सुस्थिरीकृत्य स्तनादिषु गाढम् आलिङ्गामः
\। इतीदम् अत्र तत्त्वं यदा श्री-कृष्ण-चन्द्रस् तादृशं वेणु-गानम् आचरति
तदा शुष्क-शाखाङ्कुर-शिलाद्रव-प्रवाह-स्तम्भादयो बचन्ते ततो
जल-स्तम्भेन प्रवृद्ध-जला नद्यस् तस्मिन् उच्च-प्रदेशेऽपि
सकमल-तरङ्गाः समागत्य तत् पाद-कमलं स्पृशन्ति तच् च दृष्ट्वा ताः
स-चेतनादित्वेन प्रतियन्तीति \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नद्य इति वेणु-वाद्य-माधुर्येण
जल-स्तम्भोदेर् जल-वृद्ध्या तच्-चरण-पीठ-पर्यन्तागमनात् एवम्
अम्बुदागमनम् अपि \।\।१५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सखि ! नदीनां प्रवाहो
हि स्वभावेन वेगवान् एव \। सोऽपि कृष्ण-वेणु-गीतं श्रुत्वा भवति \।
वयं तु न तथेत्य् आत्मनोऽतिकाठिन्यं मन्यमानाः प्रौढा
एवाहुः---नद्यस् तदेत्य्-आदि \। तदा तस्मिन्न् एव समये यदा वेणुं
वादयत इत्य् अर्थः \। तन् मुकुन्द-गीतं तन् मुकुन्दस्य गानम् उपधार्य
ऊर्मि-भुजैः कमलोपहाराः सत्यः पाद-कमलं गृह्णन्ति \। कमलान्य्
उपहारीकृत्य कमलैः पूजयित्वेत्य् अर्थः \। कीदृश्यः ? आवर्तेन पयसां
भ्रमेण लक्षितोऽनुमितो मनो-भवस् तेन भग्नो वेगो यासां ताः \।
कीदृशम् ? आलिङ्गनेन नदीनाम् ऊर्मि-भुजाश्लेषेण स्थगितं पुलिनेषु
केवल-पयः-समीपे व्रत ऊर्मि-भुजाश्लेषणं यज् जायते, तत्
सुखानुभवेन स्थगितम् इति भावः \। अतः स्वभावम् अपि नद्यो
दूरीकुर्वन्ति, वयं तु कुल-शीलादि-स्वभावम् अद्यापि न त्यजाम इति
विषाद-ग्लानि-दैन्यानि \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, कृष्णस्य
सर्व-मोहनत्वेऽपि नारी-जाति-मात्र-मोहनत्वम् अत्यधिकम् इत्य्
आहुः---नद्य इति \। आवर्तैः परिभ्रमैर् लक्षितेन मनो-भवेन कामेन
भग्नो वेगो यासां ताः \। अत एव धैर्य-लज्जाद्यापगमात् समुद्रं
स्व-पतिं प्रत्यागमनात् जलातिवृद्ध्या ऊर्मय एव भुजास् तैर् यद्
आलिङ्गनं तेन स्थगितं संवृतं निश्चलीभूतः कुल-स्थितस्य मुरारेः
पाद-युगलं गृह्णन्ति स्वाङ्गेषु धारयन्ति \। कमल-पदम् उपहरन्त्यः
\। यद् वा, सुशीतलं सुगन्धं जलं सलिलं कमलं जलम् इत्य् अमरः \।
स्वीय-जलेन क्षालनार्थं पाद्योपहारं प्रददत्य इवेत्य् अर्थः \। किं
वा, कमला स्व-सर्व-सम्पत्तिस् ताम् अर्पयन्त्यः स्व-रमणं प्रीणयितुम्
इति भावः \। तासां पतिः समुद्रोऽपि ता नैव द्वेष्टि
यथास्मत्-पतयोऽस्मान् इत्य् अहो वयम् एवाधन्या इति भावः \।\।१५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** पराः प्राहुः---नद्य इति
\। आस्तां ज्ञानवतां कथा नद्योऽप्य् अम्बुप्रवाहात्मानस् तदा मुकुन्द-गीतं
तद् उपधार्य श्रुत्वा आवर्तैर् अम्बुपरिभ्रमैर् लक्षितेन मनोभवेन
स्मरेण भग्नो वेगो यासां ताः अत एव धैर्य-लज्जादिविगमात्
स्वपतिमर्णवं प्रत्यगमनाज्जलाभिवृद्ध्या ऊर्मय एव भुजास् तैर्
यदालिङ्गनं तेन स्थगितं निश्चलीभूतं तटस्थितस्य मुरारेः
पाद-युगलं गृह्नन्ति स्व-देहेषु धारयन्ति कमलानि उपहारो यासां तान्य्
उपायनानि ददत्य इत्य् अर्थः \। तथा च लज्जादियोगात् तद्दञ्चिता वयं
मन्द-भाग्या इति \।\।१५\।\।

**\॥।**

\।\। १०.२१.१६ \।\।

दृष्ट्वातपे व्रज-पशून् सह-राम-गोपैः

सञ्चारयन्तम् अनु वेणुम् उदीरयन्तम् \।

प्रेम-प्रवृद्ध उदितः कुसुमावलीभिः

सख्युर् व्यधात् स्व-वपुषाम्बुद आतपत्रम् \।\।

**श्रीधर-स्वामी (भावार्थ-दीपिका) :** लोकार्ति-हरण-शीलत्वादि-साम्यात्
सख्युः श्री-कृष्णस्याम्बुदस् तद्-उपर्य्-उदितः पुनः प्रेम्णा प्रवृद्धः सन्
कुसुमावलीभिः पुष्प-समूहैस् तत् तुल्यैस् तुषारैर् व सह स्व-वपुषा
छत्रं विहितवन् \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुसुम-समूहैः तद्
अन्तर्गत-वाय्वानीतनन्दन-वनाद्य् उत्थ-पुष्पैः \।
मेघ-कर्तृक-पुष्प-वर्षणासम्भवाद् अर्थान्तरम् आह---तत् तुल्यैर् इति
\। मेघ-च्युत-जल-कणेष्व् अपि मेघ-पुष्पं घन-रसः इति
पुष्प-शब्द-प्रयोगान् मेघोऽपि चेतना-हीनस् तं सुखयति, वयं सचेतना
अपि तं सुखयितुं न प्राप्ता अतो धिग् अस्मान् इति भावः \।\।१६\।\।

---------------------------------------------------------------------------------------------------------------------

**कैवल्य-दीपिका : दृष्ट्वा** इति \। प्रवृद्धे **आतपे** **स्वेन वपुषा**
**आतपत्रम्** \। **कुसुमावलीभिश्** च **प्रेम**-हर्षं **व्यधात्** \।
**सख्युः** श्री-कृष्णस्य \। मेघोदये कुसुम-स्रंसनस्य तत्-कर्तृकतां
सम्भाव्येदम् उक्तम् \।\।१६\।\। \[मु।फ। १२.१०\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** हे सखि ! अस्माकं
हृदयम् अतिकठिनम्, वने गाश् चारयन्तम् आतपे क्लिश्यन्तं स्मरन्त्यो\ऽपि
न दीर्घाम इति मध्या ऊचुः---दृष्ट्वातप इत्य्-आदि \। मेघानाम् अनेन सह
कः सम्बन्धः, केवलं वर्ण-साम्येन सौदृदम्, तथापि
स्व-वपुषैवातपत्रायते, अस्माकन्तु विविध एव सम्बन्धः, तथापि
स्व-वपुर् अस्य सेवौपयिकं नाकारीत्य् आहो दौरात्म्यम् अस्माकम् \।

ननु, कथम् एव तथा न क्रियते ? तत्राह---सहराम-गोपैर्
गुरु-गौरवं त्यक्त्वैव वा सहैव वनं गत्वा सेवामहे, तद् अपि लयं
गच्छति, यतो रामश् च गोपश् च सङ्गे तिष्ठन्तीति भावः \।
कुसुम-प्रायैः शीकरैः---जलस्य मेघ-पुष्पत्वात् \। स्व-वपुषेत्य् अस्य
हेतुः---प्रेम्णा प्रवृद्ध उदित उत्पुल्लः पुलकित इत्य् अर्थः \। सख्युर्
इति केवलस्य तस्यैव प्र्म्ण एकनिष्ठत्वात्, अथवा, तत्-सम्बन्धात्
सहराम-गोपैर् इत्य् अनुसङ्गः \। तद् अस्माकम् अनुरागम् अपि धिक्, यद् अत्र
सति गुर्वादि-गौरवम् इति निर्वेद-ग्लान्य् अभिलासौत्कण्ठ्यानां शावल्यम्
\।\।१६\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.११०\] एवं
श्री-वृन्दावन-गोवर्धन-प्रधानक-श्री-व्रज-भूमेर् माहात्म्यं सामान्येन
गीत्वा, सम्प्रति विशेषतस् तत्रत्यानां जात्य्-आदि-तारतम्येन
तद्-अनुरूप-भगवद्-अनुग्रहतो यथोत्तर-श्रेष्ठतया माहात्म्यं
राजा\ऽसाव् अगायद् एक-चत्वारिम्शत्-पद्यैः \। तत्र तत्र तस्य भावश् च
तत्-तद्-गानोज्जृम्भितस् तत्-तद्-वक्त्र्-अनुरूप एव ज्ञेयः \। तत्रादौ
व्रज-भूम्य्-आद्य्-उद्भवानाम् आकाश-चारिणां लोक-दृष्ट्या\ऽचेतनानां
व्रज-भूम्य्-उपरितन-गगन-मार्ग-संसर्गेण भगवत्-प्रसादतश्
चैतन्य-विशेषम् आप्तानाम् इव मेघानां माहात्म्यं गोप्यस् तथैव काश्चिद्
आहुः---**दृष्ट्वा** \[भा।पु। १०.२१.१६\] \।

**व्रजस्य** ये **पशवः** गो-महिष्य्-अजादयो\ऽसंख्येयाः, तान् सर्वान्
**बलरामेण गोपैश्** च **सह** **सम्**यक् तत्-तद्-इच्छानुसारेणेतस्
ततश् **चारयन्तम्** \। **अनु** प्रतिक्षणं **वेणुं** च **उदीरयन्तं**
वादयन्तं **दृष्ट्वा** परिश्रमम् आशङ्क्य, तत्र च तेन तेनैव
वृक्ष-मण्डल-च्छाया-शीतलित-भूम्य्-आगतः मध्याह्नादि-सम्बन्धिन्य्
**आतपे** स्थितं दृष्ट्वा तस्योपरि प्रथमम् **उदितः** \। यद् वा, अनु
तम् अनु लक्षीकृत्योदितः \। अथवा, वेणुम् अनु वेणु-वादनानन्तरं वेणुना
वा पशून् एवोदीरयन्तम् आह्वयन्तम् \।

किं वा, अनु वेणु मुद् इति च्छेदः \। अनु वेणु प्रतिवेणु-नादं मुत् आनन्दो
यस्य सः
गद्गद-स्वर-शब्द-तुल्य-मन्द-गर्जिताश्रु-निपात-सदृश-वृष्ट्य्-आदि-दर्शनात्
ईरयन्तं तान् एव प्रेरयन्तम् \। मधुर-गम्भीर-वाचा घास-भक्षणादौ
नियोजयन्तं दृष्ट्वोदितः \। पुनः
सम्यग्-रूप-दर्शन-वेणु-नाद-श्रवणाभ्यां यत् प्रेम तेन प्रवृद्धः सन्
पाठान्तरे मुदस्य जातेति मुदितः हृष्ट इत्य् अर्थः \। प्रेम्णा प्रवृद्धश्
चासौ मुदितश् चेति \। लोकार्ति-हरण-शीलत्वादि-साम्यात् सख्युः
श्री-कृष्णस्य \।

यद् वा, अस्माकं सख्युर् दयितस्य \। किं वा, सख्युर् इव सख्युर् यथा
कश्चित् स्वस्य सख्युः करोतीति तद्वद् इत्य् अर्थः \। कुसुमावलीभिः
कुसुमं मेघ-पुष्पं जलं तद्-बिन्दु-समूहैर् दिव्य-पुष्प-राजिभिर् वा
सह स्व-वपुषा अम्बुद-च्छत्रं व्यदधात् \। हिम-जल-कणानां
दिव्य-पुष्पाणां वा वृष्टिं तथा छायां च स्वदेहेन मेघः कृतवानित्य्
अर्थः \। यद् वा, विशेषणे तृतीयेयम् \। कुसुमावली-विशिष्टं
तत्-स्रावि-च्छत्रं स्व-वपुर् एव कृतवान् इत्य् अर्थः \। अत्रापि
सह-रामगोपैर् इति सम्बन्धनीयम् \। तेषाम् अपि तथा चकारेत्य् अर्थः \।

तथा पशूनाम् अपि तथैवोह्यं साहचर्यात् यद् वा, तैः सह पशून्
सञ्चारयन्तमन्वित्यनु-शब्द-बलात् तेषां तेषाम् अपि तथैव व्यदधाद्
इत्य् अर्थाद् आयातम् एव \। हे सख्यः अतः परम-धन्यो\ऽयं वयं त्व्
अधन्याः यतो\ऽस्माकम् एतत् सर्वं विपरीतम् \। तथा हि
पशु-सञ्चारण-समये तस्य दर्शनादि दुर्घटम् \। कदाचिद् दर्शने
वेणु-श्रवणे चापि मोहेनास्तं प्राप्ति-दशैव \[मोहेनाप्य् अप्राप्ति-दशैव\]
स्यात्, प्रेमार्ता च सदा क्षीणतैव \। आतप-वारणादिकं तु हन्त न हि
कथम् अपि सम्भवतीति \।\।१६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आस्तां तावच् च्री-कृष्णस्य
विचित्र-विहार-प्राप्तायाः श्री-वृन्दावन-वर्तिन्याः श्री-कालिन्द्याः
श्री-मानस-गङ्गायाश् च तथा तत्-साहचर्येणान्यासाम् पै जगत्-पावनीनाम्
अन्यकालिनानां नदीनां तादृशं भाग्यम्,
धुमोद्भवस्याचेतन-प्रायस्याकाशवर्तिनो मेघस्यापि भाग्यं किं वर्णम्
इत्य् आहुः---दृष्टेति \। अतपे शरत्-कालिने\ऽपि व्रजस्य पशुन् सर्वान् एव
गो-महिषादीन् सर्वैर् एव गोपैः सहैकत्र तच् चारणात् सम्यक् तत् तद्
इच्छानुसारेण इतस् ततश् चारयन्तं तेषां अनन्तानां बहुल-दूर-प्रदेशं
व्यप्य चरतां सम्मेलनार्थं प्रहर्षार्थं च वेणुम् अनु बारम्बारम् उत्
उच्चैः ईरयन्तं वादयन्तं श्री-कृष्णम् इति शेषः \। इति श्रव-विशेषः
सूचितः \। छान्दसत्वाद्-व्यवधानम् अदुष्टम् \। यद् वा, वेणुम् अनु तद्
वादनानन्तरम् इत्य् अर्थः \। उदीरयन्तम् अनुवेणुम् इत्य् अस्यात्रैव
वान्वयः, वेणु-नादेनैवोदीरयन्तम् इत्य् अर्थः \।

प्रेम्णा प्रवृद्धः सन् सहचराणाम् अपि ताप-निवारणाय, कुसुमं
मेघ-पुष्पं जलं मेघ-पुष्प घन-रसम् इत्य् अभिधानात्, तस्य
आवलोभिर् बिन्दु-निकरैः सहितेनेत्य् अर्थः \। विशेषणे वा तृतीया, ताभिर्
विशिष्ट आतपत्रं स्वस्य वपुषा सजल-देहेनैव अम्बूदेत्य् उक्तेः \।
स्व-वषुर् एव छत्रं कृतवन् इत्य् अर्थः \। छत्रम् अपि
कुसुमावलो-युक्तं भवत्य् एवं, एवं सख्येन निज-देहं धनं
चार्पित-वान् इत्य् अर्थः \। अन्यत् तैर् व्यञ्जितम् \।

यद् वा, प्रवृद्धे आतपे अस्माकं सख्युः प्रियस्य स्वस्य वपुषा आतपत्रं
व्यधात्, कुसुमावलीभिश् च प्रेम प्रीतिं व्यधात्, इति अम्बुदत्वेन प्राप्तं
वृष्ट्यादि-दुःखं निरस्तम्, अतो\ऽसौ परम-धन्यो\ऽस्माकं च तदानीं
दर्शनाद्य् असम्पत्तेर् भाग्य-हीनतैवेति भावः \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ दृष्ट्वेत्य्-आदि-द्वयेन
पूर्ववद् अवहित्थात-दशक्तिभ्यां गोष्ठ्यन्तरं तत्र पूर्ववद् अचेतने
भाव कल्पयन्त्योऽपि सख्यमय-रस-वर्णनया-निज-रसम् आच्छादयन्त्य
इवाहुः---दृष्ट्वेति \। विद्युन्यय-चक्षुषेति शेषः \। आतप इति तापाधिक्यं
व्रज-पशून् इति तद् बहुल्यात् तृण-बाहुल्यात् तृण-बाहुल्यापेक्षयावश्यं
तत्र स्थितिः सहेति बहुलच्छायापेक्षा अनुपश्चात् मेघाकर्षणार्थम्
उच्चरीरयन्तं ततः एव प्रैम-प्रेमाणं व्याप्य उदितः प्रवृद्धश् च
उत्फुल्ल-तनुत्वात् कुसुमं मेघ-पुष्पं जलम् मेघ-पुष्पं घन-रसम्
इत्य् अभिधानात् तस्यावलीभिः बिन्दु-निकरैः सहितेनेत्य् अर्थः \। सख्युर्
इति वर्णादि-साम्यात् स्वस्य वपुषा सजल-देहेनैव अम्बुदेत्य् उक्तेः
स्व-वपुर् एव छत्रं कृतवान् इत्य् अर्थः \। छत्रम् अपि
कुसुमावलो-युक्तं भवत्य् एव एवं सख्येन निजं देहं धनं
चार्पितवान् इत्य् अर्थः \। अतोऽसौ परम-धन्योऽस्माकं च तदानीं
दर्शनस्याप्य् असम्पत्तेर् भाग्य-हीनतैवेति भावः \। अत्र चेदं तत्त्वं
यदातपे गाश्चारयन्तः सखायः खिन्ना बचन्ते गावश् च विक्षिप्त-गतयो
बचन्ते तदा तासां मेघानां चाकर्षणाय तत् तन् नाम्ना मल्लार-रागं
वादयति ततस् तादृश-लीलास्फूर्त्या काश्चिद् एवम् उप्रेक्षन्त इति \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सखि ! अस्माकं हृदयम्
अश्म-सारम् \। यतो वने गाश् चारयन्तम् आतपेन क्लिश्यन्तं स्मृत्वापि न
विदीर्यति, तद्-अनुकूल-सेवां कर्तुं न शक्नुमः \। मेघैः सह तस्य
कः स्नेहानुबन्धः ? तथापि ते तत्-कालोचितां सेवां कुर्वन्ति \। न पुनर्
वयं मन्द-भाग्या इति मध्यमा ऊचुः---दृष्ट्वेत्य्-आदि \। आतपे मर्मे
व्रज-पशून् सञ्चारयन्तं दृष्ट्वा स्व-वपुषा आतपत्रम् अम्बुदो मेघो
व्यधाद् विदधे, गाश् चारयन् यत्र यत्र याति, तत्र तत्र तद्-उपरि
गच्छन्न् आतपत्रायते स्म \। कीदृशः ? प्रेम्णा प्रवृद्धोऽतएव बोधितः
प्रफुल्लः पुलकितः \। सख्युर् मित्रस्य श्यामत्वात् सह राम-गोपैः \।
न केवलम् एकस्यैव, तस्य तत्-सम्बन्धात् रामादीनाम् अपि छत्रायते
स्मेत्य् अर्थः \। कुसुमावलीभिर् जल-कणैर् उपलालितम् इत्य्
आतपत्र-विशेषणं मुक्ता-प्रालम्ब-शोभितं छत्रम् इव \। उदित ऊर्द्व्हं
गतो वा \। निकटश् चेत् तदा उपरिस्थितानां विमान-चारिणां देवानां
दर्शन-बाधात् \। कीदृशम् ? अनुमेघ-गर्जित-सदृशं वेणुम् उदीरयन्तम्
\। हर्षेण मेघो यथा मन्दं मन्दं गर्जति, तत्-समानं वेणुं
वादयन्तम् इत्य् अर्थः \। अनु सदृशार्थः \। तद् अस्य प्रेमैव प्रेमा यत्
स्व-देहम् एवातपत्रीकरोति \। अस्माकं प्रेमाणं तु धिग् इति निर्वेदः
\।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हन्त हन्त
सख्यभाववन्तो ऽप्यात्मण्य कृतार्थयन्तीत्याहुः, दृष्टेति \। प्रेम्नैव
प्रवृद्धः यावत्या स्ववृद्ध्या गो-गोपालसहितस्य तस्य \। आतपनिवारणं
भवेत् तावतीं वृद्धिं प्राप्त इत्य् अर्थः \। कुसुमावलीभिर् इति
"मेघ-पुस्पं घन-रसम्" इत्य् अभिधानात् जल-कणा-बलीभिः सह
स्ववपुषा सख्युः कृष्णस्येति रस-वृष्ट्या सन्ताप-हारित्वेन सवर्णत्वेन
स्वीयविद्युद्-गर्जनाभ्यां पीत-वस्त्र-वेणु-नादयोः साम्यं दृष्ट्वा च
सखि-भाव-मति-मन्यमानं आतपत्रं तुषार-वर्षि-च्छत्रं व्यधाद् इत्य्
आकाशस्थो मेघो ऽपि तं सुखयति, केवलं वयम् एव तं सुखयितुं न
प्राप्नुम इति धिग् आस्मन् इति भावः \।\।१६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अन्याश्चाहुः दृष्ट्वेति,
अम्बुदो मेघोऽप्यातपे रामेण गोपैश् च सह व्रजपशून् सञ्चारयन्तं
कृष्णं दृष्ट्वा तद् उपर्युदितः प्रेम्णैव प्रवृद्धो यावत्या
तदातपनिवृत्तिः स्यात् तावतीं वुद्धिं प्राप्तः सन् रसवर्षित्वेन
तापहारित्वेन सवर्णत्वेन च सख्युर् मित्रस्य कृष्णस्य स्ववपुषा
आतपत्रं व्यधात् कीदृशं कुसुमावलीभिः मेघ-पुष्पं घनरस इत्य्
अभिधानात् सूक्ष्माभिरम्बुकणाभिर् विशिष्टम् इत्य् अर्थः \। तथा
चाकाशस्थो मेघोऽपि तम् अनुकूलयति वयन्तु तदानुकूल्य-हीना निर्भाग्या
इति \।\।१६\।\।

**\॥।**

\।\। १०.२१.१७ \।\।

पूर्णाः पुलिन्द्य उरुगाय-पदाब्ज-राग-

श्री-कुङ्कुमेन दयिता-स्तन-मण्डितेन \।

तद्-दर्शन-स्मर-रुजस् तृण-रूषितेन

लिम्पन्त्य आनन-कुचेषु जहुस् तद्-आधिम् \।\।

**श्रीधर-स्वामी (भावार्थ-दीपिका) :** साहङ्कारम् आहुः---**पूर्णाः**
कृतार्थाः \। **पुलिन्द्यः** शबराङ्गनाः \। कथम् ? इत्य् अत
आहुः---प्रथमं **दयितानां स्तनेषु** **मण्डितेन** अनुलिप्तेन पुनश् च
रति-समये **उरुगायस्य** श्री-कृष्णस्य **पदाब्जयो** **रागेण**
आरुण्येन **श्रीः** कान्तिर् यस्य, तेन **कुङ्कुमेन** \। पुनस् तस्य
वन-स्थलीषु चङ्क्रमणेन **तृणेषु रूषितेन** लग्नेन तद्-दर्शनेन
तथा-भूतस्य कुङ्कुमस्य दर्शनेन **स्मर-**कृता **रुक्** तापो यासां
ताः \। तेन कुङ्कुमेन **आननेषु कुचेषु** च काम-तप्तेषु **लिम्पन्त्यस्**
**तद्-आधिं** काम-व्यथां **जहुः** \। अतस् ताः कृतार्थाः, धिग् अन्या
मादृश्यो या एवं-भूतम् अप्य् आधि-शमनं न लभन्त इति भावः
\।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** साहङ्कारं सेर्ष्यम् \।
परेश्वरे नाहङ्कार ईर्ष्याहङ्क्रिययोः स्त्रियाम् इति शाश्वतः \। कथम्
अस्याग्रे ज्ञातम् इति योज्यम् \। *इत्य् अत* इत्य् अत्र \। आहुर् इत्य् अस्य
प्रकारम् [इनांश्री]{।मर्क्} तस्य [शरीर्कस्य]{।मर्क्} \। *चङ्क्रमणेन*
पुनः पुनर् गमनेन \। **तद्-दर्शनेन तद्-आधिम्** इत्य्-आदिषु
व्यवहितस्यापि स्मर-पदस्य तच्-छब्देन परामर्शः \। दशैते
राज-मातङ्गास् तस्यैवामी तुरङ्गमाः इतिवद् ध्येयः \। अतः
काम-व्यथा-त्यागात् \। ताः **पुलिन्द्यः** कृतार्थाः कृत-कृत्याः \।
एवं-भूतम् काम-[वयतिआत्म]{।मर्क्}-रूपं आधि-शमनं
मनः-पीडा-शान्तिम् \। *इति भावः* इति \। आधि-निवृत्त्यैव शान्तिर्
नान्यथेति तात्पर्यं \।\।१७\।\।

---------------------------------------------------------------------------------------------------------------------

**कैवल्य-दीपिका :** **पूर्णा** इति \। **पुलिन्द्यो** भिल्ल-स्त्रियः \।
**पुण्याः** सुकृताधिकाः \। **उरुगायस्य** विष्णोः **पदाब्ज-रागेण**
चरण-लौहित्येन **श्रीः** शोभा तद्-आत्मकं यत् **कुङ्कुमं**
शोभातिशयः \। सामान्याधिकरण्ये व्यङ्ग्यम् \। तथा **दयिताया**
लक्ष्म्याः **स्तनाभ्यां मण्डितेन** **तृणेषु रुषितेन** विच्छुरितेन \।
**तस्य** श्री-कृष्णस्य **दर्शनेन स्मर-रुक्** काम-पीडा यासां तास् तथा
\। **आननेषु कुचेषु** च **लिम्पन्त्यः** लेपनं कुर्वन्त्यः \। तदा
तस्मिन् श्री-कृष्णे **आधिम्** अप्राप्ति-दुःखं लक्ष्मी-स्तनाभ्यां
भगवत्-पादयोः सङ्क्रान्तेन तत्-तृण-लग्नेन कुङ्कुमेन स्वम् आधिं
शमयन्तीत्य् अर्थः \। अतः पुण्याधिकाः \।\।१७\।\। \[मु।फ। १२.११\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पुनर् मुग्धा ऊचुः---हे
**सख्यः** ! अस्मभ्यः पुलिन्द्योऽपि धन्याः पूर्णाश् च \। वयं तु
ताभ्योऽधमा इत्य् आहुः---**पूर्णा** इत्य्-आदि \। दयिता राधा तस्या स्तनयोर्
मण्डितेन, भावे क्तः, उरुगाय-पदाब्जयो रागस् तेन श्रीर् यस्य तेन
कुङ्कुमेन आनन-कुचेषु लिम्पन्त्यस् तद्-दर्शनेन स्मर-रुक् यासां तास्
स्थित्भावाः सत्यस् तद्-आधिं स्मर-रुजा य आधिस् तं जहुः \। अतः
पूर्णाः तासां तत्-प्राप्तिः कुतः ? इत्य् आह---तृण-रूषितेन तृण-लग्नेन
तात्म-विधान्य् आननेषु कुचेषु च कुर्वन्त्यः खेदेन, तेषु तेष्व् एव तृणेषु
कुङ्कुमस्य सञ्चार इत्य् अर्थः \। तेनैव ताः शरीर्कालिङ्गिता इति
मन्यमानाः कृतार्थाः \। वयं तु स्थितात्म कर्तुम् अपि न शक्नुमः \।
स्वातन्त्र्याभावात् \। तद् अस्मात् धिग् इति निर्वेद-ग्लानि-शङ्का-दैन्यानि
\।\।१७\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी) :** \[बृ।भा। २.७.११९\] इदानीं
ततो\ऽधिकतरं तद्-व्रज-मनुष्याणां तत्र चादौ वनान्तर-वर्तिनीनाम्
अन्त्यज-जाति-स्त्रीणां माहात्म्यं पूर्ववत् काश्चिद् गोप्यः स्वभावम्
आहुः---**पूर्णाः** \[भा।पु। १०.२१.१७\] इति \। **पुलिन्द्यः** शबराङ्गनाः
\। ताभिश् चान्या अपि वनचर्यो भिल्लादि-स्त्रियः सर्वा एवोपलक्ष्यन्ते \।
**पूर्णाः** कृतार्थाः ज्ञायन्ताम् \। कथम् ? इत्य् अपेक्षायाम् आहुः---उरुधा
वेणुना गायति वेत्य् **उरुगायः** श्री-कृष्णः, तस्य **पादाब्जयो रागेण**
आरुण्येन **श्रीः** कान्तिर् यस्य **कुङ्कुमस्य** तेन तम् अनिर्वचनीयम्
**आधिं** मनो-व्यथां **जहुः** \। **तदा** इति वा तदानीम् एव
लेपन-सम-कालम् एव जहुर् इत्य् अर्थः \।

ननु कुङ्कुमं प्रायशः स्त्री-स्तन-गतम् एव कुतस् तनयोर् धृतम् इत्य्
अपेक्षायां तद् एव विशिंषन्ति---**दयितानां** श्री-कृष्ण-प्रियाणां कासाञ्चित्
**स्तनेषु मण्डितेन** अलङ्कारतया अनुलिप्तेन बहुधा कृष्ण-सङ्कीर्तनेन
वेणु-वाद्येन वा मोहितानां तासां स्तनेभ्यो रति-समये वैदग्धी-विशेषेण
पादाब्जयोर् लग्नम् इति भावः \। तच् चैवं विकृत्य[^५२] लज्जया नोचुर्
इति ज्ञेयम् \।

[^५२]: विवृत्य


"अहो पुलिन्द्यः ! तत् कथं प्राप्ता ?" इत्य् अपेक्षायां पुनस् तद् एव
विशिंषन्ति \। **तृणेषु रुषितेन** संलग्नेन \। तृणेत्य् उपलक्षणं,
शिलादिष्व् अपि प्राचुर्यात् तथा संमर्द-विशेषेण पदाब्जयोः सम्पृक्तत्वाच्
च \। अक्षीयमाणं सदा वन-स्थलीषु, तत इतश् चंक्रमेण ताभ्यां
तृणादिषु संलग्नं सत्, तत्र तत्र काष्ठ-शाकाद्य्-आहरणाय भ्रमन्त्यः
पुलिन्द्यः प्रापुर् इति भावः \।

कुतस् **तासाम् आधिः** ? इत्य् अपेक्षायां ता एव विशिंषन्ति \। तस्य
कुङ्कुमस्य दर्शनेन प्रथमं श्री-कृष्णस्य पश्चाच् च विचारेण
तदीय-रति-विशेषस्यापि स्मरः स्मरणं तेन रुजो मनः-पीडा यासाम् \।
यद् वा, तथा-भूतस्य दर्शन-मात्रेनैव स्मर-रुजः काम-व्यथा यासां
ताः \। पश्चात् कथं जहुः ? तद् आहुः---**आननेषु** **स्तनेषु**
काम-तप्तेषु **लिम्पन्त्यः** तत्-कुङ्कुम-लेपं कुर्वन्त्यः, अथवा
द्वितीयार्थे सप्तमीयम् तानि तेनैव लिम्पन्त्य इत्य् अर्थः\।

एवं निजाधिशान्त्या ताः कृतार्थाः, वयं तु तथा निजाधिशमनं न
लभाम इत्य् अपूर्णा इति भावः \। किं च, श्री-शब्देन मण्डित-शब्देन
चेदं ध्वन्यते \। श्री-कृष्ण-वल्लभानां स्तनैर् अनुलेपन-द्वारा
भूषितेन सौन्दर्यातिशयं नीतेन, पुनश् च श्री-कृष्ण-पादाब्ज-सम्पर्केण
कान्ति-विशेषं प्राप्तेन कुङ्कुमेन तृणादिभ्यः समुद्धृत्य स्वङ्गेषु
लिप्यमानेन सता प्रायो भूषण-हीना वर्ण-कान्त्यादि-रहिताश् च पुलिन्द्यस्
तत्-तद्-भाव-निमित्ताधिं च जहुः भूषा-सौन्दर्यातिशय-प्राप्तेर् इति \।
अतो धिग् अस्मान् इति वाक्य-शेषः \।

अथवा भगवतीनां तासां प्रेम-विशेषोदयेन सदैव
विरह-ताप-स्फूर्त्या परेषाम् अपि दुःखानुमानाद् अयम् अर्थो द्रष्टव्यः \।
भोः सख्यः ! उरुगाय-पदाब्ज-रागवद् अरुणा श्रीर् यस्य कुङ्कुमस्य, तेन
पूर्णा भृत-गात्रा इत्य् अर्थः \। यद् वा, पूर्णा तृप्ता अपि
प्रेम-विशेषाभावात् \। उरुगायेति पदस्य परेणैवान्वयः \। कीदृशेन ?
कृष्णस्य दयितानां युष्मादृशीनां स्तनेषु तत्-सन्तोषणाय प्रथमं
मण्डनतयानुलिप्तेन \। यद् वा, तत्-पदाब्ज-राग-सादृश्य-प्रीत्या
दयिताभिः स्वस्तनेषु मण्डनत्वेन गृहीतेन \। पश्चात्
तदीय-बहु-प्रकार-वेणु-गीतैर् वन-मध्ये समाकृष्टानाम् इतस् ततो
भ्रमन्तीनां तत्र तद्-अप्राप्तेर् विरह-वैकल्येन वनेषु विलुठन्तीनां
स्तनेभ्यस् तृणेषु रुषितेन \। तस्य कुङ्कुमस्य
तादृश-गोपी-चेष्टित-परिचायकतया श्री-गोपी-कान्त-स्मारकत्वाद्
दर्शन-मात्रेण स्मर-कृत-रुजो यासां ताः स्मर-रुज इति पञ्चम्य्-अन्तं
वा \। तद्-धेतोस् तद्-व्यथा-शान्तय इत्य् अर्थः \। मशकार्थो धूम
इतिवत् \। श्री-कृष्ण-प्रेम-भर-तत्-प्रियाङ्ग-सङ्गित्व-वितर्केण
तृणेभ्यः प्रथमम् आदरेणाननेषु पश्चात् प्रेम-वेगेन कुचेषु तत्
कुङ्कुमं लिम्पन्त्यः समर्पयन्त्यः \। यद् वा, कुङ्कुमेनेत्य् अत्रापि योज्यम्
तेन तानि लिम्पन्त्यः सत्यः तत्-कुङ्कुमम् एव जहुः \।

तत्र हेतुः---आधिम् आधि-हेतुत्वात् तद् एव साक्षाद् आधि-रूपम् इत्य् अर्थः
\। कार्य-कारणयोर् अत्यन्ताभेद-विवक्षया आदिष्ट-लिङ्गत्वात् पुंस्त्वम्
उद्दिष्टम् \। यस्य दर्शन-मात्रेण महा-काम-पीडा जाता
तस्याङ्ग-स्पर्शनेनाशेष-मनो-व्यथा स्वतो\ऽधिकं सम्भवत्य् एव
लेपनेन च वर्धितया व्याकुलाः पुनर् महानिष्ट-शङ्क्या तज् जहुर् इति
भावः \। अन्यद् यथा-पूर्वम् ऊह्यम् \। अहो बत कष्टम् ईदृस्यो वयम्
अधन्याः परमार्ति-सिन्धु-मग्नाः यासाम् ईदृशेनापि सम्बन्धेनान्ये\ऽपि जना
एतादृशीम् आर्तिं लभमाना अस्मद्-गात्र-गन्ध-सम्पृक्त-द्रव्यम् अपि
प्राण-हानि-भयात् परित्यजन्तीति \।\।११९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथापरस्या गोष्ठ्या
वाक्यं त्रिभिः \। यद् वा, पूर्ववद् एक-वाक्यतया व्याख्यानम्, तथा हि
आस्तान्तावत् सर्वोपकारादिना सख्य-प्राप्तस्य तादृश-सेवाकारिणो मेघस्य
भाग्यम्, अस्पृश्यत्वादिना दुरतो वर्ज्यानाम् अप्य् अन्त्यज-स्त्रीणां भाग्यं किं
वर्ण्यम् इत्य् आहुः---पूर्णा इति पुलिन्दीभिः सर्वा एव वन-चर्या भिल्लाद्य्
अन्त्यज-स्त्रियः साहचर्येनोपलक्ष्याः, उरुधा- गीयते गोपैः स्वयं वा
गायति वेणुनेत्य् उरुगायः, दयितानां कासाञ्चित् स्तनेषु मण्डितेन
भूषणतया गृहीतेन, तृणेत्य् उपलक्षणं शिलादिष्व् अपि रूषितेन, तत्
तत्-प्रकारश् च व्यक्तं लज्जया नाक्तं, श्री-स्वामि-पादैर् व्याञ्जित एव \।
तदाधिं काम-व्यथाम्,

यद् वा, तदा तस्मिन्न् एव क्षणे आधिं मनो-व्यथाम् अर्थात् स्मर-कृताम् एव
\। यद् वा, तम-निर्वचनीयम् आधिं श्री-कृष्ण-प्राप्ति-मनो-दुःख जहुः \।
श्री-शब्देन मण्डित-शब्देन च श्लेषेणेदं धन्यते, श्री-कृष्ण-वलभानां
स्तनैर् अनुलेपन-द्वारा भूषितेन सौन्दर्यातिशयं गीतेन, पुनः
श्री-कृष्ण-पदाब्ज-सम्पर्केण कान्ति-विशेषं प्राप्तेन, कुङ्कुमेन,
तृणादिभ्यः, समुद्धृत्य स्वाङ्गेषु क्लिप्यमानेन सता प्रायो भूषण-हीणाः
कान्त्यादि-रहिताश् च काष्ठ-शाकाद्य् आहरणाय वनान्तर् भ्रमन्त्यः
पुलिन्द्यस् तेनेव महा-भूषादि-सम्पत्तैर् योग्यतां प्राप्य
सर्व-विधर्माधिं जहुः, अन्यत् तैर् व्यञ्जितम् एव \। यद् वा, अहो बत
श्री-वृन्दावने\ऽत्र वयम् एव केवलं भाग्य-हीना इत्य् आहुः---पूर्णा इति
उरुगाय-पदाब्जयो रागो\ऽनुरागो यस्यास् तस्याः श्रियः कुङ्कुमेन
श्री-भगवद् विषयक-प्रेम्णा तत्-सन्तोषणार्थं तोषोत्पादितेन
कुङ्कुम-जाति-विशेषेणेत्य् अर्थः \।

अतः स्व-सन्तोषणार्थम् एव दयितानां युष्माद् दृशीनाम् अपि स्तनेषु
प्रथम-मण्डनतयानुलिप्तेन \। यद् वा, उरुगाय-पदाब्ज-रागवद् अरुणा
श्रीर् यस्य कुङ्कुमस्य तेन, तत् पादाब्ज-राज-सादृश्येन प्रीत्या दयितादिः
स्व-स्तनेषु मण्डनतया गृहीतेन, पश्चात् तस्योरुगायत्वेन
विचित्र-वेणु-गीतेन वनान्तः समाकृष्टानाम् इतस् ततो भ्रमन्तीनां तद्
अप्राप्ति-वैकल्येन वनेषु विलुठन्तीनां स्तनेभ्य-तृणेषु रूषितेन पूर्णा
भूत-गात्रा अपि श्री-भगवता स्वयम् एव वा ताभिस् तृण-द्वारा
स्तन-मण्डनात्, तृणेषु रूषितेनेति केचित्, तस्य कुङ्कुमस्य
दर्शन-मात्रेण तादृशत्व-विचारतस् तत्-स्वभावतो वा स्मर-रुजो यासां
तथा-भूताः सत्यस् तृणेभ्यः समुद्घृतेन तृण-सहितेनैव कुङ्कुमेन
प्रथमं सौरभ्य-ग्रहणाद्य् अर्थम् आननेषु पश्चात् स्मरवेगेन कुचेषु
लिम्पन्त्यो लेप-मात्रं कुर्वन्त्यः सत्यस् तत्-कुङ्कुमं जहुः, कुतः ?
आधिम् आधि-हेतुत्वाद् एवाधिरूपम् इत्य् अर्थः \।

प्रेम-भरोत्पादनेन व्याकुलतया तद्-दुःख-परिहाराय वाल्य-जन्निति
भावः \। अहो बत कष्टम्, ईदृश्यो वयम् अधन्याः
परमार्ति-सिन्धु-मग्नाः, यासाम् ईदृशशेणापि सम्बन्धेनान्ये\ऽपि जना
ईदृशीमार्तिं लभमाना अस्मद्-गात्र-गन्ध-सम्पृक्त-द्रव्यम् अपि शङ्कया
परित्यजन्तीति तात्र्पर्यम्, तत्-कुङ्कुम-सम्बन्धेन तासु महा-लक्ष्म्या
आवेशाच् छ्री-भगवद् अनुग्रह-विशेषेण तद् आदि ता जहुः \। अत एव
पूर्णाः कृतार्था इति श्री-बल्लभचरणाः \। यद् वा, \।

यद् वा, **अब्ज-रागः**, पद्म-रागः, तस्य श्रीर् इव श्रीः कान्तिर् यस्य
तेन \। यद् वा, अब्जस्य राग इव रागो यस्य तेन श्री-कुङ्कुमेन,
कथम्-भूतेन ? दयितास्तन-मण्डितेन, पुनः कथम्-भूतेन ?
उरुगाय-पदा उरुगायं पद्यते प्राप्नोतीत्य् उरुगायपत् तेन \। शेषं
प्रथमार्थवद् एव, श्लेषेणेदम् अप्य् उक्तं स्यात्, तादृश-कुङ्कुम-दर्शनेन
श्री-भगवत् स्मरणतस् तद् अप्राप्त्या तादृशी पीडा अभूत्,
यत्राशेष-दुःखातिरेको\ऽन्तर्-भूतः, तत् कुङ्कुम-स्पर्शेन च तादृशं
सुखं तातं येनाशेषानन्द-सम्पन् माधुर्यं तत्रान्तर्भुतम्, अत
एवाशेषाधिं जहुः, भगवतस् तदीयानां वा तासां सम्बन्धेन पूर्णाश् च
बभूवुर् इति \। एवं तासां निजाधिः शन्तः, अस्माकं च निजाधिर् वर्धत
एव, अतस् ताभ्यो\ऽप्य् अतिन्यूनत्वेन सर्वथा सर्वेभ्यो जीवेभ्यो
भाग्य-हीना वयम् एवेति \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ
निज-भाव-प्रकटन-मयेन पद्येन निज-रस-वर्णनं सङ्गतिस् त्व् एवं
आस्तां तावत् तत्-सखस्य मेघस्य भाग्यं अन्त्यज-स्त्रीणां अपि किम्
वर्ण्यम् इत्य् आहुः---पूर्णा इति \। तत्र पूर्णा इत्य् अनेन अहो वयम् अपि
यथा कथञ्चित् तत् सम्बन्धेन तथा भवितुं पारयामः \। किन्तु नास्ति
तादृग् भाग्यम् इति पुलिन्द्य इत्य् अनेन तादृशीभ्यो\ऽपि शोच्या वयम् इति
उरुधा वेणुना गायतीत्य् उरुगाय इत्य् अनेन निजाधैर्ये तत्
कर्तृक-कारण-विशेषो\ऽप्य् अस्तीति पादाब्जयोः राग-रूपं यत् तत एव
हेतोर् अस्माद् दृशैक-गम्यकान्त्यामोदादि श्री-विशेष-युक्तं च यत् तेन
कुङ्कुमेनेत्य् अनेन तादृश-पदाब्ज-स्पर्शाय मनः स्पृहयतीति दयिता
तादृश-नागरस्य तादृशीं विना स्थितेर् असम्भवात् या काचित् प्रेयसी
निगूढं विद्यते तस्याः स्तनाभ्यां मण्डितं शोभा-विशेषमानीतचरं यत्
तेनेत्य् अनेन तस्यास् तु तत् तद् विलासात्मकं तादृशं भाग्यम् अस्माकम्
अतिदूराद्-दूरतम् एवेति तद् दर्शनेत्य् अनेन तत् सम्बन्धिनो\ऽपि झटिति
तत् तल् लीलानुसन्धापनेन स्वभावेनैव वा तादृश-मोहनत्वं किं पुनस्
तस्येति तृणेत्य् अनेन तादृश-जन्माप्य् अस्माकं भवत्व् इति लिम्पन्त्य
इत्य्-आदिना अहो हर्षभरस् तासाम् इति च बोधयन्ति प्रथमं
तादृश-लोभन-स्वभावाकृष्टतया घ्राण-दर्शनार्थं मुख-सन्निहितं
नीतं ततस् तत्र लिम्पन्त्यः पश्चात् स्मर-वेगेन कुचेषु लिम्पन्त्य इत्य्
अर्थः \।

श्री-कृष्णाङ्ग-सङ्गि-वस्तु-दर्शनेन तद् वस्तु-मात्रस्यापि प्रसङ्गो
भवत्विति जातः स्मराधिस् तत् प्राप्त्या तद् अंशेन शान्तो भवत्य् एव
ततस् तासाम् अभवद् अस्माकं तु न तद् अंशेनापीत्य् अर्थः \। ततस् ता अप्य्
अस्माद् अपेक्षया पूर्णा इत्य् अहो दुर्भाग्यम् इति भावः \। अत्रैतद् उक्तं
भवति तद् इदं तासाम् अखिलं वचनं भाव-मात्राव-गतम् अपि यथावद्
एव तादृश-गाढ-भावस्य दूरतो\ऽपि स्व-विषय-साक्षात्कार-हेतुत्वात्
यस्यास्ति भक्तिर् भगवत्य् अकिञ्चना \[भा।पु।\] इत्य्-आदिभ्यः अतस् तद्
एतद् अनुवदिष्यते पट्ट-महिषीभिर् अपि

> कामयामह एतस्य श्रीमत्-पाद-रजः-श्रियः \।
>
> कुच-कुङ्कुम-गन्धाढ्यं मूर्ध्ना वोढुं गदाभृतः \।
>
> व्रज-स्त्रियो यद् वाञ्छन्ति पुलिन्द्यस् तृण-वीरुधः \। \[भा।पु।
> १०.८३.४२\]

इति तत्र सत्य् उरुगाय-पदाब्ज-रागेत्य् अनेन सह
दयिता-स्तन-मण्डितेनेत्य् उक्त्या तत् कुङ्कुमं दयिता-स्तनतस् तस्य पदे
लग्नम् इति गम्यते सा च दयिता श्री-पदेनानूदिता तद् इदं वर्णयन्तीषु
तास्व् अपि विशिश्ष्टा रुक्मिणी द्वारवत्यां तु राधा वृन्दावने वने इति
मत्स्यादिप्रसिद्धा श्री-राधईव लभ्यते श्रियः कान्ताः कान्तः
परम-पुरुषः इति ब्रह्म-संहिता-दर्शनात् व्रज-देवी-मात्राणां श्रीत्वे
प्राप्ते---

> देवी कृष्णमयी प्रोक्ता राधिक पर-देवता \।
>
> सर्व-लक्ष्मी-मयी सर्व-कान्तिः सम्मोहिनी परा \।\।

इति बृहद् गौतमीये तु तदाधिक्यं दृश्यते अन्यस्या श्रीयः
कस्यानुभावोऽस्य न देव ! विद्महे \[भा।पु। १०.१६.३६\] इत्य्-आदौ
निरस्तत्वात् रुक्मिण्याश् च तदानीम् असम्बन्धाद् इति सङ्गमश् चायं दिवस
एवेति सम्भाव्यते तत्रैव पुलिन्दीनां भ्रमणात् कुङ्कुमानां
लेपन-कर्मणार्द्रत्वावगमाच् च द्वयोः सम्बन्धश् चायं न
सम्भोग-विशेष-रूपः \। रास-प्रसङ्गे भगवान् अपि ता रात्रीः
शरदोत्फुल्ल-मल्लिका \। वीक्ष्य रन्तुं मनश् चक्रे \[भा।पु। १०.२९.१\]
इति तत्रैव नव-सङ्गमस्य प्रतीयमानत्वात्, अन्यथा तत्र परीक्षार्थं
पुनस् तेनोपेक्षा-वचनस्य असङ्गतत्वापत्तेः \। तद् इदं वेणु-प्रकरणे
भणितत्वाद् वेणु-सम्बन्धेनैव गम्यते \। उरुगायेत्य् अनेनैष एव हि
सूचितः तस्मात् कदाचिद् वेणु-कृताकर्षायास् तस्या लब्ध-मूर्च्छायाः
मूर्च्छा-शान्तये सकुङ्कुमे स्विन्ने वक्षसि सम्भ्रमतः केवलेन
चरण-सञ्जीवनी-पल्लवेन स्मृशन्न् एवाद्यापि सम्यक् सङ्कोचान् अपगमात्
द्रुतम् एव स तस्मात् निश्चक्रामेति बुध्यते काश्चित् परोक्षं कृष्णस्य
\[भा।पु। १०.२१.३\] इत्य् उक्तत्वात् यास् तु तद् अन्यास् तासाम् एव पूर्णाः
पुलिन्द्य इति वचनं तासां च प्रायो जात-पूर्वानुरागाणाम्
ईर्ष्या-नव-सरत्वाद् अन्य-सङ्गम् अस्फुरणे\ऽपि राग एव द्विगुणितः यर्ह्य्
अम्बुजाक्ष ! तव पाद-तलम् \[भा।पु। १०.२९.३६\] इत्य्-आदि उक्तिस् तु
कुमारीणां स्वस्मिंस् तत् स्वीकृतत्वम् एव ह्य् अत्र तत् स्पर्शतया निर्दिष्टम्
अभिरमिता आनन्दिता इत्य् अर्थः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पूर्णाः पुलिन्द्य इति \। अत्र
दयिताः काश्चिद् वेणुनाकृष्टाः मूर्च्छिताश् च तासां मूर्च्छा-शान्तये येन
चरण-पल्लवेन स्पर्श-मात्रं कृतम् इति विवेचनीयं
स्वभाव-सङ्गोपनाशक्ति-पक्षे रमणं रामः क्रीडा तद्-युक्तस्य कृष्णस्य
चरणयोः स्पर्शेन प्रमोदो यस्य तयोश् चरणयोः \।\।१७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सखि ! अस्मिन् पुलिन्द्योऽप्य्
अतिधन्या इति पुनः प्रौढा एव \। राधा-सख्य एवोचुः---पूर्णाः पुलिन्द्य
इत्य्-आदि \। पुलिन्द्य इति भौम-वैकुण्ठोपलक्षणम् अन्यथा अभौमे तासाम्
असम्भवात् \। एतेनोक्त-प्रकाराणां व्रजे देवीनाम् अतिरिक्ता अपि
भौम-स्त्रियोऽपि तत्र वर्तन्ते \। ता अपि कृष्णे अनुरक्ता मन्तव्याः \।
अतो भाषा-गीतादौ जलाहरण-दधि-दुग्धादि-विक्रय-पराणाम् अपि
यद्-अनुराग-कथाः श्रूयन्ते, न ता अवधीरयितव्याः \। सर्वम् एव
सम्भवत्य् अधिकार-भेदात् \। प्रेमैवास्वाद्यः \। पुलिन्द्यः पूर्णाः
कृतार्थाः \। कुतः ? इत्य् आहुः---उरुगाय-पदाब्जयोर् यो रागस् तत्र यत्
श्री-कुङ्कुमं श्री-युक्तं कुङ्कुमम् \। अथवा, उरुगाय-पदाब्ज-राग-जनकं
यच् छ्री-कुङ्कुमं तेनानन-कुचेषु लिम्पन्त्य आत्मनाम् इत्य् अर्थः \।
तद्-आधिं स्मर-रुक्-कृतम् आधिं जहुः \। अतः पूर्णाः \। कीदृशेन ?
दयितायाः श्री-राधायाः स्तनाभ्यां स्तनयोर् वा मण्डितेन \। पक्षे---भावे
क्तः \। दयितेति वक्त्रीणां राधा-सखीत्वं स्पष्टम् \।

ननु, ताभिस् तत् कुतो लब्धम् इत्य् आह---तृण-रूषितेन तृण-लग्नेन \।
अयं भावः---दयितास् तेन कुङ्कुमं यच् चरणयोर् लग्नं तत्-प्रेम्णा तन्
न प्रक्षाल्यते, चरण-राग एव तल्-लीनं जनैश् च न लक्ष्यते \। तत्
तु वृन्दावने पाद-त्राणं विनैव व्रजतश् चरण-स्पर्शेन तृनान्य् अपि
स्निह्यति \। तेन तेषु लग्नं भवति \। तद्-अन्वेषण-पराः पुलिन्द्यो हि
तन्-मर्यादां जानन्तीति, तथा वयं त्व् अपूर्णा इति निर्वेदः \।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इदानीं
सौन्दर्यादि-वेणु-गानादि-रूप-गुणाव् अप्य् अनपेक्षमाणं किञ्चित्
सम्बन्ध-मात्रेणैव तन्-मोहनत्वं प्रतिपादयन्त्यः प्रेम्णः सप्तम्या
भूमिकाया महाभावस्य मादनाख्यं महासारं भावम् अभिव्यञ्जयन्त्यः
श्री-वृषभानु-कुमारी-चरण-पङ्कज-द्युतय आहुः---पूर्णा इति \।
**पुलिन्द्यः** शबराङ्गना एव **पूर्णाः**, वयं त्व् अपूर्णा एवेत्य् अतस्
तदीयं तपो जिज्ञासमानाश् चिकीर्षाम इत्य् अनुरागो ध्वनितः \।

ननु केन पूर्णाः ? तत्राहुः---**उरुगायस्य पदाब्जस्य रागो** रञ्जनं
यत्र तेन **श्री**-युक्त-**कुङ्कुमेन** \।

ननु तत्-पदाब्ज-गतं तत्-कुङ्कुमम् कुतस्त्यं तावत् ?
तत्राहुः---**दयिता-स्तन-मण्डितेन** दयिता-सम्भोगात्
तदीय-सम्बन्धीति भावः \। अतस् तदीय-परम-सौभाग्यस्य स्तुताव्
अभिलाषे च साहसं कर्तुम् अशक्नुवतीभिर् अस्माभिः पुलिन्द्य एव स्तूयन्त
इति भावः \। यद्यपि दयिता सैव स्वयं श्री-वृषभानु-कुमार्य् एव तद्
अप्य् अनुराधिक्येनैव तद्-अमाननम् \।

ननु ततोऽपि किं ? तत्राह---**तद्-दर्शन** इति \। तस्य
तृण-लग्न-कुङ्कुमस्यापि दर्शनेन स्मर-रुक् कन्दर्प-पीडा यासां ताः \।
न जानीमहे कृष्ण-दर्शने किम् अभविष्यद् इति भावः \। ततश् च
कृष्णाङ्ग-सौराभ्य-जिघृक्षया आननेषु तत्-कृत-सम्भोग-लिप्सया कुचेषु
च लिम्पन्त्यः सत्यः कृष्ण-सम्भुक्तं-मन्यास् तद्-आधिं कन्दर्प-पीडां
**जहुः** \। अहो ! तत्-कुङ्कुमस्याप्य् अयं कोऽपि शक्ति-विशेष इति भावः
\। वयं तु तच् चापि जन्म-मध्येऽपि सकृद् अपि न प्राप्नुम इति भावः \।

पद्यम् इदं श्रीमद्-उज्ज्वल-नीलमणौ मादनम् अधिकृत्य सदा भोगेऽपि
तद्-गन्ध-मात्राधार-स्तुतिः यथा \[उ।नी। १४.२२३\] इत्य् अत्रोदाहृतम् \।
सदा भोगेऽपीति मादनस्य भाव-समष्टित्वात् सम्भोगाः सर्वे विहाराश् च
मादने वर्तन्त एव \। अत्र विहारेऽपि सम्भोगस् तदानीं सहसैव
कृष्णस्याविर्भावात् तेन सह ज्ञेयः \। अत एवात्र
प्रक्रमे---वर्णयन्त्योऽभिरेमिरे \[भा।पु। १०.२१.६\] इत्य् अत्र
सहसैवाविर्भूतं कृष्णम् आलिङ्गितवत्य इत्य् अप्य् अर्थम् आहुः---

> सर्व-भावोद्गमोल्लासी मादनोऽयं परात् परः \।
>
> राजते ह्लादिनी-सारो राधायाम् एव यः सदा \।\। \[उ।नी। १४.२१९\]

इति तत्रैवोक्तेर् अन्य-वक्त्रीकत्वेनापि नेदं व्याख्येयम् \।\।१७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अथ मादनाख्यं
महाभावम् अभिव्यञ्जयन्त्यः श्रीमत्याः सख्यः परस्परम् आहुः---पूर्णा
इति \। हे सख्यः ! पुलिन्द्यः शबराङ्गना एव पूर्णा वयन्तु अपूर्णा इत्य्
अर्थः \। तथा च तदीयं तपश्चिकीर्षाम इति भावः \।

ननु, केन ताः पूर्णा इत्य् अत्राहुः उरु बहुविधं वेणुना गायतीत्य् उरुगायो
नन्द-सूनुस् तत्-पदाब्जयो रागो रञ्जनं यत्र तेन श्री-कुङ्कुमेन
शोभनजा गुडेनेत्य् अर्थः \।

ननु, तत्-पदाब्जगतं तत्-कुङ्कुमं कुतस्त्यं तत्-त्राहुर् दयितेति अतस्
तत्---प्राप्ति-रहिताभिर् अस्माभिस्ताः पुलिन्द्य एव स्तूयन्त इति भावः \।

ननु, तेन पुलिन्दीनां किं तत्राहुः तृणेषु रूषितेन लग्नेनेति
दयितासम्भोगोत्तरं कृष्णस वने विहारात् तेषु तल्-लग्नता ननु ततोऽपि
किं तत्राहुः तस्य तृणरूषितस्य कुङ्कुमस्य दर्शनेन स्मररुक्
कन्दर्प-पीड यासां ताः कृष्णाङ्ग-सौगन्ध्यालिप्सया आननेषु
तत्-सम्भोगलिप्सया कुचेषु च लिम्पन्त्यस् तत् सम्भोगं मन्यमानास्
तदाधिं स्मर-पीदां जहुर् इत्य् अहो तत्-कुङ्कुमस्यापीयं काचिच्छक्तिर् इति
भावः \। वयन्तु तन्मध्येऽपि सकृद् अपि तन् न लभामहे इति सर्वदा
तत्-सम्भोगेऽपि सति तदाभासमात्राधार-स्तुतिर् मादन-भावस्य कार्यम्
\।\।१७\।\।

**\॥।**

\।\। १०.२१.१८ \।\।

**हन्तायम् अद्रिर् अबला हरिदास-वर्यो**

**यद् राम-कृष्ण-चरण-स्परश-प्रमोदः \।**

**मानं तनोति सह-गो-गणयोस् तयोर् यत्**

**पानीय-सूयवस-कन्दर-कन्द-मूलैः \।\।**

**श्रीधर-स्वामी (भावार्थ-दीपिका) :** हन्तेति हर्षे \। हे सख्यः !
अयम् अद्रिर् गोवर्धनो ध्रुवं हरि-दासेषु श्रेष्ठः\। कुतः ? इत्य् अत
आहुः---यस्माद् राम-कृष्णयोश् चरण-स्पर्शेन प्रमोदो यस्य सः \।
तृणाद्य्-उद्गम-निभेन रोमहर्ष-दर्शनात् \। किं च, यद् यस्मान् मानं
तनोति सह गोभिर् गणेन सखि-समूहेन च वर्तमानयोस् तयोः \। कैः ?
पानीयैः सूयवसैः शोभन-तृणैः कन्दरैश् च कन्द-मूलैश् च
यथोचितम् \। अतोऽयम् अतिधन्य इत्य् अर्थः \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हरि-भक्तपरा ऊचुः \।
दासो भृत्ये च कैवर्ते भक्ते प्रक्षेपके परे इति धरणिः \।
श्रेष्ठत्वे हेतुं शङ्कते---यस्माद् इति \। निभेन चद्मना निभः स्यात्
तुल्य-छद्मनोः इति वारतान्तविः \। अस्य सत्य् अपि प्रमोदे
नानवधानतेत्य् आह---किं चेति \। यद् यतः \। वैकल्पिकत्वान् न सहस्य
सादेशः \। तयोः राम-कृस्णयोः \। यवसं तृणम् अर्जुनम् इत्य् अमरः \।
यवसं घासहोमयोः इति धरणिः \। कं जलं दीर्यत एभीर् इति
कन्दरास् तैस् तथा, पर्वतान्तर्गतैर् उभयतश् छिद्रैर् गृहैः \।
कन्दोऽस्त्री सूरणे सस्यमूले जलधरे पुमान् इति मेदिनी \।

> मूलम् आद्ये शिफायां च समीपे मूलके च भे \।
>
> तालमूल्यां गर्जरादौ बन्धनच्छेदकारिणि \।\। इति धरणिः \।\।

यतो राम-कृष्णयोर् मानदोऽतो हेतोर् अयं गिरिर् अतिधन्योतीव भागवतः
\। इत्य् अर्थ इति \। दूरतोऽपि भगवन् नाम-श्रवणादिना जना धन्या
बचन्ते साक्षात् तन्-मूर्ति-सेविनां तु धन्यतमत्वम् उचितम् एवेति भावः
\।

हन्तः सख्यो महद् आश्रयणं विना मनोरथः फलति, महत्त्वं च
हरि-भक्तानाम् एव, तेषं मध्ये श्री-गोवर्धनो गिरीन्द्र एव मुख्य इति
गार्गी-मुखाच्छ्रुत तद् अस्य तत्रत्यमानस-गङ्गायां स्नात्वा तद्
अधिदैवतस्य श्री-हरिदेव-नाम्नो नारायणस्य दर्शनार्थं याम इत्य् अत्र
गुरुजनानाम् अपि नैव विप्रतिपत्तिः, कृष्णोऽपि तत्रैव खेलतीति युक्ति
निश्चितवत्यः \। स्वरमणं तम् अभिसिषर्षवः श्री-गोवर्धनम् एव
सगण-कृष्ण-वाञ्छित-साधकं स्व-वाञ्छित-सिद्ध्य् अर्थः
स्तुवन्ति---हन्तेति विस्मये \। हरि-दासेषु नारदादिष्व् अपि मध्ये मुख्या
ये त्रयो हरिदासा युधिष्ठिरोद्धव-गोवर्धनास् तेष्व् अपि मध्येऽयम्
अद्रिर् एव हरिदासवर्यः, हरिदासस्य राजर्षे राजसूय-महोदयम् इति
युधिष्ठिरे, कृष्णं संस्मारयन्रेमे हरिदासो व्रजौकसाम् इत्य् उद्धवे,
हन्तयम् अद्रिरबला हरिदासवर्यः इत्य् अस्मिन् पर्वतेऽपि
हरिदास-पद-प्रयोगात् \। यद् राम-कृष्णयोश् चरण-स्पर्शेन
शिलाद्रवादभिव्यञ्जितः प्रमोदो यस्य सः \। चरण-स्पर्शे सति शिलानां
पङ्क-साधर्म्य-प्राप्त्या ध्वज-व्रज्राङ्कुशादि-मच् चरण-चिह्नं
निर्झर-तृणोद्गमादयोऽश्रु-पुलकादयोऽपि प्रमोद-व्यञ्जका ज्ञेयाः \। अत्र
राम-पद-प्रयोगो भाव-गोपनार्थः \। श्लेषेण रामः हये चपशु-भेदे
च त्रिषु चारौ सितेऽसिते इति मेदिन्य् उक्ते रमणीयो यः कृष्णस् तस्य \। हे
अबला इति \। पतिपारवश्यवतीनां युष्माकं तद् आश्रयणम् एव बलं
बुध्यत इति भावः \।

यद् यतः प्रमोदाद् एव मानं तत्-प्रसादनीं पूजां तनोति \। सह गोभिर्
गणेन सखि-समूहेन चवर्तमानयोस् तयोः पानीयानि पाद्य्
अचमनीय-पानार्थं सुगङ्गशीतल-निर्झर-जलानि तथा नैवेद्यार्थं
पानीयाः पेय मध्वाम्रपील्वादि-रसाश् च सुयवसानि अर्ध्यार्थं दूर्वा
गवां ग्रासार्थं सुगन्ध-कोमल-पुष्टिवर्धन-दुग्ध-सम्पादक-तृणानि
च \। दीर्घस् त्व् आर्षः \। यद् वा, पानीयं सुवत इति पानीयस्वो निर्झराश्
च कन्दरा उपवेश-शय्याविलासाद्य् अर्थं शीतोष्ण-समय-सुखदा गुहाश् च,
भक्षणार्थं कन्दमूलानि च,
तत्रत्य-रत्न-पर्यङ्क-पीठ-प्रदीपादर्शादयो\ऽप्य् उपलक्षकास् तैः
\।\।१८\।\।

---------------------------------------------------------------------------------------------------------------------

**कैवल्य-दीपिका : हन्त** इति \। **हन्त अबलाः** \। **अयं**
गोवर्धनः \। **यत्** यस्मात् **राम-कृष्ण-चरणस्य स्पर्शेन**
तृणाङ्कुरोद्गम-व्याजात् रोमहर्षो यस्य स तथा \। **मानं** पूजाम् \।
भूर् भूमिः **यवसं** तृणम् \। **कन्दरो** दरी \।\।१८\।\। \[मु।फ।
१२.१२\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** हे सख्यः !
कृष्णानुग्रहे तद्-अनुग्रह एव हेतुः, तद् अयं गोवर्धन एव
परम-भागवतस् तेनैवास्यानुग्रहो वाञ्छनीय इति तस्य भागवतत्वं
निरूपयन्त्यः काश्चित् पुनः प्रौढा एवाहुः---हन्तेत्य्-आदि \। हन्त हर्षे
\। अयम् अद्रिर् हरि-दास-वर्यो हरि-दासानां मध्ये श्रेष्ठः \। यद् यतो
राम-कृष्ण-चरण-स्पर्श-प्रमोदः \। तयोः सह-गो-गणयोः गावश् च
गणश् च गोप-बालानां गणस् तैः सह वर्तमानयोः पानीयादिभिर् मानं
पूजां तनोति \। मत्य्-उन्मादौ \।\।१८\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी) :** \[बृ।भा। २.७.१०९\] अधुना
श्री-गोवर्धनस्य माहात्म्यं तथैवागायत् \। तासाम् एव काश्चिद्
आहुः---**हन्तायम्** \[भा।पु। १०.२१.१८\] इति \। **हन्तेति** हर्षे
विस्मये वा \। **अबलाः** ! हे सख्यः ! **अयम् अद्रिर्** गोवर्धनो
ध्रुवं **हरिदास-वर्यः** सर्वस्याशेषं पापं दुःखं चित्तं च
हरतीति हरिः, तत्-स्वभावकेषु तस्य दासेषु मध्ये श्रेष्ठः \। **यद्**
यस्माद् **राम-कृष्णयोश् चरण-स्पर्शेन** **प्र**कृष्टो **मोदो** हर्षो
रोमोद्गम-स्वेदानन्दाश्रु-सदृश-तृणाद्य्-उद्गम-जल-बिन्दु-स्रावादि-लक्षणो
यस्य सः \।

किं च, **यद्** यतः **तयोर् मानं** पूजां **तनोति** \। तत्र च न
केवलं तयोर् एव, किन्तु तत्-सम्बन्धेन तत्-पाल्यमानानां गवां
तत्-सहचराणाम् अपीत्य् आहुः---**सह-गो-गणयोर्** इति \। गणो
गोप-वर्गः, सह गोभिर् गणेन च वर्तमानयोः \।

तत्रापि यस्य तेन तुष्टिः स्यात्, तस्य तेनैव मानं विस्तारयतीत्य्
आहुः---**पानीयेति** \। तत्र पानीयानि पेयानि जल-मध्व्-इक्षु-रसादीनि \।
**सूयवसेति** दीर्घश् छन्दो\ऽनुरोधेन \। सूयवसानि शोभन-तृणानि \।
यद् वा, **सूः** सवः प्रसवः पुष्प-फलादि \। **कन्दराः** गुहाः \।
तैश् च तत्रत्य-पर्यङ्क-पीठ-सदृश-शिला-रत्न-प्रदीपादर्शादि
लक्ष्यते \। **कन्दो** मूल-फलयोर् अवान्तर-भेदः \।

यथा प्रभोर् भक्तिं परम-प्रीत्याचरति, तथैव तस्य भ्रातुः
सखीनां गवाम् अपीति दास्य-वर्यत्वम् \। दैव-हतानां
तत्-प्रेम-वेग-मोहितानां अस्माकम् एतादृशी शक्तिर् नास्तीत्य् आशयेनाबला इत्य्
उक्तिः \। यद् वा, रमयतः सुखयतो जगद् इति सदा रमते क्रीडत इति
वा रामौ यौ कृष्णस्य चरणौ, तौ स्वस्य स्पर्शेन नवनीतादि-तुल्यता
नीयमान-शिलाभिः कोमलेन तथा यथा-कालं सुशीतलेन इषद्-उष्णेन चेत्य्
एवं बहु-विधेन सुख-करेण प्रमोदयतीति तथा सः \।

अपि च, यद् यस्मात् तयोः सुप्रसिद्धयोर् असङ्ख्ययोर् गो-गणयोः \।
गो-शब्देन साहचर्यान् महिष्य्-अजादयो\ऽप्य् उपलक्ष्यन्ते जाताव् एकत्वेन \।
गौश् च गणश् च बलराम-श्रीदामादि-गोप-वर्गः, तयोः सह एकदैव
अभेदेन यथायथं पानीयादिभिर् मानं तनोतीति \।

अथवा श्री-चरणयोर् आवश्यक-कमल-रूपकाभवाद् अयम् अर्थः कार्यः \।
रामं जगन्-मनोरमं यत् कृष्णस्य चरणम् आचरणं विहारः, तस्य
स्पर्शेन स्पर्शनेन दानेन प्रमोदो यस्येति कृष्णो\ऽस्मान् वा प्रमोदयतीति
तथा सः \। विश्राणनं वितरणं स्पर्शनम् इत्य् अमरः \। यद् यस्मात्
कृष्णेनैव सह \। अन्यत् पूर्ववत् \।

अहो धिग् अस्मान् ! यद् एवं कर्तुं न शक्नुमः \। तासां सर्वथा
परिपूर्णत्वे\ऽपि अपूर्णवद् वाक्यम् \।
परम-महा-प्रेम-स्वाभाविकातृप्ति-हेतुकम् इति पूर्वोक्तम् एवास्ति
\।\।१८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो यत्र यत्र कृष्णः
प्रयाति, तत्र तत्र प्रयाण-समर्थानां पुलिनामासां भाग्यं दुऊरे\ऽस्तु,
स्थिरो\ऽप्य् अयं श्री-गोवर्धनः परम-भाग्यवान् इत्य् आहुः---हनेति \।
अयम् इति तदानीं श्री-गोवर्धनान्तिक एव तासां निवासेन साक्षाद् अङ्गुल्या
दर्शनात् \।

यद् वा, श्री-कृष्ण-प्रियतमत्वेन तस्य सदा साक्षाद् इव परिस्फूर्तेः \।
किं वा, परमादरेण तन् नामाग्रहणात्, जगतो\ऽशेषं पापं दुःखं
चित्तं च यथायथं हरतीति हरिः, तत्-स्वभावकेषु तस्य दासेषु
मध्ये श्रेष्ठः, प्रकृष्टो मोदो हर्षो
रोमांच-स्वेदानन्दाश्रुवादि-स्वरूप-तृणाद्य्
उद्गमार्द्रता-जल-विन्दुस्रवादि-लक्षण, तनोतीति सर्वैर् अन्यैर् अपि
क्रियमाणं मानम् अयं विस्तारेण \। करोतीत्य् अर्थः \। गो-शब्देनान्ये\ऽपि
पशवस् तद् उपलक्ष्याः, पानीयानि पेयानि जल-मध्वादीनि, सुयवसानि
कोमलानि पूष्टि-वर्धनानि दुग्ध-सम्पादकानि, दीर्घत्वम् अर्मस्,
छन्दो\ऽनुरोधात्,

यद् वा, पानीयं सुवते क्षरन्ति पानीयसूनि मृदूनि यवसानि \। यद् वा,
सूसवः प्रसवः पुष्प-फलादि, भूः इति क्वचित् पाठः \।
भू-उपवेशार्थं सुन्दर-स्थानम् इत्य् अर्थः \। कन्दरा गुहाः, तैश् च
तत्रत्यरत्नपर्यङ्क-पीठ-प्रदीपादी-पादर्शादयो\ऽप्य् उपलक्ष्याः \।
कन्द-मूलयोर् अवान्तर-भेदः पूर्वं लिखित एव \। यथा-सम्भवं तैस्
तेषां मानो ज्ञेयः \।

तत्र पशूनां जलै सूयवसैः सदा कन्दरैश् च कदाचित् कन्द-मूलैर्
अपि तेषां क्वचिद् भक्ष्यैः गोपानां च सर्वदा सर्वैर् एव तत्र
जेमनोपवेशाद्य् अर्थः सूयबसानि ज्ञेयानि \। हे अबलाः ! इति तत्र तत्र
युष्माकं शक्त्य् अभावेन कथञ्चिद् दास्य-मात्रम् अपि न घटेतेत्य् अहो
बताभाग्य-वैभवम् इति भावः \।

अन्यत् तैर् व्याख्यातम्, अथवा रमते सदा क्रीडतीति, रमयति
सुखयतीति वा रामो यः कृष्णः \। यद् वा, तथैव रामौ यौ
कृष्ण-चरणौ निजस्पर्शेन पादाब्ज-विन्यास-पदेषु सद्यो
नवनीती-कृत-शिलाभिः सुकोमलेन तत्र चोष्ण-काले सुशीतलेन शित-काले
चोष्णेत्य्-आदि-बहुविधेन प्रकर्षेण मोदयतीति तथा सः \। किं च, तयोर्
असङ्ख्येयत्वादिना सुप्रसिद्धयोः गो-गणयोः, जातावेकत्वम्, गौश् च गणश्
च श्री-बलराम-श्रीदामादि-सहचर-वर्गस् तयोः सह तेन सहितयोः \।
किं वा, एकदैव यदा तं प्रति तदैव तौ प्रति तेत्य् अर्थः \।

यद् वा, रामं जगन् मनोरमं यत् कृष्णस्य चरणम् आचरणं विहारस्
तस्य स्पर्शेन स्पर्शेन दानेन प्रमोदो यस्य सः---विश्राणनं वितरणं
स्पर्शनम् इत्य् अमरः, सर्वथा सदा तत्-क्रीडा-सम्पादनोत्सुक इत्य् अर्थः
\। यद् वा, तेन प्रमोदयति तम् अस्मान् वा जगद् एव वेति तथा सः,
तत्-क्रीडा-सम्पादनतस् तच् छ्रवणादिना सर्व-दुःख-हरणात्
सेवा-विस्तारणाच् च सर्वेषाम् एवानन्दभर-सिद्धेः \। यद् वा, रामयोः
कृष्ण-चरण-स्पर्शमयताया इवास्मिन् सम्पत्तेर् इति दिक्, अलम् अतिविस्तरेण
\।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गोष्ठ्य्-अन्तर-वार्तापि
तथैव रसान्तराच्छन्ना यत एवम् आहुर् द्वाभ्याम्---हन्तेति \। अयम् इति
तदानीं श्री-गोवर्धनान्तिक एव तासां निवासेन साक्षाद् अङ्गुल्या दर्शनात्
जगतोऽशेषं पापं दुखं चित्तं च यथायथं हरतीति हरिः तद्
अधिष्ठाता देवः शास्त्रे लोके च प्रसिद्धः तत् स्वभावकेषु तस्य दासेषु
मध्ये श्रेष्ठः तद् वर्यत्वम् एव फलाभिव्यक्ति-द्वारा दर्शयति यद्
रामेति प्रकृष्टो मोदो हर्षः रोमाञ्च-स्वेदानानन्दाश्रुवादि-स्वरूप-तृणाद्य्
उद्गमार्द्रता-जल-बिन्दु-स्रवादि-लक्षणः तनोतीति सर्वैर् अन्यैर् अपि
क्रियमाणं मानमयं विस्तारेण करोतीत्य् अर्थः \। पानीयानि पेयानि
जल-मध्वादिनि दोर्घत्वम् आर्षं छन्दोनुरोधात् सुयवसानि कोमलानि
पुष्टिवर्धनानि दुग्ध-सप्मादकानि \।

यद् वा, पानीयं सुवते क्षरन्ति पानीय-सुवो निर्झराः भू इति क्वचित्
पाठ उपवेशाद्य् अर्थं सुन्दर-स्थानम् इत्य् अर्थः \। कन्दराः गुहाः तैश्
च तत्रत्य-रत्न-पर्यङ्क-पीठ-प्रदीपादर्शादयो\ऽप्य् उपलक्ष्याः
यथा-सम्भवं च तैस् तेषां मानो ज्ञेयः हे अबलाः इति तत्र तत्र
युष्माकं शक्त्य् अभावेन एतादृश-सेवा-भाग्यं न घटेत इत्य् अहो
बताभाग्य-वैभवम् इति भावः \। अन्यत् तैः तत्र चाक्षण्वताम् इतिवद्
अवहित्थायाम् अप्य् अर्थान्तर-व्यक्तिर् यथा रामो नील-चारुसिते त्रिष् इत्य्
अमर-कोशात् रामो रमणीयो यः कृष्णस् तस्य चरणयोः स्पर्शेन प्रमोदो
यस्य सः तयोश् चरणयोः यद् वा, तादृश-कृष्ण-चरणयोः स्पर्श-प्रमोदो
यस्मात् ऋत्व् अनुरूप-शैत्यादि-गुणकत्वेन स्व-शिलानां विधानात् \।

यद् वा, रामं क्रीडा-रूपं यच् छ्री-कृष्णस्य चरणम् आचरणं तस्य
स्पर्शेन स्पर्शनेन दानेन प्रमोदो यस्य सः विश्राणनं वितरणं
स्पर्शनम् इत्य् अमरः \। सर्वदा सदा तत् क्रीडा-सम्पादनोत्सुक इत्य् अर्थः
\। यद् वा, तेन प्रमोदयति तमस्मान् जगच्चेति तथा सः यद् वा,
तदृश-कृष्ण-चरणयोर् इव स्पर्श-प्रमोदो यस्य एतत् स्पर्शनेन तत्
स्पर्शनानन्दस्यैव सिद्धेः निरन्तर-विचित्र-प्रेम-विहारश्रेणीभिस् तच्
चरण-स्पर्शमयता इवास्मिन् सम्पत्तेः तस्येति वक्तव्ये तयोश् चरणयोर्
इत्य् आदरेण \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सखि ! कृष्णानुग्रहो
महद् अनुग्रहं विना न स्यात् \। महान् गोवर्धनाद् अन्योऽपि नास्ति \। तद्
अस्माभिर् अयम् एवाराध्य इत्य् आशयेनान्या ऊचुः---हन्तेत्य्-आदि\। हे अबलाः !
हन्त हर्षे \। अयम् अद्रिर् गोवर्धनो हरिदासानां मध्ये वर्यः श्रेष्ठः
\। कथम् अनुमितम् ? इत्य् आहुः---यद् इति \। यद् यस्मात्
राम-कृष्ण-चरण-स्पर्शेन प्रमोदो यस्य \। तद् एव कथम् अवगतम् ?
तत्राहुः---मानं तनोति \। कयोः ? तयोः, न केवलं तयोर् एव,
सह-गो-गणयोः \। कैः ? पानीयं च सुयवसाश् च सुतृणानि च \। दीर्घ
आर्षः \। कन्दराणि कन्दाश् च मूलानि च कन्द-मूलयोर् अवान्तर-भेदः \।
कन्दाः कसेरुकादयः \। मूलानि तद्-इतराणि भक्षण-योग्यानि \। अथवा,
तर्व्-आदि-मूलानि छाया-दानात् तैः \। अत एवं-विध-सेवा-परो हि महान्
भवतीति \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हन्त सख्यः !
महद्-आश्रयणं विना नैव मनोरथः फलति \। महत्त्वं च
हरि-भक्तानाम् एव तेषाम् अपि मध्ये श्री-गोवर्धनो गिरीन्द्र एव मुख्य
इति गार्गी-मुखात् श्रुतम् \। तद् अद्य तत्रत्य-मानस-गङ्गायां स्नात्वा
तद्-अधिदैवतस्य श्री-हरि-देव-नाम्नो नारायणस्य दर्शनार्थं याम इत्य्
अत्र गुरु-जनानाम् अपि नैव विप्रतिपत्तिः \। कृष्णोऽपि तत्रैव खेलतीति
युक्तिं निश्चितवत्यः स्व-रमणं तम् अभिसिषीर्षवः श्री-गोवर्धनम् एव
स-गण-कृष्ण-वाञ्छित-साधकं स्व-वाञ्छित-सिद्ध्य्-अर्थं स्तुवन्ति \।

**हन्त** इति विस्मये **हरि-दासेषु** नारदादिष्व् अपि मध्ये मुख्या ये
त्रयो हरि-दासा युधिष्ठिरोद्धव-गोवर्धनान्तेष्व् अपि मध्ये **अयम्
अद्रिर्** एव हरि-दास-**वर्यः** \। हरि-दासस्य राजर्षे राजसूयं
महोदयम् \[भा।पु। १०.७५.२७\] इति युधिष्ठिरे, कृष्णं संस्मारयन् रेमे
हरिदासो व्रजौकसाम् \[भा।पु। १०.४७.५६\] इत्य् उद्धवे, हन्तायम् अद्रिर्
अबला हरिदास-वर्य इत्य् अस्मिन् पर्वतेऽपि हरिदास-पद-प्रयोगात् \।

**यस्माद् राम-कृष्णयोश् चरण-स्पर्शेन** शिला-द्रवाद्य्-अभिव्यञ्जितः
**प्रमोदो** यस्य सः \। चरण-स्पर्शे सति शिलानां
पङ्क-साधर्म्य-प्राप्त्या ध्वज-वज्राङ्कुशादिमच्-चरण-चिह्नं
निर्झर-तृणोद्गमादयोऽश्रु-पुलकादयोऽपि प्रमोद-व्यञ्जका ज्ञेयाः \। अत्र
राम-पद-प्रयोगो भाव-गोपनार्थः \। श्लेषेण रामो नील-चारु-सिते त्रिषु
इत्य् अमर-कोषात् रमणीयो यः कृष्णस् तस्य \।

हे अबला इति \। पति-पारवश्यवतीनां युष्माकं तद्-आश्रयणम् एव बलं
बुध्यते इति भावः \। **यद्** यतः प्रमोदाद् एव हेतोः मानं
तत्-प्रसादनीं पूजां तनोति \। सह-गोभिर् गणेन सखि-समूहेन च
वर्तमानयोस् तयोः \। कैः ? पानीयानि पाद्याचमनीय-पानार्थं
सुगन्ध-शीतल-निर्झर-जलानि, तथा नैवेद्यार्थं पानीयाः पेया
मध्व्-आम्र-पील्व्-आदि-रसाश् च \। सुयवसानि अर्घ्यार्थं दुर्वा गवां
ग्रासार्थं सुगन्ध-सुकोमल-पुष्टि-वर्धन-दुग्ध-सम्पादकानि तृणानि च
\। दीर्घत्वम् अर्मस् \।

यद् वा, पानीयं सुवते इति पानीय-सुवो निर्झराश् च कन्दरा
उपवेश-शय्या-विलासाद्य्-अर्थं शीतोष्ण-समये सुखदा गुहाश् च
भक्षणार्थं कन्द-मूलानि च
तत्रत्य-रत्न-पर्यङ्क-पीठ-प्रदीपादर्शादयोऽप्य् उपलक्षान्तैः
\।\।१८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** हन्त सख्यः
सत्तमाश्रयणाद्विना स नन्द-सूनुः सतां प्रेयान्नलभ्यते स च गिरिराज
एवातस् तद् दर्शनाय गच्छामस् तत्रैव तं प्राप्नुम इति भावेन पराः
काश्चिद् आहुः---हन्तायम् इति \। अयमद्रिः गोवर्धनो हरिदास-वर्यः
हरिदासस्य राजर्षे राजसूयं महोदयम् इति युधिष्ठिरः कृष्णं
स्ंस्मारयन् रेमे हरिदासो व्रजौकसां इत्य् उद्धवश् च हरिदासः हन्तायम्
इत्य् अत्र गोवर्धनो हरिदासवर्योऽभ्यधायीत्य् अर्थः \। कुतस्
तद्वर्यत्वं तत्राह यतो राम-कृष्णयोश् चरण-स्पर्शेन
शिलाविद्रवादि-सूचितः प्रमोदो हर्षो यस्य सः यद् यतः प्रमोदाद्-धेतोः
गोभिर् गणेन च सखि-वृन्देन सहितयोस् तयोर्मानं पूजां तनोति कैर्
इत्य् आहुः पानीयेति \। पानीयानि पाद्याचमन-पानार्थानि
सुगन्ध-शीतल-मधुराणि निर्झर-जलानि नैवेद्यार्थाः पानीया पेया
मध्वाम्रादिरसाश् च तैः सुयवसान्यर्घ्यार्थानि दूर्वाङ्कुराणि
गोग्रासार्थानि पुष्टिकराणि दुग्धवर्धनानि च मृदूनि तृणानि तैः
दैर्घ्यम् आर्षं कन्दराशोपवेशविलासार्थाः शीतोष्ण-समय-सुखदा गुहाष्
च ताभिः भक्षणार्थानि चामृतस्वादूनि कन्दमूलानि तैर् इति
स्वतनुविभवैर् एव स्वामिनः पूजाविधानादयं तद्वर्य भावः
\।\।१८\।\।

**\॥।**

**\।\। १०.२१.१९ \।\।**

**गा गोपकैर् अनुवनं नयतोर् उदार-**

**वेणु-स्वनैः कल-पदैस् तनु-भृत्सु सख्यः \।**

**अस्पन्दनं गतिमतां पुलकस् तरूणां**

**निर्योग-पाश-कृत-लक्षणयोर् विचित्रम् \।\।**

**श्रीधर-स्वामी (भावार्थ-दीपिका) :** हे **सख्यः** ! इदं त्व्
**अतिचित्रम्** \। **गोपैः** सह वने वने **गाः** सञ्चारयतोस् तयो
राम-कृष्णयोर् मधुर-**पदैर्** महा-वेणु-नादैः \। शरीरिषु ये
**गतिमन्तः,** तेषाम् **अस्पन्दनं** स्थावर-धर्मः, **तरूणां
पुलको** जङ्गम-धर्म इति \। निर्युज्यन्ते गाव आभिर् इति **निर्योगाः**
पाद-बन्ध-रज्जवोऽधृष्य-गवां कर्षणार्थाः **पाशाश्** च, तैः **कृतं
लक्षणं** चिह्नं ययोः \। शिरसि निर्योग-वेष्टनेन स्कन्ध-स्थ-पाशेन
च गोप-परिवृढ-श्रिय विराजमानयोर् इत्य् अर्थः \।\।१९.२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स-कौतुका आहुः \।
**अस्पदन्दं** चलनाद्य्-अभावः \। **पुलकः** रोमोद्गमः---रोमोद्गमस्
तु पुलकः प्रेम्णि वृद्धेऽग्रगे तथा इति शब्द-रत्ने \। *अधृष्या* अनम्रा
या गावः, तासां कर्षणम् एवार्थः प्रयोजनं येषां, ते **पाशाः** पाशवद्
रचिता *रज्जवः* \। चिह्नं लक्ष्म च लक्षणम् इत्य् अमरः \। *गोपेषु
परिवृढा* अधिपाः, तेषां *श्रिया* शोभया \। *इत्य् अर्थ* इति---अतीव
शक्ता ये गोपाः, त एवाविशस्त-गवाकर्षणे योग्या नान्य इति तात्पर्यम्\।
निर्योगाख्यः पाशो **निर्योग-पाशः** \। स च चपल-स्वभावानां वत्सानां
दोहन-समये गो-वाम-जङ्घासङ्गता गल-बन्ध-रज्जुः, तेन
**कृत-लक्षणयोः** सौन्दर्य-विशेष-लाभेन ख्यातयोः, गुणैः प्रतीते
तु कृत-लक्षणाहत-लक्षणौ इत्य् अमरः \। ततश् चायं
मुक्ता-स्तवक-जुष्टाग्र-द्वयः पीत-पट्टमय
उष्णीषा-बन्ध-भूषण-विशेष इव गोपालकत्व-व्यञ्जको द्रष्टॄणां
मनो-मोहन एव ज्ञेय इति चक्रवर्ति-तोषिणीकाराः \।\।१९\।\।

---------------------------------------------------------------------------------------------------------------------

**कैवल्य-दीपिका : गा** इति \। **कलानि** मधुराणि **पदानि** येषु,
तेषु **वेणु-स्वनेषु,** तैस् **तनु-भृत्सु** मध्ये **गतिमतां**
**स्पन्दनं** किञ्चित् चलनम् \। अगतिमतां **तरूणां** तु **पुलक** इति
**चित्रम्** \। येन दोहकेन दोह-काले गाः पश्चात्-पादयोर् नियम्यन्ते, स
**निर्योग-पाशः** \। तेन **कृतं** तल्-**लक्षणं** चिह्नं किल रूपं
ययोस् तौ तथा \।\।१९\।\। \[मु।फ। १२.१३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पुनर् वत्सला
ऊचुः---**गा** इत्य्-आदि \। **अनुवनं** वनं वनं कदाचिद् वृन्दावने
कदाचिद् भाण्डीर-वन इत्य्-आदि \। **गोपकैः** अनुकम्पायां कः \।
राम-कृष्णयोर् मध्ये यस्य **उदार-वेणु-स्वनैः कल-पदैस् तनुभृत्सु**
प्राणि-मात्रेषु **गति-मताम् अस्पन्दनं** स्थावरत्वं, **तर्व्-आदीनां
पुलकः** \। तस्य किं **विचित्रम्** ? कर्तुम् अकर्तुम् अन्यथा-कर्तुं
समर्थत्वात् \। वेणु-स्वनः श्री-कृष्णस्येति प्रसिद्धिः \। कीदृशयोः ?
**निर्योगपाशो** गो-च्छन्दन-रज्जुस् तत्-**कृतं लक्षणं** ययोः,
वेशानां साम्ये\ऽपि कृष्णस्यैवायम् आकर्षकत्वम्, परिपूर्णत्वात् \।
[मतिः]{।मर्क्} \।\।१९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं वक्तव्यो
हरि-दास-वर्यत्वेन यथार्थ-नाम्नो\ऽस्याद्रि-पतेर् महिमा, अहो
श्री-व्रज-भूमौ श्री-वृन्दावने स्थिताः सर्वे\ऽप्य् अत्रत्याश्चराचराः
परम-धन्या इत्य् आहुः---**गा** इति \। **गोपकैर्** इति स्नेह-विवक्षया
क-प्रत्ययः \। यद् वा, गोपयन्ति रक्षन्तीति गोपकाः गोपालाः \। यद् वा,
गोपानां कं सुखं येभ्यस् तैः \।

**वेणु-स्वनैर्** **अनुवनं** प्रतिवनम् इति श्री-माधुर्याणि सर्वाण्य् एव
वनानि गृहीतानि \। **उदारैर्** महद्भिर् उच्चैः सर्वानन्द-प्रदैर् वा,
**कलानि** मधुर-स्वराणि **पदानि** गीताङ्गानि येषु \। यद् वा,
मधुरास्फुट-ध्वनि-युक्तैः पदैश् च पादाब्जैः, तेषां सनूपूरत्वात्
कल-युक्तत्वम् \।

**अस्पन्दनं** स्तब्धतेति स्थावर-धर्मः \। **तरूणाम्** इत्य्
[उपद]{।मर्क्}लक्षणम्, सर्वेषाम् अपि स्थावराणां **पुलक** इति
चोपलक्षणम्, कम्पादि च ज्ञेयम्, तेन जङ्गम-धर्म इति वैपरीत्यम्,
अतो विचित्रम् अद्भुतम् \। यद् वा, अस्पन्दनस्य विशेषणं जगद् विलक्षणम्
इत्य् अर्थः \। ततश् च लिङ्ग-व्यत्ययेन पुलकस्यापि विशेषणम् ऊह्यम् \।
एवं सर्वेषाम् एव प्रेम-विशेषोदयः सूचितः \।

**निर्योग-** इत्य् अनेन च तद्-अद्भुत-रम्य-वेष-दर्शनम् अप्य् एको हेतुर्
अस्पन्दनादाव् ऊह्यः, वृक्षादीनाम् अपि सूक्ष्मा दृष्टिर् अस्तीति, तस्मात् पश्यन्ति
पादपाः इति महा-भारततो ज्ञेयम् \। यद् वा, न केवलम् अस्पन्दनादिकम्
एव, अन्यश् च विविध-प्रेम-विकारो भवतीति व्यक्तम् एवाहुः \। निःशेषेण
योगः सङ्गमो यस्मात् \। किं वा, निर्गतो योगः प्रेम-सम्पद्-विरोधी
निर्विकल्पक-समाधिर् यस्मात्, स चासौ पाशश् च प्रेम-लक्षणः, साक्षात्
तद्-अनुक्तिर् दुःख-विशेषात् \। तस्य **कृतं लक्षणं** मोहादिना
निपातादिकं रोदनादिकं च याभ्याम्, **तनुभृत्स्व्** इत्य् अस्यात्रैव
वान्वयः \। एवं चराचराणां वैपरीत्येनैक्येन च
विविध-प्रेम-लक्षणानि भवन्तीत्य् अर्थः \।

यद् वा, चराचराणां तेषाम् एव **निर्योग-पाशेन** तादृश-प्रेमोदयेन
**कृतं** ज्ञापितं **लक्षणं** स्थिति-गमनादि-चिह्नं ययोः, तेषाम्
अस्पन्दनादि-दर्शनेन ज्ञायेत, अत्र तौ तिष्ठतः, अनेन पथा वा गतौ
स्त इत्य्-आदिकम् इत्य् अर्थः \। ययोर् अपि निदेशः पूर्वोक्ताभिप्राय एव \।
हन्त चराचराणाम् एषां भाग्यं यन् निर्योग-पाशादि-मधुर-वेषं तं
पश्यन्त्य् अमी, मादृशीनां तु तद्-दर्शन-मात्रम् अपि सुदुर्लभम्, अहो
दौर्भाग्यम् ! इति भावः \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो किं वक्तव्यो
हरि-दास-वर्यत्वेन यथार्थ-नान्मोऽस्याद्रिपतेर् महिमा किन्तु सर्वे\ऽप्य्
अत्रत्याश्चर्य-चराः परम-धन्या इत्य् आहुः\--**गा** इति \। अनेन तासां
गवाम् असङ्ख्येयत्वात् दूर-गामित्वेन
विस्तीर्ण-देशग-जीव-गण-सुख-दातृत्वं विवक्षितम् \। **अनुवनम्** इति
तत्राप्य् अवान्तर-भेदेन ततः स्वेषाम् एव तद्-वञ्चनेन सर्वतः
पुण्य-हीनत्वं \। **गोपकैर्** इति दयायां कन्, तत्-परिवारत्वेन
स्नेह-विषयत्वात्, अतो गोपायन्ति दुःख-भय-स्थानात् श्री-कृष्णं
रक्षन्तीति \। श्लेषश् च अस्माकं तु न तादृश-प्रेम-सेवा-योग्यतेति भावः
\। **नयतोर्** इति तत्र तत्र गमने तयोः स्वाच्छन्द्यं घटते \। हा
कष्टं न त्व् अस्मत्-सन्निधाव् इत्य् एतत् \। **उदार**- इति तत्र तत्रत्येषु
तु तस्य परमानन्द-दातृत्वं \। **वेण्व्** इति तदीय-स्वनेष्व् अपि
वैशिष्ट्यं **कल-पदैर्** इति ध्वनौ तु मधुरास्फुटे कले इत्य्
अभिधानात् माधुर्येणैव तावन् मनोहरत्वं तत्र चास्फुटत्वात् केयं
सङ्केतोक्तिर् इति नाना-भावाक्रान्त्या तद् अतिशयित्वम् \।

यद् वा, नूपुर-कल-शब्द-युक्तैः पदैः पाद-क्षेपैः इति
तद्-विलास-स्मरणं \। बहुत्वं गौरवेण \। **तनु-भृत्स्व्** इति एषः \।
कस् तनुभृत् ? यस् तद्-वशेन पतेद् इत्य् एतत् सख्य इति इदं
भवत्यो\ऽपि जानन्तीत्य् एतत् \। **अस्पन्दनं** किञ्चित् चलनस्याप्य् अभावः
**गतिमतां** प्रशस्त-तच् छक्ति-युक्तानाम् अपि नित्य-तत्-स्वभावानां
नद्य्-आदीनाम् अपि वा, अतः किम् उतास्माकं दूर-गमनम् इत्य् एतत् \।
**पुलकस् तरूणाम्** इति अरोमकाणां सर्वासाम् एव गवां सुशीलत्वेन
पाशान्तरानुपयोगात् निर्योगाख्यः पाशो **निर्योग-पाशः,** स च
चपल-स्वभावानां वत्सानां दोहन-समये गो-वाम-जङ्घ-सङ्गता
गल-बन्धन-रज्जुः, तेन **कृत-लक्षणौ** गुणैः प्रतीते तु
कृत-लक्षणाहत-लक्षणौ इत्य् अमर-कोषात् परम-सौन्दर्य-गुणेन
प्रतीतौ \। ततश् चानेन मुक्ता-स्तवक-जुष्टाग्र-द्वय-पट्टमयत्वं
तस्य ध्वनितं \। सोऽयं चोष्णीषाद्य् उपरि शोभां दधानो गोप-वेषः
सर्वेषां मनोहर्तापि तासां श्री-गोप-सुन्दरीणां तु विशेषतो ज्ञेयः \।

स्व-देश-जाति-वयस् सदृशं वेषादिकं हि सर्वेष्व् अतीव रोचकं स्याद् इति
**विचित्रम्** इति \। तत्र तत्र स्वेषां विस्मय-मोहः इदं यथा-योग्यं
बहुत्र योजनीयम् \। अथ पूर्ववत्
केवल-कृष्णैक-विषय-भाव-व्यञ्जकश् चायम् अर्थः \। अहो सख्यः !
स्फुटं गोचारण-मिषेण स-गणः स-भ्रातृकोऽसौ वनं भ्रमन् कितव
इव लक्ष्यते इत्य् आहुः---**गा** इति \। **निर्योग-पाशाभ्यां कृतं**
सिद्धं **लक्साणं** कितवोचित-पद-बन्धन-चिह्नं ययोस्
तथा-भूतयोः \। **गोपकैस्** तद्-अधिपस्य स्तेय-वस्तूनां च रक्षकैः
पृष्ट-पालाख्यैः सहानयोर् **गा वनाद् वनं नयतोर्** मध्ये य उदारः
सर्व-वरीयान्, तस्य **वेणु-स्वनैर्** **जङ्गमानाम् अस्पन्दनम्** अभूद्
स्थावराणां च **पुलको**ऽभूत् \। कीदृशैः ? मोहन-मन्त्रवन् मनोहरा
**अव्यक्त-पदैः,** अतो महा-वैणविक एवात्र कितव-मुख्यः, अन्ये तु
तद्-अनुयायिन एव \। तस्माद् अस्माभिर् इव तस्य मोहन-विद्यात्मको
**वेणुर्** भवतीभिर् न श्रोतव्यः \। अन्यथा ताभ्यां
**नियोग-पाशाभ्याम्** एव नूनं भवन्-मनो बद्धं भविष्यतीति भावः
\। एवं सर्वथा स्व-मोह-दुःखम् एव विवक्षितम् इति स्थितम् \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : नयतोः** तयोः \। **उदार-** इति
विशेषणात् श्री-कृष्णस्यैव वेणुर् बोध्यते \। सर्वतोऽपि गुणगमत्त्वात्
तस्य \। तन्मयतां क्रीडामयताम् \।\।१९.२०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपसंहारेऽपि वत्सला
एवोचुः---**गा गोपकैर्** इत्य्-आदि \। अहो विचित्रम् इदं यत्
**तनु-भृत्सु** मध्ये **गतिमताम् अस्पन्दनं** स्थावराणां **तरूणां
पुलकः** \। कैः ? **उदार-वेणु-स्वनैः** \। कयोः ? राम-कृष्णयोर् इत्य्
अर्थः \। कीदृशयोः ? **अनुवनं** वृन्दावनादि-वनम् अनु \। **गोपकैर्**
गोप-बालकैः, अनुकम्पायां कन् \। गायतोः कीदृशैः ? **कल-पदैः** \।
कीदृशयोः ? **निर्योग-पाशो** गो-च्छन्दन-रज्जुः, तेन **कृतं
लक्षणं** शोभा चिह्नो याभ्यां ययोर् वेति हर्षः \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, तत्राभिसरणे
विलम्बो न कार्यस् तस्यानुगवीनस्य वनान्तर-गमन-सम्भवाद् इत्य्
आहुः---**गा** इति \। **गोपकैर्** इत्य् अनुकम्पायां कन् \। अतो गोपायन्ति
कृष्णं स्नेहात् पालयन्तीति \। श्लेषश् च---प्रति प्रातर् एव श्री-यशोदया
तथैव तन्-नियोगात् \। वने वने गास् तयोर् **नयतोः** सतोर् इदं
विचित्रं भवतीत्य् अन्वयः \। किम् तत् ? हे **सख्यः** ! **तनुभृत्सु**
शरीरिषु मध्ये ये **गतिमतस्** तेषां वेणु-स्वनैर् अस्पन्दनं
स्थावर-धर्मः तरूणां पुलको जङ्गम-धर्म इति \। **नियोगाख्यः
पाशो** निर्योग-पाशः स च चपलनानां वत्सानां दोहन-समये
गो-वाम-जङ्घा-सङ्गता-वत्सानां गल-बन्धन-रज्जूः \। तेन
कृत-लक्षणयोः सौन्दर्य-विशेष-लाभेन ख्यातयोः गुणैः प्रतीते तु
कृत-लक्षणा हित-लक्षणौ इत्य् अमरः \। ततश् चायं
मुक्ता-स्तवक-जुष्टाग्र-द्वयः पीत-पट्टमय
उष्णीष-बन्ध-भूषण-विशेष इव गोपालकत्व-व्यञ्जको द्रष्टृणां
मनो-मोहन एव ज्ञेयः \।\।१९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तत्र गमने विलम्बो न
युक्तस् तस्यानुगवीनस्य ततोऽन्यत्र गमन-सम्भवादित्य् अन्याः
काश्चनाहुः---**गा** इति \। **गोपकैर्** इत्य् अनुकम्पायां कन्
तत्-कृपाभाजनैर् इत्य् अर्थः \। पक्षे गोपायन्ति स्नेहात् पालयन्ति कृष्णम्
इति तैः सखिभिः सहानुवनं वने वने गा नयतोश्चारयतोः सतोरिदं
विचित्रम् आश्चर्यं भवतीत्य् अनुषङ्गः \। किं तत् ? कलपदैः
मधुरालापैर् उदारैर् यदानन्ददातृभिर् वेणु-गीतैस् तनुभृत्सु देहिषु ये
गतिमन्तो मृगादयस् तेषाम् अस्पन्दनं स्थावर-धर्मः तरूणां
गतिहीनानां पुलको जङ्गम-धर्म इत्य् एतत् कीदृशयोर् इत्य् आह---निर्योगेति
\। निर्युज्यन्ते गावोऽनेनेति निर्योगः स च पाशश्चाधृष्यगवां
पाद-बन्धनार्था रज्जुर्मुक्तागुच्छ-जुष्टाग्रद्वयी पीत-पट्टमयी उष्णीषे
बन्ध-भूषेव शोभाधायिनी तेन कृतं लक्षणं चिह्नं ययोर् इति
गोपपरिवृढश्रिया विराजमानयोर् इत्य् अर्थः \।\।१९\।\।

**\॥।**

**\।\। १०.२१.२० \।\।**

एवं-विधा भगवतो या वृन्दावन-चारिणः \।

वर्णयन्त्यो मिथो गोप्यः क्रीडास् तन्-मयतां गताः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कामतः स्मरात् \।
निःसीम-प्रेम्णोऽमर्याद-स्नेहस्य सङ्गमः सम्प्राप्तिः \। किम्भूतः सः ?
कात्यायन्य्-अर्चनेनोद्भूतो यः, तत्-प्रसादः कृष्ण-प्रसादः, य एव
महोदयो महा-फलं यत्र, स तथा \। वर्ण्यते---अग्रे इति शेषः
\।\।२०\।\।

---------------------------------------------------------------------------------------------------------------------

**कैवल्य-दीपिका :** \।\।२०\।\। \[मु।फ। १२.१४\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं-विधा इत्य्-आदि \।
भगवतः श्री-कृष्णस्य, न तु द्वयोः मिथो रहसि अन्योन्यं वा,
तन्मयतां तद् एक-मात्र-स्फुर्त्या सान्द्रानन्द-सम्भोगम् \।\।२०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ईदृशान्यन्यान्य् अपि तच्
चेष्टितानि बहुलानि वर्णयामासुः, तानि च कति मया वक्तुं शक्यानीत्य्
उपसंहरति---एवम् इति \। ईदृश्यो जगन्मोहिन्यो याः क्रीडाः \। एवम्विधते
हेतुः---भगवतो निजाशेषैश्वर्यं विशेषेण प्रकटयत इत्य् अर्थः \।
तत्रापि वृन्दावन-चारिणः स्वच्छन्द-विहारिण इत्य् अर्हः \। यद् वा,
वृन्दावन-चारिण इति तत्रत्य-क्रीडा एववर्णयन्, न तु व्रजान्तश् चारिण
इति तत्र भगवद् दर्शनादिना निज-सौभाग्यस्यापत्तेः, पाठान्तरे\ऽपि
स एवार्थः \। विहारिण इति वा पाठः, ताः सर्वा एव क्रीडा वर्णयन्त्यः
सत्यः, तन्मयतां भगवन्मयतां सदा तत्-कीर्तन-श्रवणादिपरताम् इत्य्
अर्थः,

यद् वा, सन्ततम् एव तद् अनुभवानन्दम् इति, यद् वा, क्रीडामयतां
सदैव तेन सहाक्रीडन् नित्य् अर्थः, यद् वा, तच् छब्देन
प्रेमाग्नि-दाह-दुःख-विशेषोत्पत्तेः, साक्षान् नामाग्रहणम् पूर्ववत् सदैव
प्रेमभरोदयेन परमार्ता बभूवुर् इत्य् अर्थः \। गोप्य इति तासां एव
स्वभावः, इति सर्वथैव तासां प्रेम-सम्पद्-वृद्ध्या
सर्वातिशायि-सौभाग्यं वर्णितम् इति \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं बहु-लीला वर्णयामासिरे
कति वा मया वर्णनीया इत्य् उपसंहरति---ईदृश्यो जगन्मोहिन्यो या क्रीडाः
एवं विविधत्वे हेतुः भगवतः निजाशेष-माधुर्यं प्रकटयतः तत्र
वृन्दावनचऋइण इति ताच्छील्येन तस्य नित्य-तादृश-लीलत्वं तासां च
नित्य-तादृश-भावत्वं व्यञ्जितं व्यक्तं वृन्दावन-विहारिण इति पाठे तु
तद् वैशिष्ट्यं तस्य ताः सर्वा एव क्रीडाः वर्णयन्त्यस् सत्यः तन्मयतां
क्रीडामयतां तदाविष्टतां ययुः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपसंहरति एवम् इति \।
**वृन्दावन-चारिणो** **भगवत** **एवंविधा** अन्या अपि याः **क्रीडा**
**वर्णयन्त्यो** बभूवुस् **तन्-मयतां** तत्-प्रचुरतां क्रीडा-प्राचुर्यं
ययुः प्रापुः \। स्व-कान्तम् अभिसृत्य तत्-तत्-क्रीडावत्यो बभूवुर् इत्य्
अर्थः \।

यद् वा, अयं तेऽभिसरन्तीत्य् अया गोप्य एवंविधा भगवतः क्रीडा
भगवत्-कर्तृका भगवत्-कर्मकाश् च मिथो रहसि ययुः प्रापुः \।
क्रीडन्त्यः क्रीडयन्त्यश् च बभूवुर् इत्य् अर्थः \। मिथोऽन्योन्यं रहस्य्
अपि इत्य् अमरः \। ततः परं तन्मयतां क्रीडा-तादात्म्यम् आनन्द-मोहनं
च प्रापुः \। व्याख्येयम् अवश्योपादेया अग्रिम-ग्रन्थे यर्ह्य् अम्बुजाक्ष
\[भा।पु। १०.२९.३६\] इत्य् अत्र त्वयाभिरमिता इत्य् उक्ते \।\।२०\।\।

इति सारार्थ-दर्शिन्यां हर्षिण्यां भक्त-चेतसाम् \।

एकविंशोऽत्र दशमे सङ्गतः सङ्गतः सताम् \।\।\*\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** उपसंहरति---एवम् इति
\। वृन्दावन-चारिणो भवतो या एवं-विधा क्रीडास् ता वर्णयन्त्यो गोप्यस्
तन्मयतां तद्-आवेशं ययुः \। ननु, नन्द-नृप-सूनोर् हरेर्
गोप-सुभ्रुवां च शास्त्रार्थ-विदाम् अपि कुलाचारानुपयुक्ता मिथोऽनुरक्तिर्
इयं दौःशील्यम् एवेति चेन् मन्दम् एतत् तथात्वे शास्त्राभावात्, प्रत्युत
तस्य भक्त-वत्सलतां तासां परमा भक्तिर् इति शास्त्राच् च सिद्धान्तस्
तु पञ्चाध्यायीम् अधि प्रदर्शयिष्यते \।\।२०\।\।

यद्यच् चकार गोविन्दो वृन्दारण्ये विचेष्टितम् \।

प्रेम-नेत्रैस् तदालोक्य प्रोचुर् गोप्यो गृहस्थिताः \।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां

दशम-स्कन्धे पूर्वार्धे श्री-वेणु-गीतं

नामैकविंशोऽध्यायः \।

\।\। १०.२१ \।\।

**\॥।**

(१०.२२)



### चीर-हरण-लीला \।

\।\। १०.२२.१-२ \।\।

श्री-शुक उवाच---

हेमन्ते प्रथमे मासि नन्द-व्रज-कुमारिकाः \।

चेरुर् हविष्यं भुञ्जानाः कात्यायन्य्-अर्चन-व्रतम् \।\।

आप्लुत्याम्भसि कालिन्द्या जलान्ते चोदितेऽरुणे \।

कृत्वा प्रतिकृतिं देवीम् आनर्चुर् नृप सैकतीम् \।\।

**श्रीधर-स्वामी (भावार्थ-दीपिका) :**

गोपीनां कामतः कृष्णे निःसीम-प्रेम-सङ्गमः \।

कात्यायन्य्-अर्चनोद्भूत- तत्-प्रसाद-महोदयः \।\।

द्वा-विंशे गोप-कन्यणां वस्त्राहरण-लीलया \।

वरं दत्त्वा गतः कृष्णो यज्ञ-शालाम् इतीर्यते \।\।

प्रथमे मासि मार्ग-शीर्षे \।\।१-२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वस्त्राणाम् आहरणं
स्वीकारः स एव लीला तया \। मार्ग-शीर्षे---

> हेमन्तः शिशिरश् चैव वसन्तो ग्रीष्म एव च \।
>
> वर्षा शरच् च ऋतवो मार्गाद्याः स्युर् द्वि-मासकाः \।\। इति
> पञ्चाङ्ग-दर्शने \।

षड् अमी ऋतवः पुंसि मार्गादीनां युगैः क्रमात् इत्य् अमरोऽपि \। कुर्मार्य
एव कुमारिकाः \। स्वार्थे कस् ततष् टाप् \। केऽणः इति ह्रस्वः \। कुमारी
कन्यकानार्योः इति धरणिः \। अत्र कुमारिका-शब्देन प्राप्त-यौवना नार्यो
ज्ञेयाः \। अन्यथा, याताबला व्रजं सिद्धा मयेमा रंस्यते क्षपाः इति
वक्ष्यमाण-विरोधः स्यात् \। न हि कन्यानां रमण-सङ्कल्पोऽस्ति, तासां
सङ्कल्पानुसारेणैव भगवता ताभ्यो वर-दानं कृतम् \। सङ्कल्पो
विदितः साध्व्यो भवतीनां इति वक्ष्यमाणत्वात् \। स्वामि-चरणा अपि
श्यामसुन्दर ते दास्यः इत्य् अत्र तथैव व्याख्यास्यन्तीति \। हविष्यं
यवाद्य्-अन्नम् \। हविष्यं तु सनत्-कुमार-संहितायाम् उक्तम्---

> हैमन्तिकं सितास्विन्नं धान्यं मुद्गा यवास् तिलाः \।
>
> कलाय-कङ्गुनी-वारा वास्तूकं हिल-मोचिका \।\।
>
> षष्ठिका काल-शाकं च मूलकं केमुकेतरत् \।
>
> कन्दं सैन्धव-सामुद्रे गव्ये च दधि-सर्पिषी \।\।
>
> पयोऽनुद्धृत-सारं च पनसाम्रे हरीतकी \।
>
> पिप्पली जीरकं चैव नागरङ्गं च तिन्तिडी \।\।
>
> कदली लवली धात्री फलान्य् अगुडम् ऐक्षवम् \।
>
> अतैल-पक्वं मुनयो हैव्ष्याणि प्रचक्षते \।\। \[ह।भ।वि। १३.१०-१३\]
> इति \।

सितम् अस्विन्नम् अनूष्म-पक्वम् \। धान्यं ताण्डूल \। प्राच्ये केमुआ इति
केमुकस्य नाम \। कलायः मटरीति \। हेमाद्रौ तु---

> हविष्येषु यवा मुख्यास् तद्-अनु ब्रीहयः स्मृताः \।
>
> माषकोद्रवगौरादीन् सर्वाभावे विसर्जयेत् \।\।

आग्नेये तु---

> ब्रीहि-षाष्ठिक-मुद्गाश् च कलायः सलिलं पयः \।
>
> श्यामाकाश् चैव नीवारो गोधूमाद्या व्रते हिताः \।\।
>
> कूष्माण्डालावुवार्ताक-पालक्य-ज्योत्स्निकास् त्यजेत् \।\। इत्य् उक्तम् \।

कात्यायन्य्-अर्चनम् एव व्रतं नियमम् \। व्रतं तु नियमे कृच्छ्रादौ
सङ्कल्पापवासयोः इति धरणिः \। चेरुः चक्रुः \। धातूनाम् एकार्थत्वात्
करणेऽपि चरिर् अस्तीति \।\।१\।\।

जलान्ते जल-समीपे \। अरुण उदिते, उदयात् प्राक् चतस्रस् तु घटिका
अरुणोदयः इति माधवः \। सैकतीं मृण्मयीम् \। प्रतिकृतिम् प्रतिमां,
प्रतिकृतिर् अथार्चायां प्रतिनिधि-प्रतिकारयोश् च स्त्री इति मेदिनी
\।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** इदानीम् ऊढानां
अनुरागम् उक्त्वा अनूढानाम् अनुरागम् आह---हेमन्त इति \। हेमन्ते प्रथमे
मासि मार्गशीर्षे \। अनया लीलयैव मासोऽप्य् असौ तत्-प्रिया बभूव \। अत
एव वक्ष्यति---मासानां मार्गशीर्षोऽस्मि \[भा।पु। ११.१६.२७\] इति \।\।१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं वर्षा-शरत्-क्रीडाम्
उक्त्वाधुना क्रम-प्राप्तां हेमन्त-काल-क्रीडाम् आह---हेमन्त इत्य्-आदिना
व्रजम् \[भा।पु। १०.२२.२८\] इत्य् अन्तेन \। नन्दस्य गोप-राजस्य व्रजे
याः कुमारिकास् ता इति तेन साक्षात् सम्बन्ध-रहितास् ता गृहीताः
श्री-कृष्ण-पतित्वायोग्यास् तत्-पितृव्य-कन्यादयस् तु परिहृताः \। यद् वा,
नन्दति हृष्यतीति नन्दो व्रजो याभ्यस् ताः कुमारिका इति सर्वथा
श्री-भगवत्-परिग्रह-योग्या इत्य् अर्थः \। क-प्रत्ययः प्रायो
बाल्य-विवक्षया अल्पार्थे \।

यद् वा, स्वार्थे श्री-भगवद्-विवाहापेक्षयापि अन्यत्र विवाह-सम्मत्या \।
स्वयं च व्रजेशं प्रति लज्जया तत्-प्रसङ्गाकरणात्, तास् तु कासांचित्
प्रौढतापत्तेः कुत्सितो मारः कामदेवः सौन्दर्येण याभ्य इति \।
श्लेषार्थेनापि श्री-भगवद्-योग्यतैवोक्ता \। हविष्यं
हैमान्तिक-सित-धान्यादि-सहितं गव्य-दधि-दुग्धादिकं कात्यायनी
परम-वैष्णवी श्री-शिव-प्रिया पार्वती, तस्या अर्चन-व्रतं नियमम्
अर्चन-रूपं वा व्रतम् \। तच् च मास-मात्र-समाप्यम् इति केचिद् आहुः
\।\।१\।\।

तत्-प्रकारम् एवाह---आप्लुत्येति सार्धैस् त्रिभिः \। अम्भस्य् आप्लुत्येति \।
परम-पावन-शीतल-जले विवस्त्रतया निमज्ज्य स्नात्वेत्य् अर्थः \। अनेन
जलान्त इत्य्-आदिनापि व्रते कृच्छ्रं दर्शितम् \। कालिन्द्या इत्य् अस्य
पूर्वापराभ्याम् एवान्वयः \। अरुणे सूर्य-सारथौ सूर्ये वा उदिते सतीति
व्रजापेक्षया \। ततः प्राग् एवाप्लवनं ज्ञेयम् \। सैकतीं बालुकामयीं,
प्रतिकृतिं प्रतिमां कृत्वेति \। अचिरात् कामित-विशेष-संसिद्धये \। हे
नृपेति जगत्-पूज्याभिर् अपि ताभिः श्री-कृष्णार्थं सापि तथार्च्यत इति
वैयग्र्य-माहात्म्यम् अहो पश्येति भावः \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं प्रायो व्रजान्तराद्
आगतानां व्यूढानां पूर्वानुरागं शरत्-प्रसङ्गे वर्णयित्वा
हेमन्त-प्रसङ्गे कुमारीणां पूर्वानुराग-प्रतिक्रियाम् आह---हेमन्त
इत्य्-आदिना \। तद् इदं वर्ग-द्वयं श्री-हरि-वंशे विविक्तं---युवतीर्
गोप-कन्याश् च रात्रौ सङ्काल्य काल-वित् \[ह।वं। ६३.१८\] इत्य् अनेन \।

ननु, तत आरभ्य नन्दस्य \[भा।पु। १०.५.१८\] इत्य्-आदिना
श्री-राधिकादीनां परम-रमात्वं स्थापितं, यद्-वाञ्छया श्रीर्
ललनाचरत् तपः \[भा।पु। १०.१६.३६\] इत्य् अनेन च
श्री-व्रजेन्द्रनन्दनस्य तद्-एक-प्रेयसीत्वं दर्शितं, नायं श्रियोऽङ्ग
\[भा।पु। १०.४७.६१\] इत्य्-आदिना दर्शयिष्यते च, दामोदराधर-सुधाम् अपि
गोपिकानां \[भा।पु। १०.२१.८\] इत्य् अनेअ च तद् एव दृढीकृतं
रास-प्रसङ्गे कृष्ण-वध्व इति वक्ष्यते आगमे
चान्यास्पृष्ट-तन्-नित्य-प्रेयसीत्वेन च तद्-उपासना विधीयते,
श्रीमद्-दशाक्षरस्य तन्-नाम-व्याख्यासु गौतमीये श्री-नारदेन गोपिकानां
पतिर् एवेति पर्यापनं कृतम् \। ब्रह्म-संहितायां श्रियः कान्ताः कान्तः
परम-पुरुषः इत्य्-आदिना तथैव निश्चीयते तापनी-श्रुतौ च, स वो हि
स्वामी भवति इति तद् एव साक्षात् श्रूयते \। तथा,
यद्-धामार्थ-सुहृत्-प्रियात्म-तनय-प्राणाशयास् त्वत्-कृते \[भा।पु।
१०.१४.३४\] इत्य्-आदिना तत्-पितृभिः श्री-कृष्णाद् अन्यत्र तद्-एक-योग्यानां
तासां दानं न श्रद्धीयते, दाने च सति, जह्याम् असून् व्रत-कृशान्
शत-जन्मभिः स्यात् इत्य्-आदि-श्री-रुक्मिणी-वचनवत् तद्-एकालम्बनं
जीवनम् अपि न सम्भाव्यते, अन्य-पुरुष-सम्बन्धेन तु सुतराम् \। तर्हि
कथम् उच्यते व्यूढानाम् इति ? अत्र
समाधीयते---तत्-तच्-छ्रुतार्थानुपपत्त्य्-अर्थापत्ति-प्रमाणेण
लीला-शक्त्यैवमायादि-द्वारा मिथ्यैव तत्-प्रपञ्चितं यत्र तत्-पितरश्
च ताश् च सर्वे व्रज-वासिनश् च तथाभूता भ्रान्ता तथापि
स्वाभाविक-वासना-मय्या श्री-कृष्णैक-प्रत्याशया ता अपि जीवनं ररक्षुः
पुरुषान्तर-सम्बन्धश् च तासां सदृक्-कल्पनया माययैव बभूवुः
निवारित इति लभ्यते \। तथा च---

> नासूयन् खलु कृष्णाय मोहितास् तस्य मायया \।
>
> मन्यमानाः स्वपार्श्वस्थान् स्वान् स्वान् दारान् व्रजौकसः \।\। \[भा।पु।
> १०.३३.३७\]

इत्य् उपलक्षणीकरिष्यते \। तद् एतद् अपि, यथाधनो लब्ध-धने विनष्टे
तच् चिन्तयान्यन् निभृतो न वेद \[भा।पु। १०.३२.२०\] इतिवत् तासाम्
उत्कण्ठा-वर्धनार्थम् एव \। अत्र च व्यूढा-कुमारी-भेदेन द्विधा
स्थितिस् तु वैचित्री पोषार्थम् एवेति दिक् रास-प्रसङ्गे तु विशेषतः
स्थापयिष्यते \।

अथ प्रस्तुतम् अनुसरामः \। श्री-नन्दस्य व्रजे याः कुमारिका इत्य्
औदासीन्येनैव निर्देशात् स-गोत्र-सपिण्डत्वादि-सम्बन्ध-रहिता गृहीताः
पाठान्तरे च श्रीमन्-नन्दस्य ये गोपास् तेषां कुमारिका इति स एवार्थः \।
तद् उक्तं, युवतीर् गोप-कन्याश् च इति कन्-प्रत्ययो वाल्प-विवक्षार्थे
कात्यायनी वैष्णवी शक्तिः, तस्या अर्चन-रूपं व्रतम् \।\।१\।\।

तासां तादृशीं तद्-अनुराग-चेष्टां दर्शयन् तच्-चिकीर्षु-जनान् अपि बोधयन्
तत्-प्रकारम् एवाहुः---आप्लुत्येति सार्धैस् त्रिभिः \। तत्राप्लुत्येति
युग्मकम्---अम्भसीत्य् आदिना हेमन्त-व्रते कृच्छ्रं दर्शितम् \। कालिन्द्या
एव जलान्ते अद्यापि घट्ट-वासिनी-देवी-नाम्ना प्रसिद्धं व्रज-घट्टे \।
अरुणे सूर्य-सारथौ देवीं कात्यायनीं सैकतीं प्रतिकृतिं कृत्वा
तद्-अभिन्नत्वेन प्रतिष्ठाप्येत्य् अर्थः \। सैकतीम् इत्य् अचिरात्
साध्य-साधनत्वेन \। हे नृपेति अप्राप्त-यौवना अपीदृशेन रागेण
भजन्तीति विचारय श्री-कृष्ण-मोहनताम् इति भावः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं व्यूढानां पूर्वानुरागं
शरत्-प्रसङ्गे वर्णयित्वा हेमन्त-प्रसङ्गे तद्-व्रज-कुमारीणां
वर्णयति---हेमन्त इत्य्-आदिना व्रजम् इत्य् अन्तेन \।\।१.३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथोढानाम् अनुरागं
वर्णयित्वा अनूढानाम् अनुराग-चेष्टाम् आह हेमन्ते प्रथमे मासीत्य् आदि \।
हेमन्ते ऋतौ प्रथमे मासि मार्गशीर्षे \। अनयैव लीलया मासोऽप्य् असौ
तस्य प्रिय आसीत् \। अत एव वक्ष्यति मासानां मार्गशीर्षोऽहम् \[भा।पु।
११.१६.२७\] इत्य्-आदि \। कात्यायन्य्-अर्चन-व्रतम् इत्य् अस्यायं भावः \।

वयं कन्यकाः पितृ-मातृ-सङ्कोचाद् दूत्य्-अन्तरं कर्तुं न शक्यते \।
तादृश्यः प्रौढा वयस्या अपि न सन्ति \। सन्तु वा तासु वानुरागं
प्रकटयितुं न शक्यते \। ताश् च कन्यानाम् अस्माकम् अनुरागः कृष्ण-विषयो
जात इति च न विदन्ति \। तद् अस्माकम् अनुरागः कात्यायन्यै एव
दूती-भावेन चेत् सफलीक्रियते, तदैव स्याद् इति दूतीत्वेन त्वाम्
आराधयितुं तद् व्रतम् आरब्धं, न तु तत्-प्रसाद-लिप्सया,
स्वतः-सिद्धत्वात् \। सिद्धत्वेनावतीर्णा अप्य्
अग्रिम-वयस्य-तादृश-स्वभावतया स्वतः-प्राकट्ये ग्राम्यतापत्तेः \।
पर-कृत-साहाय्यम् औचित्येनैवोपरुन्धन्ति \।\।१.३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

द्वाविंशे चण्डिका-पूजा गोपीभिर् वाससां हृतिः \।

संलापो वर-दानं तु स्तुतिः कृष्णेन कीर्त्यते \।\।

व्यूढानां शरदि कृष्णानुरागं वर्णयित्वा अनूढानाम् अपि गोपीनां तम्
अनुवर्णयंस् तासां नित्य-सिद्ध-कृत-कृष्ण-प्रेयसी-भावानाम् अपि
कृष्ण-प्राप्ति-कामनया लोक-रीत्यैव हेमन्ते देवी-पूजाम् आह---हेमन्ते इति
\। प्रथमे मार्गशीर्षे तासां कृष्ण-कान्तानां भेद-द्वयम् इदं
श्री-हरि-वंश-विष्णु-पुराण-ब्रह्म-पुराणादाव् अपि दृष्टम्---युवतीर्
गोप-कन्याश् च रात्रौ सङ्काल्य कालवित् \[ह।वं। २.२०.१८\] इत्य्-आदिभिः
\।\।१-२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**

द्वाविंशेऽभ्यर्चिता दुर्गा कन्याभिर् वाससां हृतिः \।

कृष्णेन वर-दानं च तरु-स्तोत्रं च कथ्यते \।\।

ऊढानां व्रज-सुभ्रुवां शरदि कृष्णानुरागम् उपवर्ण्यनूढानां तम्
आह---हेमन्त इति \। प्रथमे मार्ग-शीर्षे मासि यद्यप्य् एतास् तन्
नित्य-प्रियास् तथापि लोक-रीत्यैव कात्यायनी-पूजेयं नारद-पञ्चरात्रे
जानात्य् एका परा कान्तम् इत्य्-आदिना या परा शक्तिर् उक्ता सैवेह कात्यायनी
बोध्या \।\।१\।\। सैकतीं प्रतिकृतिं प्रतिमां कृत्वा देवीम् आनर्चुः
\।\।२\।\।

**\॥।**

**\।\। १०.२२.३ \।\।**

गन्धैर् माल्यैः सुरभिभिर् बलिभिर् धूप-दीपकैः \।

उच्चावचैश् चोपहारैः प्रवाल-फल-तण्डुलैः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बलिभिः
परिवार-देवता-पूजाभिः सह,

> बलिर् दैत्ये परीवार-देवता-पूजने करे \।
>
> जठरावयवे गेह-दारुणि पूजने तथा \।
>
> उपहारे समर्थे च जरया श्लथ-चर्मणि \।\। इति
> मेदिनी-शाश्वतौ\।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुरभिभिर् इति
यथापेक्षं सर्वैर् अपि योज्यम् \। बहुत्वं गन्धादि-बाहुल्यात् \। बलिभिः
वस्त्र-भूषण-नैवेद्याद्य्-उपचारैः \। तान् एवाह---प्रबालेति \। अत्र
क्रम-भङ्गः श्री-कृष्ण-हृत-मनस्त्वेन तासां क्रम-विस्मृतेः \।
श्री-बादरायणेर् एव वा तद्-व्रत-कथने परमौत्सुक्येन क्रमातिक्रमात्
\। यद् वा, बलिभिः पूजोपकरणैर् गन्धादिभिर् इति
तत्-तत्-संस्कारादि-साद्गुण्यम् अभिप्रेतम् \। ततश् च उपहारैर्
नैवेद्यादिभिः \। अन्ते नीराजनार्थं प्रवालादिभिर् इति \। उच्चावचैर् इति
सर्वेषाम् एव विशेषणम् \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सुरभिर् इति यथापेक्षं
सर्वैर् अपि योज्यं \। बहुत्वं तत्-तद्-बाहुल्यात् बलिभिः
वस्त्र-भूषण-नैवेद्याद्य्-उपचारैः उच्चावचैर् अन्यैश् च बहु-विधैस्
तैः तान् एवाह---प्रबालेति \। अत्र क्रम-भङ्गः
श्री-कृष्ण-हृत-मनस्त्वात् तासां तद्-विस्मृतेः श्री-बादरायणेर् एव वा
तद्-वृत्त-कथने सम्मोहात् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बलिभिर्
वस्त्र-भूषण-नैवेद्याद्य्-उपचारैः \।\।३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** उच्चावचैः नाना-विधैर्
वस्त्रादिभिः उपहारैर् नैवेद्यैः प्रवालैर् विद्रुमैः पल्लवैश् च \।
प्रवालोऽस्त्री किसलये वीणा-दण्डे च विद्रुमे इति मेदिनी \। एभिर् अनूचुर्
इति पूर्वेण सम्बन्धः \।\।३\।\।

**\॥।**

**\।\। १०.२२.४ \।\।**

कात्यायनि महामाये महा-योगिन्य् अधीश्वरि \।

नन्द-गोप-सुतं देवि पतिं मे कुरु ते नमः \।

इति मन्त्रं जपन्त्यस् ताः पूजां चक्रुः कुमारिकाः \।\।

**श्रीधर-स्वामी (भावार्थ-दीपिका) :** महा-माये इत्य्-आदि-सम्बोधनैस्
तव न किञ्चिद् अशक्यम् इति सूचयन्त्यः प्रत्य्-एकं प्रार्थयन्ते \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देव्याः सर्व-सामर्थ्यं
समर्थ्यन्त्य आहुः---महामायेत्य्-आदि \। कं सुखं तन्वत इति कतानि
मङ्गलानि तेषां समूहः कात्यं तस्यायनं स्थानं यस्यां सा तथा \।
ईश्वरैः शङ्कराद्यैर् अधिष्ठितेत्य् अधीश्वरीति \। देवि देवयति
द्योतयति सर्वं जगद् इति देवीति \। अत्र विश्वनाथः (*यद् द्रष्टव्यः*)
\॥। इति मन्त्रं पूर्वोक्तं कात्यायनीत्य् आदि-सम्बोधनात्मकं मन्त्रम्
\।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कात्यायनीत्य् आदि \। ते
नमः \। कति कति अयनानीति वा तेषां निवासः इत्य् अर्थेऽण्
सार्वभौमादिवत् उभय-पद-वृद्धिः \। कात्यायनि सर्वत्र सुलभे
व्यापकत्वाद् इति भावः \। ननु किम्-अर्थोऽयं नमस्कारः ?
तत्राह---नन्द-गोप-सुतं देवि पतिं मे कुरु इत्य् एक-वचनं
समान-वासनत्वाद् ऐक्य-प्रतिपादनार्थम् \।

ननु, दुर्घटोऽयम् अर्थः \। कथम् अस्मद्-आराधनेन सम्पद्यताम् ?
तत्राह---महा-माये दुर्घट-घटना पटीयसी माया, महती माया यस्या सा
त्वम् \। नायं ते दुर्घटोऽर्थः \। ननु माया-बलेन किम् अयम् अर्थः
सम्भावयितुं शक्यते विना तस्य वा तज्-जनस्य वा प्रसादम् ?
तत्राह---महायोगिनि ! महा-योगो भक्ति-योगो, स विद्यते यस्यां सा त्वं
परम-वैष्णवी \। त्वत्-प्रसादेनैवायम् अर्थः घटते \। एवं चेद्
अनयैवोपासनया परितुष्टोऽहम् इमं दुर्घटम् अर्थं सम्पादयिष्ये ?
तत्राह---हे अधीश्वरि ! त्वं सर्वेश्वरि तवकिम् अस्मद्-दत्तैर् बहुभिर्
उपचारैः \।\।४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे महामाये !
श्री-भगवतः सच्-चिद्-आनन्द-शक्ति-रूप इत्य् श्री-कृष्ण-प्राप्ति-योग्यानाम्
अस्माकम् अपि सर्व-शक्तिं दातुं समर्थासीत्य् अर्थः \।

ननु, असाव् अत्र पत्न्य्-अनपेक्षश् चेत्, तत्राहुः---हे महायोगिनि !
दुर्घटम् अपि त्वया सुघटयितुं शक्यत इत्य् अर्थः \।

ननु, महा-लक्ष्मीतो बिभेमि, तत्राहुः---हे अधीश्वरि !
अशेषैश्वर्य-सम्पन्नत्वात् \। त्वं ततोऽप्य् अधिकतरा निर्भयासीत्य् अर्थः
\।

ननु तर्हि यूयं तम् एवाराधायतेति चेत् तत्राहुः---हे देवि !
तद्-एक-भक्त्या द्योतमान इत्य् अर्थः \। तत्-साक्षाद्-अर्चनाद् अपि
तत्-प्रियतम-जनाराधनम् एव वरम् इति भावः \। इति
सर्वथास्मन्-मनोरथस् त्वया परिपूरयितुं शक्यत इति तात्पर्यम् \।
नन्दश् चासौ गोपश् चेति तस्य सुतं कुमारम् इति गोप-कन्यानाम् अस्माकं
तत्-पत्नीत्व-योग्यतास्तीति सूचितम् \। यद् वा, गोपो भूपोऽस्माकं राजेत्य्
अर्थ इति तस्य सुदुर्लभता सूचिता \। तथापि पतिं स्वामिनं कुरु,
तत्र शक्तिर् उद्दिष्टैव \।

यद् वा, नन्द-गोप-सुतम् इति तस्य गोप-वेश-क्रीडादीनां मनो-हरतया
पतित्वेन प्रार्थनायाः कारणम् \। तथा सदैव तादृशत्व-प्रकटनम् अप्य्
अभीष्टम् \। मे ममेति सापत्न्य-भयेन तत्-परिहारार्थं प्रत्येकं सर्वा
एव स्व-चित्तान्तः प्रार्थयन्त इत्य् ऊह्यम् \।

यद् वा, महामुनि-श्री-नारदादि-दृष्टोऽयं प्राचीनो मन्त्रस् तादृश एवेति
तद्-अर्थ-कल्पना-विशेषेणालम्\। ताभिर् एवायं मन्त्रो दृष्टोऽस्तीति केचिद्
आहुः---पद्म-पुराणोक्तानुसारेण पूर्व-जन्मनि श्री-रघुनाथावतारे तासाम्
एव ऋषित्वाद् इति \। एतं मन्त्रं, ताः श्री-नन्दव्रज-वर्तिन्यः
श्री-कृष्णैकापेक्षिका वा पूजां चक्रुर् इत्य् अनुवादेन
तत्रान्य-मन्त्राद्य्-अभावेनान्य-कामादिकं निरस्तम्\। एवम् अग्रेऽपि
\।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कात्येति सार्धकम् \।
कात्यायनीति तन्-मुनि-वंश-प्रकाशकत्वात् महा-धर्म-दातृत्वं सूचितम् \।
हे महामाये ! हे भगवतो महा-शक्ति-रूपे इत्य् अभीष्ट-प्राप्ति-योग्यां
शक्तिम् अस्मभ्यम् अपि दातुं समर्थासीत्य् अर्थः \। अत्र कापि दुर्घटता
चेत् तत्राप्य् आहुः---हे महायोगिनि दुर्घट-घटना-समर्थे ! नन्व् अन्यां
काञ्चिद् देवतां भजध्वम् इति स्व-निष्ठां परीक्षमाणां प्रत्य् आहुः हे
अधीश्वरि ! न त्वत्त ऊर्ध्वं काचिद् देवता इत्य् अर्थः \।
नन्द-गोप-सुतं श्रीमन्-नन्द-राज-कुमारम् इति
निज-भावानुरूपालम्बन-निर्देशस् तेन तस्यैव सर्वोपादेयत्वेन
स्फुरणम् अपि सूचितम् \। अत्र नन्देति साक्षान्-महा-गुरु-नाम-ग्रहणं
गोपेति विशेषणं च तत्-तच्-छब्दस्यान्य-गतित्व-शङ्कया \।

ननु तत्-प्राप्तये तम् एवाराधयत, तत्राहुः---हे देवि !
क्रीडा-रसाभिज्ञे तद्-अर्थं साक्षात् तत्-प्रार्थनं न रसावहम् इति
जानास्य् एवेत्य् अर्थः \। मे इत्य् एकत्वं प्रतिस्वं पृथग् जपात् \। इति एतं
मन्त्रम् अतः प्राक्-सिद्ध एवासौ श्री-कृष्ण-लक्षण-पति-प्रदो मन्त्रः \।

ततश् चास्या देव्याः स्वरूप-शक्तित्वम् एव मन्तव्यं न
बहिरङ्ग-जगत्-कारण-शक्तित्वं, पूर्वस्याः, न विष्णुना विना लक्ष्मीर् न
हरिं पद्मजां विना इति भगवद्-ऐक्यात् \। उत्तरस्याः,
यस्यांशांशांश-भागेन विश्व-स्थित्य्-अप्ययोदया \[भा।पु। १०.८५.३१\]
इत्य्-आदिना तद्-अपेक्षयातितुच्छत्वात् \।

> यातीत-गोचरा वाचां मनसां चाविशेषणा \।
>
> ज्ञानि-ज्ञान-परिच्छेद्या वन्दे ताम् ईश्वरीं पराम् \।\।
>
> सर्व-भूतेषु सर्वात्मा या शक्तिर् अपरा तव \।
>
> गुणाश्रया नमस् तस्यै शाश्वतायै सुरेश्वर \।\। \[वि।पु। १.१९.७७-७८\]

इति विष्णु-पुराण-पद्याभ्यां तादृश-भेद-प्राप्ते \। तथा च
नारद-पञ्चरात्रे श्रुति-विद्या-संवादे---

> जानात्य् एका परा कान्तं सैव दुर्गा तद्-आत्मिका \।
>
> या परा परया शक्तिर् महाविष्णु-स्वरूपिणी \।
>
> यस्या विज्ञान-मात्रेण पराणां परमात्मनः \।
>
> मुहूर्ताद् एव देवस्य प्राप्तिर् भवति नान्यथा \।\।
>
> एकेयं प्रेम-सर्वस्व-स्वभावा श्री-गोकुलेश्वरी \।
>
> अनया सुलभो ज्ञेय आदि-देवोऽखिलेश्वरः \।\।
>
> भक्तिर् भजन-सम्पत्तिर् भजते प्रकृतिः प्रियम् \।
>
> ज्ञायतेऽत्यन्त-दुःखेन सेयं प्रकृतिर् आत्मनः \।
>
> दुर्गेति गीयते सर्वैर् अखण्ड-रस-वल्लभा \।\।
>
> अस्या आवरिका शक्तिर् महामायाऽखिलेश्वरी \।
>
> यया मुग्धं जगत् सर्वं सर्व-देहाभिमानिनः \।\। इति \।

अतः प्रथमैवाष्टादशाक्षरीत्य् अधिष्ठात्रीति गम्यते दुर्गा
महामायेत्य्-आदि-नामादि-साम्येनैव तु भ्रमो भवतीति ज्ञेयम् \।

अथवा मन्त्रेऽस्मिंस् तृतीयः पादो निजाभीष्ट-नाम्ना योज्य इत्य् एव विधिः
स्यात् \। ततो व्रजस्य लोकवल्-लीलत्वात् \। मायोपासनम् एव लभ्यते,
तासां च परम-प्रेमोल्लास-विलसितम् एव तथोपासनं प्रेम्नैव च तथा
तत्-प्राप्तिर् न तथोपासनेन इति विवेक्तव्यम् \। अत्र केचिद् अनन्यं-मन्या
यद् अन्यथा मन्यन्ते तेन तदीय-प्रेम-गन्ध-सम्बन्ध-गन्धवाहम् अपि
स्पृशन्ति सर्वत्र शुद्ध-भगवत्-प्रेमैव हि पुरुषार्थः \। सर्वम्
अनन्य-दैवतोपासनादिकं तु तत्-साधनम् एवेति
श्रीमद्-भागवत-सिद्धान्तः \। स च तासां सिद्ध-सर्व-समुद्रिक्तश् चेति
किं साधन-विचारेण परम-साध्य-स्वरूप-प्रेम-विचारे तु स च प्रेमा
केवल-माधुर्यानुभावाविर्भावी \। अनन्य-भक्ति-प्रवृत्ति-कारणेन
पारमैश्वर्यानुभवेन न तु सम्भ्रमात् सङ्कीर्यत एव प्रेम्नैव च
भगवान् अपि वशीक्रियते \। न तु तेन तथैव नेमं विरिञ्च \[भा।पु।
१०.९.२०\] इत्य् आदौ, इत्थं सताम् \[भा।पु। १०.१२.११\] इत्य् आदौ, नायं
श्रियोऽङ्ग \[भा।पु। १०.४७.६०\] इत्य् आदौ श्री-व्रज-वासिन एव सर्वोपरि
प्रशंस्यन्ते तथैवात्रोक्तं **नन्द-गोप-सुतम्** इति, न तु
श्री-भगवन्तम् इति \। तस्मात् तासां शुद्ध-मधुर-प्रेम्न एव किल
विलासोऽयं नान्यद् इति सर्वोपर्य् एव स्थितम् इदम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कात्यायनी वैष्णवी शक्तिः \। इत्य्
एवं मन्त्रोऽतः प्राक्-सिद्धः एवासौ \। तत्र यदि
तृतीय-पादोऽभीष्ट-नाम्नो योजनीय इत्य् एव विधिः स्यात् तदा लोकवल्
लीलया मायोपासनम् एव \। यदि तु सोऽपि पूर्व-सिद्धस् तदा
स्वरूप-शक्त्य्-उपासनम् एवेदम् \।\।४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** व्रताचरणे स्व-कृतम् एव
मन्त्रं जपन्तः प्रार्थयन्ते कात्यायनीत्य् आदि \। हे देवि कात्यायनि ! ते
तुभ्यं नमः \। ननु, किम्-अर्थोऽयं नमस्कारः ?
तत्राह---नन्द-गोप-सुतं पतिं मे कुरु कारय \।
प्रत्येक-मन्त्र-पाठाद् एक-वचनम् \। अथवा, प्रीति-वशाद् अभिन्नता वा
\।

ननु, दुर्घटोऽयम् अर्थः \। कथम् अस्मच्-छक्त्या भवितुम् अर्हति ?
तत्राह---महा-योगिनि महा-योगो भक्ति-योगः स विद्यत यस्या इति तथा
सा त्वं परम-वैष्णवी \। तथा च, धन्यासि कृत-पुण्यासि
विष्णु-भक्तासि पार्वति इति श्री-रुद्र-वाक्यम् \। तेन तत्-प्रसादाद् एवायम्
अर्थः सुघटः \। एवं चेद् अनयैवोपासनया किम् अहं परितुष्टा भवानि
? इत्य् आशङ्क्याह---हे अधीश्वरि ! ईश्वराणाम् अधिके ! त्वं सर्वेश्वरी \।
तव किम् अस्मद्-वृत्त-बहु-वित्त-साध्योपचारैः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे कात्यायनि!
नन्द-गोप-सुतं मे पतिं कुरु \। ननु कुर्व् इत्य् अनेन मय्य् एव किम् इति
तत्र स्वातन्त्र्यम् अर्प्यते ? अहं तु तद्-अर्थं त्वत्-पितरौ प्रेरयिष्यामि
मात्रम्\। तस्मात् कारयेति देहीति वा प्रयुज्यताम् इत्य् आशङ्क्य
स-वैकल्प्यम् आह---हे महा-योगिनि ! इति \। तेन संयोगस् त्वयैव
शीघ्रं सम्पाद्यः \। न तु पित्रादि-व्यवधानोपद्रवेण
परमोत्कण्ठावतीभिर् अस्माभिः काल-विलम्बस्यासह्यत्वात् कृष्णस्य
सम्प्रत्य् अनुपनीतत्वेन विवाहायोग्यत्वात् \। हे देवि ! मुख्यं विवाहं
विनैव केवल-गान्धर्व-विवाहेनैव मे पतिं कुर्व् इत्य् अर्थः \।
अधीश्वरीति तत्र तव किम् अप्य् अशक्यं नास्तीति भावः \।

ननु, तव कृष्णे पति-भावस्य त्वत्-पितृभ्याम् अज्ञातत्वे त्वद्-अभीष्टः
कृष्णाङ्ग-सङ्गः कथं साधु सेत्स्यतीत्य् अत आह---महामाये ! इति \।
मायया मत्-पितरौ तथा मोहय यथा कदाचिद् अपि गोपान्तरेण
मद्-विवाहस् ताभ्यां न भाव्यते \। कृष्णाङ्ग-सङ्ग-रहस्यं च न च
ज्ञातुं न शक्यते इति \।

यद् वा, दीव्यति क्रीडति देवयति क्रीडयतीति वा देवी \। स चासौ पतिश्
चेति तं तादृश-पतित्वं विवाहं विनैव सिद्ध्यतीति मम
गोपान्तर-व्यूढत्वेऽपि न कापि क्षतिर् इति भावः \। इत्य् एवं प्रत्येकं
मन्त्रार्थं पृथक् पृथक् विचिन्त्येत्य् अर्थः \।

इयं ताभिर् उपासिता चिच्-छक्ति-वृत्ति-स्वरूप-भूता योग-मायैव, न तु
बहिरङ्गा माया \। यद् उक्तं नारद-पञ्चरात्रे श्रुति-विद्या-संवादे---

> जानात्य् एका परा कान्तं सैव दुर्गा तद्-आत्मिका \।
>
> या परा परया शक्तिर् महाविष्णु-स्वरूपिणी \।
>
> यस्या विज्ञान-मात्रेण पराणां परमात्मनः \।
>
> मुहूर्ताद् एव देवस्य प्राप्तिर् भवति नान्यथा \।\।
>
> एकेयं प्रेम-सर्वस्व-स्वभावा श्री-गोकुलेश्वरी \।
>
> अनया सुलभो ज्ञेय आदि-देवोऽखिलेश्वरः \।\।
>
> भक्तिर् भजन-सम्पत्तिर् भजते प्रकृतिः प्रियम् \।
>
> ज्ञायतेऽत्यन्त-दुःखेन सेयं प्रकृतिर् आत्मनः \।
>
> दुर्गेति गीयते सर्वैर् अखण्ड-रस-वल्लभा \।\।
>
> अस्या आवरिका शक्तिर् महामायाऽखिलेश्वरी \।
>
> यया मुग्धं जगत् सर्वं सर्व-देहाभिमानिनः \।\। इति \।

अतः सर्वेषु कृष्ण-मन्त्रेषु दुर्गाधिष्ठातृ-देवता इत्य् आगमे
शुद्ध-सत्त्व-स्वरूपा चिच्-छक्ति-वृत्तिः कृष्ण-भगिन्य् एकानंशाभिधाना
योगमायैव मन्त्राधिष्ठात्री सैव खल्व् आभिर् उपासिता दुर्गा
महामायेत्य्-आदि नामादि-साम्येनैव लोकानां भ्रमो भवतीति ज्ञेयम् \।
व्रजस्य लोकवल्-लीलत्वान् मायोपासनेऽपि न दोषः \। अत्र केचिद्
अनन्यं-मन्या यद् अन्यथा मन्यन्ते न ते
तदीय-प्रेम-गन्ध-सम्बन्ध-गन्धवाहम् अपि स्पृशन्ति इति
श्री-वैष्णव-तोषणी \।\।४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** व्रतिनीनां तासां जप्यं
मन्त्रम् आह---कात्यायनीति सार्धकम् \। हे कात्यायनि ! तन्-मुनिर्
अंश-प्रकाशिके ! परम-धर्म-दात्रि ! नन्द-गोपस्य नन्द-नाम्नो राज्ञः
सुतं मे पतिं पाणि-ग्राहकं कुरु \। ननु मत्-प्रेरितौ तव पितरौ
तथा कऋइष्यतस् तत्राह---हे महा-योगिनीति \। स योगस् त्वयैव त्वरया
विधेयो न तु पित्रादि-व्यवधानेन काल-विलम्बस्य दुःसहत्वात्, ततो
गन्धर्वेणैव विधिना तं मे पतिं कुर्व् इति भावः \। न च
तद्-विधानेन तवासामर्थ्यम् अस्तीत्य् आह---अधीश्वरीति \। ननु
गुरु-विप्राग्नि-साक्षिकत्वेन विना तस्मिन् पति-भावः
स्वच्छन्द-तत्-सङ्गाय न स्यात्, तत्राह---हे महामाये इति \। तथा मायां
विस्ताराय, यथा गोप-कुमारेणान्येन सह मद्-विवाहं मत्-पित्रादयो न
भावयेयुः, मे नन्द-सुतेन सह सङ्गं च विधेयुर् इति भावः \। हे
देवीति इयम् एका क्रीडा सम्पाद्यताम् इत्य् अर्थः \।\।४\।\।

**\॥।**

**\।\। १०.२२.५ \।\।**

एवं मासं व्रतं चेरुः कुमार्यः कृष्ण-चेतसः \।

भद्रकालीं समानर्चुर् भूयान् नन्द-सुतः पतिः \।\।

**श्रीधर-स्वामी (भावार्थ-दीपिका) :** कृष्ण-चेतस्त्वम् आह---भूयान्
नन्द-सुतः पतिर् इत्य् आनर्चुर् इति \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वल्पेनैव कालेन तासां
तत् फलं सुसिद्धम् इत्य् अभिप्रायेणाह---एवम् इति \। मासम् एकं
मार्ग-शीर्षं व्याप्या, मासानां मार्गशीर्षोऽहम् \[गीता १०.३५\] इति
भगवद्-विभूतित्वेन व्रते कालस्य साद्गुण्यं दर्शितम् \। भद्रकालीं
मङ्गला-चण्डीति प्रसिद्धां कात्यायनीम् एव, श्लेषेण भद्रम् उत्तमं कं
सुखं तस्यालिः पङ्क्तिर् यस्याः सकाशाद् इत्य् अर्च्य-देवता-साद्गुण्यं
दर्शितम् \। सम्यक् नित्यं नियम-रक्षा-पूर्वकं यथा-विधि आनर्चुः,
कृष्णे साक्षात् \। सर्वेश्वरे चेतो यासाम् इति, तस्याः समर्चनेऽपि
कृष्णार्चनम् एवाभिप्रेतम् \। अत एवाग्रे वर-दानाय
श्री-कृष्णस्यैवागमनं वक्ष्यति \।

यद् वा, कृष्ण-चेतस्त्वेन परम-शुद्ध्य्-उक्त्या \। किं वा, स्वत एव
कृष्ण-चेतस् तस्याः, विशेषतश् च, भूयान् नन्द-सुतः पतिः इति
भद्रकालीं समानर्चुः इत्य् एवं व्रतस्य परम-साद्गुण्योक्त्या अचिरात्
सम्यक् फल-सिद्धिर् अभिप्रेता \।

यद् वा, नन्व् ईदृशे परम-दुर्लभेऽर्थे अतिलालसा सुबुद्धीनाम् अयुक्ता ?
तत्राह---कृष्णे सर्व-चित्ताकर्षके चेतो बुद्धिर् यासाम् इति चेतसस्
तद्-गतत्वेन विचारानुदयाद् इति भावः \। एषा प्रेमार्त्य्-उक्तिस्
तत्-तद्-आर्च्येन व्रत-सन्निष्ठता-बोधनार्थम् \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मासेति \। स्वल्पेनैव कालेन
तासां तादृश्य् अपि सिद्धिर् इति भावः \। कृष्णे चेतो यासाम् इति तस्याः
समर्चनम् अपि कृष्णार्चनम् एवेत्य् अभिप्रेतम् \। अत एवाग्रे च वर-दानाय
श्री-कृष्णस्यैवागमनं वक्ष्यति भूयाद् इति पूजादौ सङ्कल्पः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्द-सुतः पतिर् भूयाद्
इति सङ्कल्प्येति शेषः \।\।५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** एवम् इति नन्द-सुतः
पतिर् भूयाद् इति सङ्कल्प्य \।\।५\।\।

**\॥।**

**\।\। १०.२२.६-७ \।\।**

उषस्य् उत्थाय गोत्रैः स्वैर् अन्योन्याबद्ध-बाहवः \।

कृष्णम् उच्चैर् जगुर् यान्त्यः कालिन्द्यां स्नातुम् अन्वहम् \।\।

नद्यां कदाचिद् आगत्य तीरे निक्षिप्य पूर्ववत् \।

वासांसि कृष्णं गायन्त्यो विजह्रुः सलिले मुदा \।\।

**श्रीधर-स्वामी (भावार्थ-दीपिका) :** व्रतस्य पूर्वाङ्गम् आह---उषसीति
\। गोत्रैर् नामभिः \। अन्योन्याबद्ध-बाहवः परस्परं गृहीत-पाणयः
\।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उषसि
घटिका-चतुष्कावशिष्ट-रात्रौ \। क्वचित् तु उषः कालोऽष्ट-पञ्चाशत् इत्य्
उक्तम्\। तद् अत्र उदितेऽरुणे इति पूर्वोक्त-विरोधाद् उपेक्ष्यम् \। गोत्रं
कुलाख्ययोः इति मेदिनी \। गोत्रैर् नामभिर् धन्ये कुत्रासि किम् इति
विलम्बस इत्य् एवम् आहूता इत्य् अर्थः \।\।६\।\।

पूर्ववत् नित्यवत् \। वासांसि निक्षिप्य संस्थाप्येति साधेनान्वयः \।
कदाचिद् इति व्रत-पूर्ण-दिने पूर्णिमायाम् एव, एवं मास-व्रतं चेरुः इत्य्
उक्तत्वात् \। अत एवोत्सवार्थं कुमारीभिस् ताभिः समान-वासनत्वेन
प्रणयास्पदीभूता वृषाभानु-नन्दिन्य्-आद्या अपि निमन्त्र्यानीताः,
पूजा-समाप्त्य्-अनन्तरं कृष्णं मुदा गायन्त्यस् तद्-गानानन्देन
हेमन्त-जलेऽपि शीताद्य्-अस्फूर्तेः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** व्रत-प्रकारम्
आह---उषस्य् उत्थायेत्य्-आदि \। स्व-गोत्रैः सह स्व-स्व-गोत्रोद्भवैः
कनीयोभिर् भ्रातृभिः स्तोक-वयोभिः लोकेऽप्य् अधुना तथा तथा दर्शनात्
\। यतस् तेषां देशाचारतो विवसना भूत्वा जलावगाहने ह्री-ह्रासः \।
उच्चैर् इति सङ्कोचाभावात् कृष्णं जगुः \।\।६-७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न केवलं कृष्ण-चेतस
एव, किन्तु तत्-सङ्कीर्तन-परा अपीति अर्चन-परम-साद्गुण्यम् एवाह \।
यद् वा, तद्-अर्चनस्य समग्र-प्रकारे विज्ञाते अन्यैर् अपि कैश्चिज् जनैस्
तद्-व्रतं क्रियेतेति निज-कृपया श्री-परीक्षिद्-अभिप्रायं चालक्ष्य
तद्-व्रतस्य मुख्याङ्गम् आह---उषसीति \। प्रत्युष एवोत्थायेति दूरे
श्री-यमुनायां सूर्योदयात् प्राग् एव स्नानार्थं स्वैर् गोत्रैर् अन्योन्यं
तत्-तन्-नामभिर् आहूयेत्य् अर्थः \। अन्योन्यम् आ सम्यक् बद्धा दृढं
गृहीता बाहवो याभिस् ताः, रात्रि-शेषेऽन्धकारे पथि स्खलन-भयात् \।
कृष्ण-सङ्कीर्तन-प्रेम-मोह-निपात-शङ्कया वा, अन्योन्य-स्नेह-विशेषाद् वा
\। एवम् अन्योन्य-स्नेहेन व्रत-सम्यक्त्वम् एव दर्शितम् \। उच्चैर् इति
सर्वासाम् एकत्र सम्मेलनार्थं गानावेश-विशेषेण वा \। नित्यं कालिन्द्यां
स्नातुम् इति पुनर् अनुवादः, तत्-स्नानस्य तत्र प्राशस्त्य-बोधनार्थम्
\।\।६\।\।

नद्यां कालिन्द्याम् एवेति नदी-शब्देन प्रवाहोऽभिप्रेतः \। कदाचित् मासान्ते
द्वादश्यां पौर्णमास्यां वा \। पूर्ववद् इत्य् अनेन सदैव नग्नतया
स्नानादिकं बोध्यते \। मुदा विजह्रुः \। तत्र हेतुः---कृष्णं
परमानन्द-घन-मूर्तिं परम-चित्ताकर्षकं वा गायन्त्य इति तद्-गानेन
हेमन्त-मध्ये सुशीतलोदके श्री-कालिन्दी-प्रवाहेऽपि शीतादि-बाधा-भावात्
\। यद् वा, मुदेति समग्र-मासं निर्विघ्नतया व्रताचरणात् \। अत एव
कृष्णं गायन्त्यो विजह्रुः \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रेम्णा विस्मृतम् अपि पुनस्
तासाम् अनुराग-परिपाटी-मयं व्रत-पूर्वाङ्गं स्मरन्न् आह---उषसीति \।
उषस्य् उत्थायेति तासाम् उत्कण्ठा गोत्रैर् नामभिः स्वैर् इति
परस्पर-कार्य-साधकत्वं हेतौ तृतीया मिथस् तत्-तन्-नामभिर् आहूता
इत्य् अर्थः \। स्वर्गैर् वर्गैः सहेति वा अन्योन्या इति
श्री-कृष्ण-रागमयैकमत्येन मिथः स्नेह-विशेषः कृष्णम् इति चेतोवद्
वचनस्यापि तद्-एक-निष्ठता तत्राप्य् उच्चैर् इति तद्-आवेशः कालिन्द्यां
स्नातुम् अन्वहम् इति दूर-गमनं नित्यम् एक-रसत्वं च दर्शितम् एवम्
अनुराग-वैशिष्ट्यम् एव सर्वथापि वर्णितम् इति \।\।६\।\।

कदाचित् तन्-मासान्ते पौर्णमास्यां पूर्ववद् इति सदैव नग्नतया स्नानम्
इत्य्-आदिकं बोध्यते तच् च बाल्य-भावाद् एव मुदा विहारे हेतुः कृष्णं
गायन्त्य इति तद्-गानानन्देन हेमन्त-जलेऽपि शीतोद्य्-अस्फूर्तेः \।

यद् वा, मुदेति व्रतस्य तद्-दिने पूर्णत्वात् \। अत एव कृष्णं गायन्त्यो
विजह्रुः इति देहाननुसन्धानेन च कृष्ण-चेतस्त्वम् एव विशेषितम् एवं
मानस-वाचिक-कायिकैकतानत्वं दर्शितम् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वैर् गोत्रैर् वर्गैः \।\।६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** व्रत-क्रियायाम्
आनुपूर्व्येणाह---उषसीत्य् आदि \। स्व-गोत्रैः सह यान्त्यः स्वकीयैर्
गोत्रैः स्व-गोत्रोद्भवैः कनीयोभिर् बालकैः सह, लोकेऽधुनापि तथा
दर्शनात् \। अतस् तेषां साक्षाद् देशाचारतो विवसनी-भूय जलम्
अवगाहमानानां ह्री-ह्रासः \। उच्चैर् इति बालकात्वेनास्माकं
गुरु-जन-सङ्कोचो नास्तीति \। स्फुटम् एव कृष्णं गायन्त्यः \। अन्वहं
प्रतिदिवसम् \।\।६.७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आप्लुत्याम्भसीत्य् उक्तं
तत्-पूर्व-क्रमम् अनुस्मृत्याह---उषसीति \। स्वैः स्वैर् गोत्रैर् नामभिर्
अपि धन्ये कुत्रासि ? किम् इति विलम्बसे ? त्वरयागच्छेत्य् एवम् आहूता इत्य्
अर्थः \।\।६\।\।

कदाचिद् इति व्रत-पूर्ण-दिने पौर्णमास्याम् एव एवं मासं व्रतं चेरुर्
\[भा।पु। १०.२२.५\] इत्य् अनन्तरोक्तत्वात् \। अत एवोत्सवार्थं कुमारीभिस्
ताभिः समान-वासनत्वेन प्रणयास्पदीभूताः वृषभानु-नन्दिन्या अपि
निमन्त्र्यानीताः पूजा-समाप्त्य्-अनन्तरं ताभिः
सहैवावभृत-स्नान-देशोऽयं जल-विहारो ज्ञेयः \।\।७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** आप्लुत्याम्भसीत्य् उक्तं
तत्-पूर्व-क्रमम् अनुस्मृत्याह---उषसीति \। स्वैर् गोत्रैर् नामभिर् आहूय
हे धन्य ! किं विलम्बसे ? त्वरयागच्छेत्य् एवम् आदि-विधम् आकार्य
अन्योन्यम् आबद्धाः स्कन्धेष्व् अर्पिता बाहवो याभिस् ताः कालिन्द्यां स्नातुं
यान्त्यस् त्रपां विहायोच्चैः कृष्णं जगुः \।\।६\।\।

कदाचिद् इति \। एवं मास-व्रतं चेरुर् इत्य् उक्ते पूर्णिमायाम् इत्य् अर्थः \।
तदानीं निमन्त्र्यानीताभिः स्व-तुल्य-वासनाभिः श्रीमत्य्-आदिभिः सह
दुर्गार्चा-पूर्त्य्-अनन्तरम् अवभृथ-स्नान-देश्योऽयं जल-विहारो बोध्यः
\।\।७\।\।

**\॥।**

**\।\। १०.२२.८ \।\।**

भगवांस् तद् अभिप्रेत्य कृष्णो योगेश्वरेश्वरः \।

वयस्यैर् आवृतस् तत्र गतस् तत्-कर्म-सिद्धये \।\।

**श्रीधर-स्वामी (भावार्थ-दीपिका) : योगेश्वराणाम् ईश्वर** इति
प्रत्येकं तादृङ्-मनोरथ-पूरण-सामर्थ्यं दर्शयति, **तासां कर्मणः
सिद्धये** फल-दानायेति \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् भूयान् नन्दसुतः
पतिः \[भा।पु। १०.२२.५\] इत्य् एवं-रूपं मतम् \। **अभिप्रेत्य** ज्ञात्वा
\। **तत्र** कालिन्दी-तटे \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भगवान् इत्य्-आदि \।
तद् व्रतं भगवान् श्री-कृष्णो योगेश्वराणाम् अपि ईश्वरः, तस्य
विशेषण-द्वयस्य तात्पर्यं वयस्यैर् आगत्यापि तत्र तस्मिन् देशे वृतः
संवृतो बभूवेत्य् अर्थः \। कथम् ? तत्-कर्म-सिद्धये \।

यद् वा, वयस्यैर् वयसि भवैः कैशोर-चेष्टितैर् विशिष्टैः, विशेषणे
तृतीया तत्-कर्म-सिद्धये वृतः \। यद् वा, वयस्यैः कैशोर-चापलैर्
वृतः \।

यद् वा, तत्र वयसि कौमारे अर्थात् तासां यत् तत् कर्म तत्-सिद्धये \।
अस्यापत्यम् इः कामः, आङ् मार्यादाभिविध्योः \[पा। २.१.१३\], आ एः एर् इति
पञ्चम्य्-एक-वचनं आ पाटलिपुत्राद् वृष्टो देवः इतिवत् \। आकामात् कामं
त्यक्त्वा तत्-कर्म-सिद्धये वृत इत्य् अर्थः \। कुमारीणां कामाभावात्
प्रेमैव, तेन तत्-कर्म-सिद्धये वृतः \। अथवा वयस्यैः सहचरैः
सह आ सम्यक् अवृत एकापि वयस्यः सङ्गे नानीत इत्य् अर्थः \। अ-कारः
केवलो नञ्-अर्थोऽपि वर्तते \। अभावे ह्य् अ नो ना इति \। अथवा वयसि
भवैर् लावण्यैर् विशिष्टः रागतोऽनुरागतो हेतोस् तत्र वृतः \।
वयस्यैः सहागमने रसाभासो भवति, अनौचित्याद् ऋते
नान्यद्रस-भङ्गस्य कारणम् \[ध्वन्यालोक ३.१०-१४अ\] इति \।\।८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्-पतित्वेनात्म-प्राप्तये
तासां कात्यायन्य्-अर्चन-व्रतम् अभिप्रेत्येति
परम-विदग्धा-वर्ग-पूज्य-पादानां तासां भावस्य साक्षाद् अनभिव्यक्तेः,
कथञ्चित् कार्य-द्वारानुमानेन ज्ञात्वेत्य् अर्थः \। तथापि दुर्ज्ञेयस्य
विज्ञाने तत्रैव हेतुः---भगवान् सर्वज्ञः सर्वैश्वर्य-युक्तो वेति,
तत्रैवागतः \। यतः कृष्णः रसिक-शिरोमणिर् जगच्-चित्ताकर्षक-लील
इति \। वयस्यैर् वृत इति तासां बह्वीनां बहुल-वस्त्र-जातस्य सद्यः
युगपद्-धरणार्थं येषां तासु मध्ये भगिन्य्-आदयः स्युस्
तद्-व्यतिरिक्तैर् इति ज्ञेयम् \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** योगेश्वरानां
लब्ध-सार्वज्ञ्यादि-सिद्धीनाम् आराध्यः \। अत एव भगवान्
नित्य-स्वाभाविक-सार्वज्ञ्यादि-शक्ति-युक्तोऽपि तत् तस्य
व्रतस्यात्मैकार्थत्वम् अभिप्रेत्य निज-गानादि-रीति-विशेषेणानुमीयैवेति
तस्य तादृश-तत्-प्रेम-मय-लीला-माधुर्यावेशो दर्शितः \। तथापि
देवतान्तरोपासकेभ्योऽपि स्वयं फल-दाने युगपद्-अखिल-वस्त्र-हरणे
च शक्तिर् दर्शिता \। तत्र हेतुः---कृष्णः तादृशत्वेनैव प्रसिद्ध इत्य्
अर्थः \। बालैर् इति वक्ष्यमानाट् वयस्यैर् इति बालकैर् एव सखिभिर्
इति ज्ञेयं, तैर् आवृतः सन्न् आगत इति \। ते च परमान्तरङ्गा
दाम-सुदाम-वसुदाम-किङ्किणयो ज्ञेयाः \। यथोक्तं गौतमीय-तन्त्रे---

> दाम-सुदाम-वसुदाम-किङ्किणीर् गन्ध-पुष्पकैः \।
>
> अन्तःकरण-रूपास् ते कृष्णस्य परिकीर्तिताः \।
>
> आत्माभेदेन ते पूज्या यथा कृष्णस् तथैव ते \।\। इति \।

अन्तःकरण-रूपा इति क्रमेण बुद्ध्य्-अहङ्कार-चित्त-मनो-रूपा इत्य् अर्थः
\। तैर् वृत इति हासादि-विलासार्थं ज्ञेयम् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** सिद्धानां तासां
व्रताद्य्-अपेक्षाभावाद् अविलम्बेनैव मनोरथ-सिद्धिर् आसीत्, व्रतं
तूपलक्षणम् इति दर्शयति---भगवान् इत्य्-आदि \। योगेश्वरेश्वरत्वेन
भगवत्त्वेन च हेतुना कथितेनापि तत् तासां व्रतम् अभिप्रेत्य
तत्-कर्म-सिद्धये वृत आसीद् इति शेषः \। वयस्यैर् गोप-बालकैः आ
सम्यक् अवगतः एकोऽपि वयस्यः सङ्गे नानीत इत्य् अर्थः \।
समान-लक्षण-दीर्घः \। तथा सति अनौचित्यापत्तेः \। अनौचित्याद् ऋते
नान्यद् रस-भङ्गस्य कारणम् \[ध्वन्यालोक ३.१०-१४अ\] इति \। अथवा
वयस्यैर् वयसि भवैश् चापल्य-कौतुक-चिकीर्षादिभी रागतो हेतो रागाद्
इत्य् अर्थः \। तत्-कर्म-सिद्धये वृतः भगवान् अपि योगेश्वरेश्वरोऽपीति
शेषः \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** योगेश्वराणाम् अपीश्वरश्
इत्य् अनेन सार्वज्ञम्, तासां प्रत्येकं तादृङ्-मनोरथ-पूर्ण-सामर्थ्यं
ताभिः स्वेक्षण-पथ एव स्थापितानाम् अखिलानाम् अपि वस्त्राणां
चौर्य-सामर्थ्यं प्राण-त्यागाद् अपि तादृश-लज्जा-त्यागम् अधिकं
निश्चिन्वतीनां तासां कुल-कुमारीणां जलाद्
उत्थापन-स्व-प्रणमनादि-सामर्थ्यं दृष्ट-सर्वाङ्गानां रहः-प्राप्तानां
स्व-वश्यानाम् अपि तासां तादात्मिक-सम्भोगाभाव-सामर्थ्यं च द्योतितम् \।

वयस्यैर् वृत इति बालैर् \[भा।पु। १०.२२.९\] इति वक्ष्यमाणत्वात्
द्वि-त्री-वर्षीयाः स्त्री-पुंस-भेद-विवेक-शून्या दिग्-वाससः पृथुकाः एव,
सखित्वेनाभिमताः गोचारणादाव् अपि कृष्ण-सङ्गम् अत्यजन्तो ज्ञेयाः \। यद्
उक्तं क्रम-दीपिकायाम्---

> जङ्घान्त-पीवर-कटीर-तटी-निबद्ध-
>
> व्यालोल-किङ्किणि-घटा-घटितैर् अटद्भिः \।
>
> मुग्धैस् तरक्षु-नख-कल्पित-कण्ठ-भूषैर्
>
> अव्यक्त-मञ्जु-वचनैः पृथुकैः परीतम् \।\। \[क्र।दी। ३.२१\] इति \।

वैष्णव-तोषिण्यां तु दाम-सुदाम-वसुदाम-किङ्किण्यः
कृष्णान्तः-करण-रूपास् ते गौतमीय-तन्त्र-दृष्ट्या इत्य् उक्तम् \।\।८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** भगवान् ऐश्वर्यादिभिर्
वैराग्यान्तैः षड्भिः समग्रैर् भगैर् विशिष्टः \। नित्य-योगे मतुप् \।
तत् स्व-फलकं तासां व्रताचरणम् अभिप्रेत्य विज्ञाय वयस्यस्
त्रिचतुर-वर्षीयैः स्त्री-पुंस-भेद-धी-शून्यैर् दिग्-वसनैर् इति
बोध्यं बालैर् \[भा।पु। १०.२२.९\]---

> जङ्घान्त-पीवर-कटीर-तटी-निबद्ध-
>
> व्यालोल-किङ्किणि-घटा-घटितैर् अटद्भिः \।
>
> मुग्धैस् तरक्षु-नख-कल्पित-कण्ठ-भूषैर्
>
> अव्यक्त-मञ्जु-वचनैः पृथुकैः परीतम् \।\। \[क्र।दी। ३.२१\]

इति क्रम-दीपिकोक्तेः अन्यथा रसाभावात् तैर् आवृतस् तत्रागतः तस्य
कर्मणः सिद्धिः फलं तस्यैतत् प्रदातुम् इत्य् अर्थः \। भगवत्त्वाद्
एव योगेश्वराणाम् अपीश्वरः तासां सर्वासां हृद्-वृत्ति-ज्ञाने
वाञ्छित-पूर्त्यै दृष्टि-पथ-स्थापितानां वाससां हरणे कुलवतीनां
त्रपापनयने जल-निर्गम-स्व-प्रणामादि-विधाने दृष्ट-सर्वावयवानां
रहः प्राप्तानां स्व-वश्यानां तदानीन्तनालिङ्गन-विहाने च समर्थ इत्य्
अर्थः \।\।८\।\।

**\॥।**

**\।\। १०.२२.९ \।\।**

तासां वासांस्य् उपादाय नीपम् आरुह्य सत्वरः \।

हसद्भिः प्रहसन् बालैः परिहासम् उवाच ह \।\।

**श्रीधर-स्वामी (भावार्थ-दीपिका) : नीपं** कदम्बम् \। **बालैः**
सह \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृष्णः परिहास-वाक्यं
वक्ष्यमाणम् **उवाच ह** इति \। (*अतः परं विश्वनाथस्य टीका
सम्पूर्ण-रूपेण उद्धृता* ) \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तासां वासांस्य् उपादाय**
इत्य्-आदि \। वासांसीति प्रत्येकं वाससां बहुत्वम्,
अन्तरीय-कूर्पासकोत्तरीयादि-भेदात् \। सर्वेषां ग्रहणे **स-त्वरः** \।
**हसद्भिर्** इति वासो-रक्षकैः स्वैर् गोत्र-**बालकैर्** वासोऽपहारं
दृष्ट्वा ते नाचचक्षुः, किन्तु जहसुर् एव \। अतः स्वयं च **प्रहसन्**
अमी बालकाश् च नोचुः \। अहं च नाभिर् दृष्टः, किन्तु वासांस्य् अदृष्ट्वा
शङ्कां लप्स्यन्ते \। किम् अनयासां शङ्कया ? अविलम्बतरम् एवाहं निगदाम्
इत्य् आह---**परिहासम् उवाच** च, परिहास-युक्तं यथा स्यात् \।\।९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उपादाय** समीपत एव
गृहीत्वा \। **हसद्भिस्** तच्-चेष्टयोच्चैर् हासं तन्वद्भिर् **बालैः**
सह **त्वरया** अन्वितः सन् **नीपम् आरुह्य** चौर्येण ताभ्यो भयात् \।
तत्र तासाम् अदर्शनं तद्-उच्छ्रायत्वाच् च \। बालैर् इति
तत्-क्ष्वेल्य्-अर्थं पुरैव प्रौढानां त्यागेन बालकैर् एव वयस्यैर् वृत
इति ज्ञेयम् \।

यद् वा, सप्तमाब्द-वयोऽन्ते कृत-श्री-गोवर्धन-धारणात् प्राग् अस्या
लीलायाः कथनेनाधुना प्रकटित-षड्-अब्द-वयसः श्री-भगवतः
सवयस्त्वेन सर्वेऽपि ते बाला एव \। तथापि प्रौढवल् लीलेयं
श्री-भगवतो बाल्येऽपि तादृशत्व-सम्भवात् \। तच् च सर्वत्र प्रसिद्धं
प्राग् उक्तम् एव \। एवम् अग्रेऽपि श्री-यज्ञपत्न्य्-अनुग्रह-लीलापि ज्ञेया \।
ततश् च तेषां बाल्ये सर्वम् अनवद्यम् एव \।

यद् वा, लीला-द्वयम् इदं कैशोर एव \। ततश् च श्री-गोवर्धन-धारणात्
प्राग् एतद् उक्तिः \।
शारद-वेणु-गीत-वर्णनाभिव्यञ्जित-श्री-गोपी-भाव-विशेष-प्रसङ्गेऽस्या
लीलायास् तथा तत्-प्रसङ्गे श्री-यज्ञपत्न्य्-अनुग्रह-लीलाया अप्य्
अनुषक्तत्वात् लीला-क्रमश् च श्री-बादरायणिना प्रायो नोपेक्षित एव\।
कुत्रापि प्रसङ्गानुसारात्, कुत्रापि स्वस्मात् क्वचिद् रस-विशेषोदयात् \। एतच्
च प्राक् अग्रेऽपि व्यक्तम् एव \। **परिहासं** नर्मैवोवाच \। तासां
कर्षणार्थम् \। अत एव **प्र**कर्षेण **हसन्** \। **ह** हर्षे,
स्फुटम् इति वा \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बालैः** सह **सत्वरं**
भीत इव त्वरा-युक्तं परस्परं तूष्णीम् आसाद्य **तासां वासांसि**
प्रयोजन-विशेषाय उपादेयत्वेन गृहीत्वा **नीपम् आरुह्य** च स्वैरः सन्
तैर् एव **हसद्भिः** सह स्वयं च **प्रहसन्,** तेन च हासेन
कृतानुसन्धानाः स-प्रणयेर्ष्यं ज्ञात्वैवाज्ञात्वेव चाब्रुवाणाः प्रति
**परिहासम्** इति \"कथं शीतल-जले चिरं व्रत-कम्पमानास् तिष्ठथ
? उत्थायार्द्रं परित्यज्य शुष्कम् एव वासः परिधीयताम्\" इति \। तद्
एवं कर्म तर्हि भवान् एव भवान् इवेति न्यायेन नायुक्तम् इत्य्-आदि मिथः
संवाद-पुरःसरं स-नर्म-वाक्यम् इत्य् अर्थः \। **ह** स्फुटम् एव
**उवाच** इत्य् अर्थः \। **बालैर्** इति तत्-क्ष्वेलनार्थं पुरैव
प्रौढानां तन्-निकट-सम्बन्धिनां च परित्यागेन बालकैर् एव सखिभिः
ततो नावद्यम् \।\।९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ १५९)** : उत्प्रासात्मको हास इति \।\।९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३७६) :** अथ व्रज-कुमारीणां
सन्दर्शन-संजल्पो, यथा---**तासां वासांसि** इति \। अत्रैवं
विवेचनीयम् \। तेन यद्यपि **तासां** स्व-विषय-प्रेमोत्कर्षो जायत एव,
तथापि तद्-अभिव्यञ्जक-चेष्टा-विशेष-द्वारा साक्षात् तद्-आस्वादाय तादृशी
लीला स-लज्जा विस्तारिता \। विदग्धानां च यथा वनितानुरागास्वादने
वाञ्छा, न तथा तत्-स्पर्शादाव् अपि \। तत्र लज्जा-च्छेदो नाम
पूर्वानुराग-व्यञ्जको दशा-विशेषो वर्तते \। तथोक्तम्---

> नयन-प्रीतिः प्रथमं चिन्ता-सङ्गस् तथा सङ्कल्पः \।
>
> निद्रा-च्छेदस् तनुता विषय-निवृत्तिस् त्रपा-नाशः \।
>
> उन्मादो मूर्च्छा मृतिर् इत्य् एताः स्मर-दशा दशैव स्युः \।\। \[उ।नी।
> १५.७१\]

तेषु च व्यञ्जकेषु कुल-कुमारीणां लज्जा-च्छेद एव पराकाष्ठा \। ता हि
दशमीम् अप्य् अङ्गीकुर्वन्ति, न तु वैजात्यम् \।
ततोऽनुरागातिशय-स्वादनार्थं तथा परिहसितम् \। सखायश् च ते---न
मयोदित-पूर्वं वा अनृतं तद् इमे विदुः \[भा।पु। १०.२२.११\]
सन्तत-तद्-अविनाभाव-व्यक्त्या हसद्भिः \[भा।पु। १०.२२.९\] इत्य् आदौ
बाल-शब्द-प्रयुक्त्या च तदीय-सख्य-व्यतिरिक्त-भावान्तरास्पर्शिनस्
तद्-अङ्ग-निर्विशेषा अत्र बाला एव च \। ये चोक्ता गौतमीय-तन्त्रे
प्रथमावरण-पूजायाम्---

> दाम-सुदाम-वसुदाम-किङ्किणीर् गन्ध-पुर्ष्पकैः \।
>
> अन्तः-करण-रूपास् ते कृष्णस्य परिकीर्तिताः \।
>
> आत्माभेदेन ते पूज्या यथा कृष्णस् तथैव ते \।\। इति \।

ततो रहस्यत्वात्
तादृशानुरागास्वाद-कौतुक-प्रयोजनक-नर्म-परिपाटीमयत्वात् तस्यां
लीलायां न रसवत्त्व-व्याघातः प्रत्युत उल्लास एव \।\।९\।\।
\[प्रीति-सन्दर्भ ३७६\][^५३]

---------------------------------------------------------------------------------------------------------------------

[^५३]: सेए अल्सो वेर्से २२।


**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्रागत्य यद् अकार्षीत् तद्
आह---**तासां वासांसि** इत्य्-आदि \। पूर्व-पूर्व-दिनवत् तीरे निक्षिप्तानि
**वासांसि** **सत्वरः** सन् **उपादाय** द्रक्ष्यन्तीति भिया **त्वरया**
सर्वाणि वासांसि युगपद् आदायेत्य् अत्रापि योगैश्वर्यं प्रकटितम् \।
**हसद्भिर्** वासो-रक्षकैः स्वैर् गोत्रैर् इत्य्-उक्त-प्रकारैः शिशुभिः
सह **हसन्**, ते च बालका जहसुर् एव, न तु \"कृष्णो वासांसि
उपहरति\" इति वदन्ति स्म \। **प्रहसन्न्** इति तेषां हास्येन स्वयम्
अपि हसन्न् एवासीत् \। तत्रायं भावः---एतेऽतिशिशवोऽपि मय्य् एवं
विश्वस्ता यतोऽस्मिन् वासो-हरणे कौतुकम् एव ज्ञातवन्तः, न तु चौर्यम्,
यतो जहसुर् एव \। न गदितवन्त इति स्वस्य च प्रहासः \। **नीपम्
आरुह्य परिहासं** परिहास-पूर्वम् **उवाच** \। **ह** स्फुटम् \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : हसद्भिर् बालैर्** इत्य्
अतिबाल्यान् निष्कारण-हासवद्भिस् तैः सह **प्र**कर्षेण **हसन्न्** इति
हास्य-शब्देनैव ताः स्वम् अवधापयन्न् इति भावः \। **परिहासम्**
आह---\"भो व्रज-बालिकाः ! अत्र कदम्ब-शाखास्व् एतावन्ति वस्त्राणि केन
निबद्ध्य स्थापितानि, यूयं किं जानीथन वा ? मया तु गाश् चारयता
दूराद् एव दृष्ट्वा किम् अयं अस्माकीनः कदम्बोऽद्य विचित्र-वासांस्य् एव
पुष्प-फलानि दधारेत्य् आश्चर्य-दर्शनोल्लसितेन द्रुतम् आगत्यारुह्यत\"
इति\।

ननु, भो अस्मदीयान्य् एवैतानि वासांसि \। मैवं \। तर्हि कथम् एतावद्
उच्च-कदम्ब-शाखास्व् आरूढानि ?

ननु, भो त्वयैव चोरयित्वारोहितानि ? सत्यम् \। सत्यम् एतावन्तम् अपि
परिवादं दातुं बलं दध्वे \। नन्दस्य राज्ञः पुत्रोऽहं चोरः \। तद्
अद्य यूयं मथुरास्थ-कंस-राजस्य पार्श्वं यियासथेत्य् अनुमीयते \।

ननु, भो मा क्रुध्य वस्त्राण्य् एव निभाल्य विचारय \। किम् एतानि
स्त्री-वस्त्राणि पुं-वस्त्राणि वा\। सत्यम् \। अयि धीमत्यो ! निभालितान्य्
एतानि स्त्री-वस्त्राण्य् एव \। तत् किं जगत्य् अस्मिन् यूयम् एव स्त्रियः स्थ,
अन्या न सन्ति ?

ननु, भो सन्त्य् एव, किन्त्व् अस्मिन् निर्जने वनेऽस्मान् व्रज-बाला विना काः
खल्व् अन्या आयान्ति ? अयि रहः-सञ्चारिण्यः किं भवत्य एव खेलन्ति,
नान्याः ?

ननु, भो अन्यथा विद्वन् वयम् अत्र खेलितुं नैवागच्छामः, किन्तु
कदम्ब-देवतां दुर्गां पूजयितुम् \। किं भो दुर्गा-पूजिका यूयम् एव,
नान्याः ? सत्यम्, नान्या एव \। अयि मुग्धाः ! प्रति निशीथम् अत्रागत्य
वैमानिकीभिर् देवीभिर् दुर्गा पूज्यते \।

ननु, भो पूजयन्तु नाम देवीम् \। ता वस्त्राणि त्यक्त्वा कथं गताः ? अयि
बालास्, तत्त्वं न जानीथ \। अत्र रजन्यां पुनः पूजयिष्यन्तीभिर्
वन-देवता-द्वारोच्च-शाखोपरि वस्त्राणि रक्षितानीति \।\।९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** सत्वरस्
तद्-दृष्टि-वञ्चनाय शीघ्रं सन् **हसद्भिर्** इत्य् अतिबाल्यान् निर्निमित्तं
हास्यवद्भिस् तैर् **बालैः** सह **प्रहसन्न्** इति हास-शब्देन तैः
स्वयम् अवबोधयन्न् इत्य् अर्थः \। **परिहासम्** उवाच हेति---भो भोः
व्रज-कुमारिकाः ! आसु नीप-शाखास्व् अमूनि वासांसि केन निबद्धानि ? किं
यूयं वेत्थ, न वा ? मयि तु विदूराद् एव विलोक्य किम् अयम् अस्माकं
नीप-तरुर् विचित्राणि वासांस्य् एव पुष्प-फलानि दधानोऽस्तीत्य्
आश्चर्य-दर्शन-प्रहृष्टेन शीघ्रम् आसाद्यारुह्यतेति \।

नन्व्, अस्मदीयान्य् अमूनि वासांसि इति चेत्, कथम् अत्युच्चासु शाखास्व्
अरूढानि ?

ननु, भोः क्रोधस् ते माभूत् \। अमूनि स्त्री-वासांस्य् एव किं न परिचिनोषि
चेत्, किम् इह विश्वस्मिन् यूयम् एव स्त्रियः स्थः, न त्व् अपराः सन्ति ?

ननु, व्रज-कुमारीर् अस्मान् विनास्मिन् निर्जने काः स्त्रियो विहर्तुम्
आगच्छेयुर् इति चेत्, युष्मान् विना किम् अन्या निर्जन-विहारिण्यो न भवेयुः ?

नन्व्, अत्र विहर्तुं वयं नागच्छामः, किन्तु नीप-देवतां दुर्गाम् अर्चितुम्
इति चेत्, किं तद्-अर्चिका नान्याः सन्ति ? इति तस्माद् अप्सरोभिः
प्रति-निशीथं दुर्गार्चनीभिर् अद्यतने निशीथे ताम् अर्चिष्यन्तीभिः स्नात्वा
परिधातुम् अमून् आसु शाखासु स्थापितानीति \।\।९\।\।

**\॥।**

**\।\। १०.२२.१० \।\।**

अत्रागत्याबलाः कामं स्वं स्वं वासः प्रगृह्यताम् \।

सत्यं ब्रुवाणि नो नर्म यद् यूयं व्रत-कर्शिताः \।\।

**श्रीधर-स्वामी (भावार्थ-दीपिका) :** हे अबलाः ! **नो नर्म** न
परिहासः **यस्माद् यूयं व्रत-कर्शिताः** व्रत-श्रान्ताः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अत्र** कदम्बाधो-भागे \।
**कामं** निश्चितम् \। कामो निश्चय-वाञ्छयोः इति शाश्वतः \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : परिहासम्**
एवाह---**यद् यूयं व्रत-कर्शिताः** इति \। व्रत-पराभिः सह परिहासो
न युज्यते इत्य् एव परिहासः \।\।१०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** परिहासोक्तिम्
एवाह---**अत्र** इति द्वाभ्याम् \। अस्मिन् मन्-निकटे नीप-तले \। हे
**अबलाः** ! इत्य् अधुना युष्माकं शक्त्या किञ्चिद् अपि न स्याद् इति भावः \।
**कामं** यथेष्टं **प्र**कर्षेण **गृह्यताम्** \। पुनर् मया तत्र
कश्चिद् अन्तरायो न कार्य इत्य् अर्थः \। **स्वं स्वम्** इति सर्वाभिर्
एवागत्य निज-निजं प्रत्येकं गृह्यताम्, न त्व् एकया द्वित्राभिः
कतिभिश्चिद् वा आगत्य सर्वासाम् एव गृहीतव्यं \।

ननु, स्त्रीषु मिथ्योक्तेर् दोषत्वाद् विशेषतश् च परिहास-शीलत्वात् तवोक्तौ
न प्रतीतिः \। तत्राह---**सत्यम्** इति \। **ब्रुवाणि** इत्य् आर्षं
ब्रवाणीत्य् अर्थः \। \"करवाणि\" इत्य्[^५४] एव क्वचित् पाठः \। न चैतद्
अपि **नर्म** एवेत्य् आशङ्कनीयम् इत्य् आह---**यद् यूयम्** इति \।
**व्रत-कृशासु** तपस्विनीषु नर्मणोऽयोग्यत्वाद् इति भावः \। एषा
परम-परिहासोक्तेर् एव भक्ति-विशेष-स्वभावेन \। सदा परम-हृष्टानां
तासां व्रत-कृशत्वाद्य्-अदर्शनात् \।\।१०\।\।

[^५४]: थिस् इस् प्रोबब्ल्य् अन् एर्रोर् फ़ोर् "ब्रवाणीत्य्" अस् इन् थे ओथेर्
    चोम्मेन्तरिएस्। *करवाणि* wओउल्द् बे मेत्रिचल्ल्य् इन्चोर्रेच्त्।


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** परिहासोक्तिम् एवाह---**अत्र**
इति द्वाभ्याम् \। **अत्रागत्य** इति निर्भर-स्व-दृष्टि-विषयं दर्शयति
\। अत्रैव वस्त्र-पक्षे पर्याप्तिर् इति व्याजेन **कामं** यथेष्टं
**प्र**कर्षेण **गृह्यताम्** इति \। झटित्य् आगमनाय ताः प्रोत्साहयति
तथा स्वस्यौदासीन्येन चौर्येऽप्य् औदासीन्यम् अत्र चेमानि केनचित्
चोरेणापहृत्यापहृत्य कदम्बेऽस्मिन् गोप्यमानानि मया दूरात् दृष्ट्वा
समागतम् इति सूचयति---**स्वं स्वम्** इति \। सर्वाभिर् एवागत्य निजं
निजं गृह्यतां, न त्व् एकया द्वित्रभिः कतिभिश्चिद् वा सर्वासाम् एव
गृहीतव्यं \। कदाचिद् युष्मासु कपट-युवतीभिः परिवर्तितापीति भावः
\।

गूढो भावस् त्व् अस्य एवोह्यः \। ननु, तवोक्तौ न प्रतीमस् \।
तत्राह---**सत्यम्** इति \। **ब्रुवाणि** इत्य् आर्षं ब्रवाणीत्य् अर्थः \।
\"ब्रवाणि\" इत्य् एव क्वचित् पाठः \।

ननु, नर्मणा मिथ्यापि ब्रूयाः ? तत्राह---**न नर्म** इति \। नन्व् एतद्
अपि तव नर्मैवेत्य् आशङ्क्याह---हे **अबलाः** ! **यद् यूयम्** इति
अबलासु तारुण्याद्य्-अप्राप्त्या बलम् अप्राप्तासु तत्रापि **व्रत-कृशासु**
तपस्विनीषु नर्मणोऽत्ययोग्यत्वाद् इति भावः \। अनेन च स्वयं न
चोरितं, किं त्व् अन्येनैवेति व्यज्य पुनर् औदसीन्य-व्यञ्जक-नर्मणा
तासां मनः क्षोभयति \। अधुना किं कर्तुं शक्नुथेति
भीति-दर्शन-नर्मणा सान्त्वयति च \।

यद् वा, यदि नर्म न भवति, तर्ह्य् अम्बराणि कथं गृह्णीयात् ? इति चेत्,
तत्राह---**अबलाः** \। **यूयम्** अबलाः \। तत्रापि **व्रत-कृशाः** अतो
यद्य् अत्र दुष्टो नरो वानरो वा आगत्य क्रीडा-रस-पराणाम् अनवहितानाम्
अंशुकान्य् आदद्यात्, तदा मम राज-पुत्रत्वात् महती लज्जा स्याद् इत्य्
अभिप्रेत्य गृहीतानि तानि, न तु नर्मणार्थम् इति भावः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** किं तद् इत्य्
आह---**अत्रागत्य** इत्य्-आदि \। हे **अबलाः** ! मया कौतुकेन वो वासांस्य्
अपहृतानि \। **अत्रागत्य स्वं स्वं वासः प्रगृह्यताम्** \।

ननु, अपहृतानि चेत् कथं दास्यसि ? मृषैव भाषसे, तद् वयं न
यास्याम इत्य् आह---**सत्यं ब्रवाणि**, **न नर्म** परिहासः \।
**परिहासो** नायम् इति कथम् अवगन्तव्यम् ? तत्राह---यद् इति \।
**यद्** यस्माद् **यूयं व्रत-कर्षिता** व्रत-स्थाः \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ह**-शब्दोक्तं स्पष्टं
परिहासम् आह---अत्रेति \। **सत्यं** **युष्माकम्** एवैतानि वस्त्राणि चेत्,
**कामं** यथेष्टम् एव **अत्रागत्य** **स्वं स्वं** परिचित्य
मत्-प्रत्ययार्थं शपथं कृत्वा, धन-रक्षकाय मह्यं पारितोषिकम्
एकैकं हारं दत्त्वा, **वासो गृह्यताम्** \। स्वं स्वम् इति सर्वाभिर्
एवागत्य, न त्व् एकया द्वित्राभिर् वा आगत्य वस्त्र-लोभवतीनां स्त्रीणाम्
अधिक-ग्रहणस्यापि सम्भविष्णुत्वात् \।

ननु, गन्तुं न शक्नुमः, तत्र सहासम् आह---हे **अबलाः** ! मन्ये
व्रत-कार्श्याद् एवात्रागन्तुं न शक्नुथेति भावः \। यद् वा, तर्हि न
दास्यामि प्रबलस्य मम किं कर्तुं शक्नुथ ? इति भावः \।

ननु, कपटिनस् तवोक्तौ न प्रतीमः, तत्राह---**सत्यं**, तथ्यम् एव
\। **ब्रुवाणि** इत्य् आर्षं ब्रवाणीत्य् अपि क्वचित् पाठः \।

यद् वा, सत्यं शपथे कृत्वा ब्रवीमि, **सत्यं** शपथ-तथ्ययोः इत्य्
अमरः \। **न** तु **नर्म**, **यतो व्रतेन कृशीकृता** यूयम् \।
तपस्विनीषु युष्मासु दया भक्तिश् च धर्म-भयं चोत्पद्यत इति भावः
\।\।१०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु, रसिक-मौले !
अमून्य् अस्माकम् एव वासांसि अस्मद्-अभीष्टया दुर्गया सङ्कल्पेनैव
नीप-शाखास्व् आरोहितानि \। दिवसे तद्-अर्चनीभिर् अस्माभिः पुनः
परिधेयानीति चेत्, तत्राह---**अत्र** इति \। चेद् अमूनि तावकानि, तर्हि
**अत्रागत्य स्वं स्वं वासः** परिचित्य **प्रगृह्यताम्** \। ननु
मुद्रित-नेत्रश् चेत् तानि दद्याः, तर्ह्य् आगच्छामः, किन्तु कपटिनस्
तवोक्तौ न प्रतीतिर् इति चेत्, तत्राह---**सत्यं** शपथं कृत्वा
**ब्रुवाणि**, **नो नर्म** करोमि, तथैव दद्याम् इति भावः \। **यद्
यूयं व्रते**ऽतितपस्विनीषु युष्मासु मे दया-भक्तिर् धर्म-भयं
चोत्पद्यते इति भावः \।\।१०\।\।

**\॥।**

**\।\। १०.२२.११ \।\।**

न मयोदित-पूर्वं वा अनृतं तद् इमे विदुः \।

एकैकशः प्रतीच्छध्वं सहैवोत[^५५] सुमध्यमाः \।\।

[^५५]: सहैवेति \।


**श्रीधर-स्वामी (भावार्थ-दीपिका) :** तत्रास्माकम् आग्रह इत्य् अर्थः
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्वस्मिन् काले उदितम्
**उदित-पूर्वम्** \। आहिताग्न्य्-आदिवत् समासः \। **तत्**
मत्-कर्तृक-सत्य-भाषण-रूपं वृत्तम् \। **इमे** गोपाः \। *आग्रहो*
हठः \। *इत्य् अर्थ* इति---मम तु भवतीनां शुद्ध-भाव-दर्शन
एवाग्रह इति तात्पर्यम् \। **प्रतीच्छध्वम्** इत्य् अत्रात्मने-पदम् अर्मस्,
स्वीकारार्थश् चानेकार्थत्वात् \।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : न मयोदित-पूर्वम्**
इत्य्-आदि \। **मयोदित-पूर्वं** वै, **न अनृतं** मृषा\। **तद् इमे**
तावका एव **विदुः** \।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु स-परिहासोक्तेर्
असत्यतैवावगम्यते ? तत्राह---नेति \। **उदित-पूर्वं** पूर्वं पूर्वम्
उक्तं यत् **तद् अनृतं** मिथ्या नैव भवति \। यद् वा, अनृतं न मया
उदित-पूर्वम् \। कदाप्य् अनृतं पूर्वं नोदितम् इत्य् अर्थः \। **वै**
प्रसिद्धौ \। तच् च **इमे** मत्-सहचरा **विदुः**, सर्वत्र सदैकत्र
चोरित्वेनैषाम् एव मदीयाशेष-वृत्ताभिज्ञानात् \।

ननु, त्वद्-वयस्या अपि त्वत्-सदृशा एवेति चेत्, तत्राह---**एकैकश**
आगत्य स्वकीय-वस्त्रं गृह्णीत, यद्य् एकयात्रागतया स्व-वस्त्रं न
प्राप्यते, तदा मद्-वचनं मिथ्यैवेति मन्तव्यम् इति भावः \। अहो किम्
एव विलम्बाचरणेन वा, मम वचसः सत्यता हृदि च कलुषता काचिन्
नास्त्य् एवेति बोधयन् पक्षान्तरम् आह---**सह** इति \। **उत**
वा-शब्दार्थे \। हे **सुमध्यमाः** ! इति युष्माकं
मध्य-भागादि-सौन्दर्यम् एव द्रष्टुम् इष्यते, न च वस्त्रैर् एतैर्
मत्-प्रयोजनम् इति गूढोऽभिप्रायः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु स-परिहासोक्तेर्
असत्यतैवावगम्यते \। तत्राह---नेति \। उदित-पूर्वं पूर्व-पूर्वम्
उक्तं यत् **तद् अनृतं** मिथ्या **नैव** भवति \। यद् वा, अनृतं न
मया उदित-पूर्वम् \। कदाचिद् अप्य् अनृतं पूर्वं नोदितम् इत्य् अर्थः \। तच्
च **इमे** मत्-सहचरा **विदुः** \। एषाम् एव मदीयाशेष-वृत्ति-ज्ञानात् \।

ननु, त्वद्-वयस्या अपि त्वत्-सदृशा एवेति चेत्, तत्राह---**एकैकश**
आगत्य स्वीयं वस्त्रं गृह्णीत,

यदि पूर्व-पूर्वस्याम् अन्यथा स्यात्, तदैव उत्तरोत्तराभिर् मद्-वचनं
मिथ्या मत्वा नागन्तव्यम् इति भावः \। अहो प्रथमोत्थाने सर्वासाम्
असम्मतिः स्यात्, उत्थितायां च कस्याञ्चिद् अन्यासां क्रम-घटना दुर्घटा
स्याद् इति किम् एवं विलम्बाचरणेन वा मम वचसि मनसि च कापि वक्रता
नास्त्य् एवेति बोधयन् पक्षान्तरम् आह---**सह** इति \। **उत**
वा-शब्दार्थे \। हे **सुमध्यमाः** ! इति कृश-मध्यानां युष्माकं
शीताम्भसि चिरम् ऊर्ध्व-स्थितिर् मां कृपयतीति भावः \। युष्माकं
मध्य-भागादि-सौन्दर्यम् एव द्रष्टुम् इष्यते, न च वस्त्रैर् एतैर्
मत्-प्रयोजनम् इति तु निगूढो भावः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रति परिहासो न क्रियते \।
यद्य् एवं, तर्हि यत्रासन् वासांसि, तत्रैव स्थापयित्वा भगवान्
गच्छतु ? नेत्य् आह---**न मया** इति \। अहं तु सत्य-वाक्
**मयोदित-पूर्वं** अत्रागत्याबलाः कामं स्वं स्वं वासः प्रगृह्यताम्
\[१०.२२.१०\] इति यत् **तन् नानृतं,** तत् सत्यम् एव \। तद् अन्यथा
कर्तुं न शक्यते \। सत्य-वाग् इति स्व-मर्यादां कथं स्वयम् एव
दूरीकरिष्यते ? तन् मम सत्य-वाक्त्वं **इमे** सर्वे **लोका** विदुर्
जानन्ति \। अन्यथा सत्यं ब्रुवाणि नो नर्म \[१०.२२.१०\] इत्य् अनेनैव
सिद्धः \। पुनर् न मयोदित-पूर्वम् इत्य्-आदिना पौनरुक्त्या
वक्तृ-दोष-प्रसङ्गः \। अतोऽयम् एव पक्षः साधीयान् रसश् च \। **तत्**
तस्माद् **एकैकश** एव वा **प्रतीच्छध्वम् उत** सहैव वा \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, मिथ्या-वादिनस् तव
शपथेऽपि न विश्वसिम इति तत्र स-रसना-दंशम् आह---नेति \।
**उदित-पूर्वम्** इति सुप्-असुपेति समासः **अनृतं न** पूर्वम् उदितम् इति
\। एतज्-जन्मनि एतावद्-वयः-पर्यन्तं त्व् अनृतं न परिचिनोमि \। अत्र
किं प्रमाणम् ? इति चेद्, **इमे** बाला एव बालानां
यथा-दृष्ट-ग्राहित्व-स्वभावाद् आर्जवां चेति भावः \।

ननु, दूरतोऽत्र जले वस्त्राणि क्षिप्यन्तां, बाल-द्वारा वा दीयन्तां,
तत्र---हन्त हन्त ! एतानि युष्मदीयान्य् अन्यदीयानि वा मया ज्ञातुम्
अशक्यानि कथं दीयन्ताम् ? अस्मद्-विधैर् धार्मिकैः पर-द्रव्याणि
नखाग्रेणापि न स्पृश्यन्ते, तस्मात् यूयम् अत्रागत्य **प्रतीच्छत** स्वं
स्वं परिचित्य गृह्णीत, यतः पारक्यं वस्तु न गृह्णामि, न ददामि, नापि
स्पृशामीति मम नियमः \।

ननु, त्वया धृष्टेन करिष्यमाणाद् विडम्बनाद् भीत्यैव कुल-कुमार्यो
वयं त्वत्-समीपं न यामः, तत्राह---**एकैकश** इति \। प्रथमं
युष्माकम् अवरा काचिद् इहागच्छतु \। तस्याम् अविडम्बतायां सत्याम् अन्या
अन्या अप्य् आयान्तु **सह एव उत** इति युगपद् बह्वीनाम् आगमने स्त्रीणां
विडम्बनासम्भवाच् चेति भावः \। हे **सुमध्यमाः** ! इति शिरांसि
खलूत्तमाङ्ग-शब्देनोच्यन्ते, तान्य् अतिसुन्दराणि भवत्यः कृपया मां यदि
दर्शयन्त्य् एव, तदा मध्यमाङ्गान्य् अपि सुन्दराणि मां दर्शयितुं का
लज्जेति भावः \।\।११\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु मिथ्याभिशंसिनस्
तवोक्तौ न विस्रम्भ इति चेत्, तत्र स-रसना-दंशम् आह---**न मया**
इति \। **वै** निश्चयेन **मया अनृतं नोदित-पूर्वं** सुप्सुपेति समासः
\। अनृतं न पूर्वम् उदितम् अत्र किं मानम् ? इति चेत्, तत्राह---हे बालाः
! यथा-दृष्ट-ग्राहिणस् तद् विदुर् जानन्ति \। एवम् अपि विवसनानां नस्
त्वद्-अन्तिके गमनं न युक्तं, ततो दूराद् एवास्मद्-वासांसि प्रक्षेप्याणि,
बालैर् वा देयानीति चेत्, तत्राह---**एकैकश** इति \। कस्याः कानीति मया
परिचेतुं न शक्यन्ते, ततो यूयम् एवेहागत्य तानि **प्रतीच्छध्वं**
नयत मया मुद्रित-नेत्रतयैव देयानीति भावः \। मद्-वचस्य् अनास्था
चेद् एकस्यां वस्त्राणि नीत्वा निर्वाह्य गतायां सञ्जातास्थाः सर्वाः
**सहैव्**अ आगत्य नयन्त्व् इत्य् अर्थः \। **सुमध्यमा** इति
तन्-मध्य-वीक्षाभिलाषः \।\।११\।\।

**\॥।**

**\।\। १०.२२.१२ \।\।**

तस्य तत् क्ष्वेलितं श्रुत्वा[^५६] गोप्यः[^५७] प्रेम-परिप्लुताः \।

[^५६]: दृष्ट्वा इति श्रीनाथः, द्वितीया तोषणी, विश्वनाथः, बलदेवः


[^५७]: बालाः इति श्रीनाथः


व्रीडिताः प्रेक्ष्य चान्योऽन्यं जात-हासा न निर्ययुः \।\।

**श्रीधर-स्वामी (भावार्थ-दीपिका) : क्ष्वेलितं** परिहासम् \।
**प्रेम-परिप्लुताः** प्रेम-रस-निमग्नाः \।\।१२.१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तस्य** कृष्णस्य \। **तद्**
वचः \। **क्ष्वेलितं,** क्ष्वेलितं सिंह-नादे च परिहासे विष-प्लुते इति
पद-रत्नाकरे \। **न निर्ययुः** बहिर् नायाताः \। जलाद् इति शेषः
\।\।१२\।\।

---------------------------------------------------------------------------------------------------------------------

**कैवल्य-दीपिका :** मध्यम-हास्यम् आह---**तस्य** इति \। **तस्य**
श्री-कृष्णस्य \। **तद्** वस्त्रादान-रूपं **क्ष्वेलनं** परिहास-चेष्टा \।
**व्रीडिता** नग्नत्वात् \। **न निर्ययुर्** जलाशयात् \। अत्र दैव
आलम्बनम् \। क्ष्वेलनं विभावः \। अन्योन्य-प्रेम-लक्षणम् अनुभावः \।
व्रीडा सञ्चारी \। न चात्र शृङ्गार एव हास्याङ्ग-भूतो वेति वाच्यम् \।
अद्यापि तासां कौमारानपगमात् \। शृङ्गारो हि युव-प्रकृतिः \। अत
एवाचार्येण गोप-कन्या इत्य् उक्तम् \। तासां च यशोदापेक्षया मध्यमत्वेन
हास्य-मध्यमत्वं तृतीयं स्वयं स्व-संज्ञेयम् \।\।१२\।\। \[मु।फ।
११.६\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तस्य तद्** इत्य्-आदि \।
**क्ष्वेलितं** खेलां **दृष्ट्वा** \[**बालाः**\] गोप्यो गोप-कुमार्यः
**प्रेम-परिप्लुताः** सत्यो **न निर्ययुः**, सलिलान् नोत्तेरुः \। अयं हि
प्रेमाख्यो दशमो रसः \। तथा हि मम-कारोऽत्र स्थायी भावः \।
अवलम्बनं श्री-कृष्णः \। उद्दीपनं तत्-क्ष्वेलितादि\। अनुभावः
**अन्योन्यं प्रेक्षणादि** \। व्यभिचारी **व्रीडिता** इति व्रीडा \। एभिः
परिपुष्टो मम-कारः स्थायी रसताम् आपन्न इति प्रेमाख्यो रसः \। अतः
कुमारीणां प्रेमाख्य एव रसः, न शृङ्गारः \। यत् तु गोप्यः कामाद्
\[भा।पु। ७.१.३०\] तद् अन्य-परम् \। केवलेन हि भावेन \[भा।पु।
११.१२.८\] इति यत्, तद् एव कुमारिका-परम् \।\।१२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : क्ष्वेलितं** परिहासोक्तिम् \।
**प्रेम-परिप्लुता** इति गोपीत्वेन स्वभावत एव तस्मिन् प्रेमवत्यः,
विशेषतश् च तत्-क्ष्वेलितं **श्रुत्वा** अधिकं प्रेम-रसे निमग्ना इत्य्
अर्थः \। **जात-हासाश्** च सत्यो **न निर्ययुः** \। यतोऽ**न्योन्यं
प्रेक्ष्य व्रीडिताः** \। यद् वा, प्रेम-परिप्लुतत्वाद् एव व्रीडिता जात-हासाश्
च जात-स्मिताः \। अनिर्याणे ऐकमत्यार्थम् अन्योन्यं प्रेक्ष्य \। यद् वा,
निर्यातु-कामा अपि अन्योन्यं प्रेक्ष्य नग्नत्वेन व्रीडिताः \। तेनैव
अन्योन्यं प्रेक्ष्य जात-हासाश् च न निर्ययुः \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्रेम-परिप्लुता** इति
गोपी-विशेषत्वेन स्वभावत एव प्रेम-विशेषवत्यः, सम्प्रति तु **तत्
क्ष्वेलितं** परिहासोक्तिं **दृष्ट्वा** ज्ञात्वा अधिक-प्रेम-रसे निमग्ना इत्य्
अर्थः \। तत्र च जाति-स्वभावेन **व्रीडिताः** व्रीडया हर्षेण
**चान्योन्यं प्रेक्ष्य जात-हासाश्** च सत्यो **न निर्ययुः** \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : तद्** आकर्ण्य तास् तदा
यथासन् तद् दर्शयति---**तस्य** इत्य्-आदि \। **तस्य** भगवतस् ततः
**क्ष्वेलितं** क्ष्वेलां लीलाम् इति यावत् \। **गोप्यो** गोप-कुमार्यः
**प्रेम-परिप्लुताः** सत्यो **न निर्ययुः** \। **अन्योन्यं प्रेक्ष्य
जात-हासा** इति हासः, **व्रीडिता** इति व्रीडा च व्यभिचारिणी
प्रेमाख्योऽयं रसः \। तेन प्रेम-रस-भक्ताः कुमारिका इत्य् आयातम्
\।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : क्ष्वेलितं**
रहस्य-परिहासं **दृष्ट्वा** प्रेम-परिप्लुता इति "मन्यामहे इमम्
एव[^५८] कान्तं सुखयितुम् अस्माकम् अहंतास्पदान्य् अनुरूपाणि किं
भविष्यन्ति ?" इति मनोऽनु-लापानन्देन मग्नाः \। बहिस् त्व् **अन्योन्यं
प्रेक्ष्य**[^५९] **व्रीडिता** इति "अयि कमलेक्षणे ! त्वाम् आह्वयत्य् अयम्" \।
तथा हि---"अयि सुधा-मुखि ! त्वम् एव याहि सुधां पाययन्ती" इत्य्
अन्योन्यं जात-हासाः परिजहसुर् एव, **न तु निर्ययुः** \।\।१२\।\।

[^५८]: इयम् एकं (स्हस्त्रि एदितिओन्। अप्पेअर्स् wरोन्ग् तो मे)।


[^५९]: प्रेक्ष्या ओर् प्रेक्ष्याव्रीडिता।


---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तस्य नन्द-सूनोः
स्व-नाथस्य **तत् क्ष्वेलितं** रहस्य-परिहासं **दृष्ट्वा**,
तत्-**प्रेम्णा परिप्लुता** दिग्धास् तद्-अर्थम् [अनसस्था]{।मर्क्}
**गोप्योऽन्योन्यं प्रेक्ष्य \"**त्वम् आदौ याहि \। त्वय्य् एव निहित-चित्तोऽसौ
त्वम् एवादौ याहि\" इत्य् अन्योन्यं **जात-हासा** एव तस्थुः, **न** तु
जलान् **निर्ययुः** \।\।१२\।\।

**\॥।**

**\।\। १०.२२.१३ \।\।**

एवं ब्रुवति गोविन्दे नर्मणाक्षिप्त-चेतसः \।

आकण्ठ-मग्नाः शीतोदे वेपमानास् तम् अब्रुवन् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : एवम्** उक्त-रीत्या \।
**वेपमानाः** कम्पमानः \। **तं** श्री-कृष्णम् \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : एवं ब्रुवति** इत्य्-आदि
\। **एवं** पूर्वोक्त-प्रकारम् \। **आकण्ठ-मग्ना** इति पूर्वं
वक्षो-दध्न-जलस्था एवासन् श्री-कृष्ण-स्वरं श्रुत्वा आकण्ठ-मग्ना
बभूवुर् इति भावः \। **वेपमानाः** शीतेन भावेन वा \।\।१३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एवं ब्रुवति** इति \। पुनः
पुनस् तथैव नाना-प्रकारं वदतीत्य् अर्थः \। गां वाचं निज-वश्यतया
विन्दन्तीति **गोविन्दः** \। तस्मिन्न् इति परम-वाग्मिताभिप्रेता \।
**नर्मणाक्षिप्तानि** आकृष्टानि चेतांसि यासां ताः \। अतोऽ**ब्रुवन्**,
अन्यथा व्रीडया नावदिष्यन्न् इत्य् अर्थः \। किं च, **वेपमानाः** \। तत्र
हेतुः---**शीतोदे** शीतल-जले **आकण्ठ-मग्ना,** लज्जया
वक्षः-स्थलाच्छादनाय कण्ठ-पर्यन्तं चिरं प्रविष्टाः \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एवं ब्रुवति** इति \। पुनः
पुनस् तथैव नाना-प्रकारं वदतीत्य् अर्थः \। गां वाचं निज-वश्यतया
विन्दन्तीति **गोविन्दः**, तस्मिन्न् इति परम-वाग्मिता अभिप्रेता \।
**नर्मणाकृष्ट-चेतस्**त्वेनैव **अब्रुवन्,** अन्यथा नावदिष्यन्न् इत्य्
अर्थः \। किं च, **वेपमानाः** \। तत्र हेतुः\--**लज्जया**
**शीतोदकेऽप्य् आकण्ठ-मग्नाः** \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** न निर्ययुः \[भा।पु।
१०.२२.१२\] इति यद् उक्तं तत्-पश्चात् किं चक्रुः ? इत्य् आशङ्क्याह---**एवं
ब्रुवति** इत्य्-आदि \। एवं पुरा यद् भणितं---अत्रागत्य \[भा।पु।
१०.२२.१०\] इत्य्-आदि, तद् एव पुनर् वदति सति **गोविन्दे आकण्ठ-मग्नाः**
सत्य एव **तम् अब्रुवन्** ऊचुः \। पूर्वं नाभि-दध्ने जले आसन्,
अत्रागत्येति तस्य वचः श्रुत्वा पुनः कण्ठ-दध्नः जलं गता इति
भावः \। **शीतोदे** इति **वेपमाना** इत्य् अस्य हेतुः \। वेपमानत्वम्
आलोक्य करुणया वसनानि शीघ्रं दास्यतीत्य् आशयेन नोपात्तम्,
स्वभावोक्तिर् वा \। **नर्मणा** तत्-परिहासोक्त्या **आक्षिप्तम्** आन्दोलितं
**चेतो** यासाम् \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : एवं** नाना-प्रकारं नर्म
**ब्रुवति** सति **गोविन्दे,** गा नर्म-मधुर-वाचो विन्दन्तीति तस्मिन् \।
तच् चेदं नर्म---

---भोः खञ्जनाक्ष्यः ! यदि यूयं नागच्छत तदा एतैर् एव वासोभिः
शाखा-निबद्धैर् हिन्दोलिकाम् उपधानादिकं च विरचय्य मया शय्यते
रात्राव् अद्य कृत-जागरं माम् निद्रा सम्प्रत्य् आयाति \।

---भो गोपाल ! तव गावः तृण-लोभेन गह्वरं प्रविष्टाः, ततस् ताः
परावर्तयितुं द्रुतम् इतो याहि \।

---भो भो गोप-बालाः ! द्रुतम् इतो गृह-कृत्यार्थं व्रजं व्रजत \।
पित्रादि-गुरु-जनान् मा समञ्जसम् अभ्यूहयथ \।

---भो पिञ्छ-चूड ! वयम् इतो मासं व्याप्य गृहं न यामः \।
पित्रादि-गुरु-जनादेशेनैव कात्यायनी-व्रतं समाप्य मास-मात्रम्
उदवास-व्रतं कुर्मः \।

---भोस् तपस्विन्यः ! अहम् अपि युष्मद्-दर्शन-प्रभावाद्
उद्भूत-गृह-वास-वैराग्यः सम्प्रति मासं व्याप्य अत्रैव
नभो-वास-व्रतं चिकीर्षामि \। यदि चानुकम्पध्वे, तदा त्व् इतोऽवरुह्य
युष्माभिः समम् उदवास-व्रतम् एव कर्तुं प्रयामि \।

इति **नर्मणा आक्षिप्त-चेतसः** शङ्कया, ततोऽप्य् अधिक-जले
**आकण्ठ-मग्नाः वेपमानाः शीतेन** शङ्का-हर्षोत्सुक्यादिभिश् च
\।\।१३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** गा रुचिर-नर्म-वाचो
विन्दतीति तस्मिन् गोविन्दे **एवम्** ईदृशं विविधं नर्म **ब्रुवति,**
तेन **नर्मणा**---भोश् चन्द्रमुख्यः ! यदि भवत्यो नायान्ति, तर्हि
एतैर् वासोभिर् नीप-शाखानि बद्धैः हिन्दोलां निर्माय तैर् एव
निर्मित-शय्योपधानेन मया निशि जागरितेन सम्प्रति जात-निद्रेण
सुप्यते \।

---भो गोपाल चूडामणे ! गावस् ते तृण-लोभाद् गह्वरं प्रविविशुः \। ताः
सम्भालय \।

---भो गोप-कुमार्यः ! स्व-गृहं व्रजत, अतिविलम्बे पित्रादिभिर्
विपरीतं सम्भाव्येत \।

---भो रसिक-मौले ! पित्राद्य्-अनुशासनारब्ध-व्रताभिर् अस्माभिर् मासम्
एकम् उदवासः करिष्यते \।

---भो व्रतिन्यः ! युष्मद्-दर्शन-प्रभावात् सञ्जात-स्व-गृह-विरागो
निवृत्त-क्षुत्-पिपासो मासम् एकम् इहैव नभो-वास-व्रतं चिकीर्षामि \।
कृपा चेद् इतोऽवरुह्य साकं भवतीभिर् उदवासम् इत्य् एवं-विधेन
**आक्षिप्तानि चेतांसि** यासां, तादृश्यः सत्यस् ततोऽधिके **आकण्ठ-मग्नाः
शीतोदे** तस्मिन् **वेपमानाः** शङ्का-हर्षौत्सुक्यादिभिश् च स-कम्पा इत्य्
अर्थः \।\।१३\।\।

**\॥।**

**\।\। १०.२२.१४ \।\।**

मानयं भोः कृथास् त्वां तु नन्द-गोप-सुतं प्रियम् \।

जानीमोऽङ्ग व्रज-श्लाघ्यं देहि वासांसि वेपिताः \।\।

**श्रीधर-स्वामी (भावार्थ-दीपिका) :** तत्र मुग्धा ऊचुः \। **अङ्ग** !
**भोः** श्री-कृष्ण **अनयम्** अन्याय्यं **मा कृथाः** \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तत्र* तासां मध्ये \।
*मुग्धाः* अङ्कुरित-यौवना मुग्धाः \। अङ्कुरादेर् वृक्ष-धर्मत्वेन
यावनबाधात् प्रत्ययत्वं लक्ष्यते \। तेन शोभातिशयो व्यज्यते \। एवं
च पति-मात्रानुरागवत्त्वे सति प्रत्यग्र-यौवनत्वम् इति फलितं मुग्धा
लक्षणं, तेन सामान्य-वनिता-प्रतिपालितास्व् अङ्कुरित-यौवनासु
नातिव्याप्तिः \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** प्रथमतः
पूर्व-सिद्धाः साम-पूर्वक साम-पूर्वकम् आहुः---**मानयं भोः कृथा**
इत्य्-आदि \। **त्वां जानीमः** \। अद्य ज्ञातव्य इति न हि \। **अङ्ग**
सादर-सम्बोधनेऽङ्ग-शब्दः \। **व्रज-श्लाघ्यम्** अङ्ग व्रजे श्लाघ्यम्
इति वा सर्वाङ्ग-सुन्दरम् इति भावः \। **प्रियं** प्रियाकारं प्रीणातीति
प्रीतं वा \। तस्माद् **वासांसि देहि** \। प्रियत्वेनास्माकं दुःखदः
कथं भवसि ? पश्य वयं **वेपिताः** \। अतः परं हि मोदे स्थतुं
न शक्यते \।\।१४\।\।

---------------------------------------------------------------------------------------------------------------------

मानयं भोः कृथास् त्वां तु नन्द-गोप-सुतं प्रियम् \।

जानीमोऽङ्ग व्रज-श्लाघ्यं देहि वासांसि वेपिताः \।\।

**सनातन-गोस्वामी (बृहद्-वैष्णव-तोषणी) :** आदौ साम्नाहुः---**मा**
इति \। प्राग् एव **मा**-शब्द-निर्देशो व्यग्रतया अनयाकरं दार्ढ्यार्थं
वा **भो** इति \। अङ्गेति च स-प्रेम-सम्बोधने, अत एव द्विरुक्तिः \।
**नन्द-गोपस्य सुतं** **जानीम** इति त्वं गोप-कुमारः, वयं च
गोप-कन्यका इति अस्मान् प्रत्य् एतादृशम् **अन्याय्यं** कर्तुं नार्हसीति \।
किं वा, नन्दयति व्रजम् इति नन्दो यो गोपः व्रज-राजस् तस्य सुतम् इति
प्रजास्व् अस्मासु युव-राजसय तव कृपैवोचिता, न तु स्व-पितृ-प्रतिकूलं
दुःख-दानादि-कर्मेति \।

यद् वा, **नन्द-गोपस्य सुतम्** इति सर्व-व्रज-जनाजीव्य-रक्षकस्य
तव विरुद्धाचरणं न युक्तम् इति भावः \। तत्र च **प्रियं** प्रिय
इति **जानीमः** \। अतोऽस्माकम् अप्रियाचरणम् **अन्याय्यम्** एवेति भावः \।
किं च, **व्रजे** व्रज-मध्ये व्रजेन वा **श्लाघ्यं** च **जानीमः** \।
अतो व्रज-निन्द्यैतत्-कर्माचरणम् अयुक्तम् एवेति भावः \। यतो
**वेपिताः** वयम् \।

यद् वा, **वेपिताः** प्रति इति कृपां जनयन्ति\। यद् वा, **त्वां प्रियं
व्रज-श्लाघ्यं** च **जानीमः**, यत् त्वया वस्त्र-हरणाच् छीतोदे
आकण्ठ-मग्ना **वेपिताः** कम्पं प्रापिता इति
सोत्प्रास-नर्मोक्तिः\।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आदौ साम्ना आहुः---**मा** इति
\। प्राग् एव **मा**-शब्द-निर्देशो व्यग्रतया अनयाकरण-दार्ढ्यार्थं वा
**भो** इति \। **अङ्ग** इति च स-प्रेमार्ति-सम्बोधने \। अत एव
द्विरुक्तिः \। **नन्द-गोपस्य सुतं जानीम** इति त्वं गोप-कुमारः, वयं
च गोप-कन्यका इति अस्मान् प्रत्य् एतादृशम् **अन्याय्यं** कर्तुं नार्हसि \।
श्लेषेण नन्दयति व्रजम् इति नन्दो यो गोपः व्रज-राजस् तस्य सुतम् इति
प्रजास्व् अस्मासु युवराजसय तव न्याय एवोचितः, न तु
स्व-पितृ-प्रतिकूलं दुःख-दानादि-कर्मेति \।

यद् वा, **नन्दस्य गोपं सुतम्** इति सर्व-व्रज-जनाजीव्य-रक्षकस्य
तव विरुद्धाचरणं न युक्तम् इति भावः \। अत एव तन् नाम-न्याय्यम्
एवेति भावः \। किं च, **व्रजे** व्रज-मध्ये व्रजेन वा **श्लाघ्यं**
च **जानीमः** \। अतो व्रज-निन्द्यैतत्-कर्माचरणम् अयुक्तम् एवेति भावः
\। दाने हेतुः **वेपिताः** वयम् \। यद् वा, वेपिताः प्रति इति कृपां
जनयन्ति\।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** यद् अब्रुवंस् तद्
आह---**मानयं भो** इत्य्-आदि \। प्रथमतः साम-पूर्वकम् एव वक्तुम्
उचितम् इति वचन-परिपाटी \। तद् यथा---**भो** श्री-कृष्ण ! **मा
अनयं कृथाः**, **त्वां तु जानीमः** अनीति-कारी न भवसीति, यतो
**नन्द-गोप-सुतः** व्रज-राज-सुतम् इति ताभिर् उक्तस्य तत्
प्रतिशब्देन कवेर् एवेयम् उक्तिः \। व्रज-राज-कुमारस्य त्व् अनयो मास्त्य्
एव, परन्तु अनय-कारिणां निवारण-कर्तृत्वम् एव \। तत्रापि **प्रियं**
सर्वोत्तमम्, यतो **व्रज-श्लाघ्यम्** \। अनय-कारिणं हि न कोऽपि
श्लाघते, तस्माद् **अनयं मा कृथाः** \। किं करिष्यामि ? तद् उच्यताम् इत्य्
आशङ्क्याह---**देहि वासांसि** \। क्षण तिष्ठत, विलम्बेन दास्यामीत्य्
आशङ्क्याह---**वेपिताः**, कम्पिताः स्म इत्य् अर्थः \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रथमं साम्ना
आहुः---**अनयम्** अन्याय्यं **मा कृथाः** \। ननु मुग्धाः यूयं मां नैव
परिचिनुथ, यतो मय्य् अप्य् अनीति-कलङ्कं दातुं न शङ्कध्वे ?
तत्राहुः---**त्वां तु** इति \। अन्यान् व्रज-स्थान् अपि न जानीम एव, त्वां
त्व् अतिप्रसिद्धं **नन्द-राजस्य सुतं** **जानीम** एव, गोपो भूपेऽपि
दृश्यते इत्य् अभिधानात् \। तत्रापि **व्रज-**स्थ-मात्रस्यापि
**श्लाघ्यम्**, तत्रापि **प्रियम्** \। ननु, भो निर्बुद्धयः ! यद्य् अहं
राज्ञः पुत्रस्, तर्हि कथं मय्य् अनीतिः ? राज-पुत्रा अपि क्वचिद्
अनीतिमन्तः ? इति चेत् कथम् अहं व्रज-श्लाघ्यः प्रियश् च नह्य्
अनीतिमत्सु श्लाघा प्रीतिर् वा सम्भवेद् इति भावः \।

ननु, सत्यं स्त्रियो वयं वक्तुम् अनभिज्ञास् तस्मात् कृपयैवापराधं
क्षान्त्वा **वासांसि देहि वेपिता** वयम् इति कृपां जनयन्ति\।\।१४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** आदौ साम्नाहुः---**भोः
अनयम्** अनीतिं **मा कृथाः** ! ननु मय्य् अनीति-कलङ्कम् अर्पयथ ?
तत्राहुः---**त्वां** **नन्दा**भिधानस्य **गोपस्य** राज्ञः **सुतं**
व्रज-मात्रस्यापि श्लाघ्यं तत्रापि प्रियं जानीमः \। नन्व् ईदृशश् चेद् अहं
तर्ह्य् अनीतिर् मयि कथम् उक्ता ? तत्राहुः---**वेपिता** वयम्
अस्मद्-अपराधं क्षान्त्वा **वासांसि देहि** इति दयाम् अजनयन्
स्त्री-प्रज्ञयानयं मा कुर्व् इत्य् उक्तिर् इति भावः \।\।१४\।\।

**\॥।**

**\।\। १०.२२.१५ \।\।**

स्याम[^६०] सुन्दर ते दास्यः करवाम तवोदितम् \।

[^६०]: *श्याम*।


देहि वासांसि धर्मज्ञ नो चेद् राज्ञे ब्रुवाम हे \।\।

**श्रीधर-स्वामी (भावार्थ-दीपिका) :** प्रौढा ऊचुः \। **नो चेद् राज्ञे**
नन्दाय कंसाय वा **ब्रुवाम** \। **ब्रुवाम हे** कृष्णेति\।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *प्रौढाः*
पति-मात्र-विषय-केलि-कलाप-कोविदाः प्रौढाः \।
पत्य्-अतिरिक्त-केलि-कलाभाववत्त्वे सति केलि-कला-प्रावीण्यम् इत्य् अर्थः
\। वेश्यायां कुलटायां च पति-मात्र-विषयत्वाभावान् नातिव्याप्तिर् इति \।
"नन्दस्य पितृत्वात् ततो न मे भयम्" इत्य् अस्वारस्याद् आह---*कंसाय वा*
इति \। केचित् त्व् अत्र वर्ण-चतुष्टयजास् ता इत्य् ऊचुः \। **दास्य** इत्य्
उक्तवन्त्यः शूद्रजाः \। **करवाम** इत्य्-आदि-वचना वैश्यजाः \।
**देहि** इत्य्-आदि-वचना विप्रजाः \। **नो चेद्** इत्य्-आदि-वचनाः
क्षत्रियजा इति \।

> न जार-जातस्य ललाट-शृङ्गं
>
> कुल-प्रसूतस्य न पाणि-पद्मम् \।
>
> यथा यथा मुञ्चति वाक्य-जालं
>
> तथा तथा तस्य कुले प्रमाणम् \।\। इत्य् अभियुक्तोक्तेः परीक्षा
> सुलभैव \।

अत्र च जाति-निर्णयार्थं राजान्तर-प्रेषित-तुल्य-रूप-विद्यादि-गुणाः
चतस्रः कन्यका यथा कालिदासेन तद्-वचनानुसारेण भोज-सभायां
पृथक् पृथग् जात्या निर्णीताः सापि कथानुसन्धेया \। लोक-रञ्जनार्थं
तद्-वाक्य-पद्यं च---

> अभूत् प्राची पिङ्गा रस-पतिर् इव प्राश्य कनकं
>
> गत-च्छायश् चन्द्रो बुध-जन इव ग्राम्य-सदसि \।
>
> क्षणात् क्षीणास् तारा नृपतय इवानुद्यम-परा
>
> न दीपा राजन्ते द्रविण-रहितानाम् इव गुणाः \।\। \[सुभाषितावली
> २२१८\] इति \।

अत्र क्रमेण शूद्र-विप्र-क्षत्र-वैश्यजास् ता इति ध्येयम् \। **ब्रुवाम**
इति भिन्नम् \। **हे** इत्य् अनेन कृष्ण आक्षिपते, यद् येन विनानुपपन्नं,
तत् तेनाक्षिप्यते इत्य् न्यायेन \। कथन-फलस्य दण्डादेः कृष्ण-गामित्वात्
परस्मैपदम् एव युक्तम् इति मत्वाह---**ब्रुवाम** इति \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अन्या ऊचुः---हे
**सुन्दर** ! **सुन्दर** इति निजाभिलाष-सम्बोधनम् \। **ते दास्यः
स्याम** \। **तवोदितं** च **करवाम** \। तस्माद् **वासांसि देहि** \।
यस्माद् **धर्मज्ञोऽसि** \। दासीनां वासांसि नापह्रियन्ते, अपि तु दीयन्ते
एव \। इयं हि धर्मस्य रीतिः \। **धर्मज्ञ** इति काकूक्तिर् वा\। अन्यास्
तत्र मुखरा ऊचुः---**नो चेद्** इत्य्-आदि \। यदि **वासांसि** न ददासि,
तदा **राज्ञे** नन्दाय **ब्रुवामहे** \। आशयस्य कोमलाकोमलादेः
कुमारिका एव विविधाः तेनैवं काश्चिद् ऊचुः \। विवस्त्रतया जलेभ्य
उत्थान-शक्तेः कथं राज्ञे निवेदनम् ? तर्हि भय-प्रदर्शनम् एतत् \।
अथवा, **ब्रुवामहे** इत्य् अन्तर्भूत-ण्य्-अर्थः राज्ञेऽभीतिः
स्व-गोत्र-बालकैर् ज्ञापयिष्याम इति\।\।१५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना दानं
प्रदर्शयन्ति---**श्याम** इति \। **श्यामश्** चासौ **सुन्दरश्** चेति \।
यद् वा, श्यामेषु सुन्दरस् तस्य सम्बोधनम् \। अत एव **तव दास्यो**
वयम् \। विशेषतश् चैतत्-प्रभृति **तव उदितं** त्वद्-उक्तं
**करवाम** \। यद् वा, **उदितं** उदयम् उत्कर्षं ख्यापयामेत्य् अर्थः
\। **दास्यः** सत्यः इत्य् अत्रैव वा योज्यम् \। **दास्यः स्याम** भवेमेति
श्री-चित्सुख-सम्मतः पाठः \। एवं दास्येन आत्म-समर्पणादिकम् एव
दानम् ऊह्यम् \।

अधुना भेदं प्रयुञ्ज्यते **धर्मज्ञ** इत्य्-आदिना \। अन्यथा
नग्न-स्त्री-सन्दर्शनेन परस्व-हरणादिना चाधर्मतो भयम् इति भावः
\। अदृष्टात् तस्य भयम् अनालोच्य दृष्ट-भयम् उत्पादयन्ति---**नो चेद्**
इति \। इति द्विविधो भेदः \। इदं च सर्वं पूर्वं श्लाघनीय-गुण इत्य्
अत्र विवृतम् अस्ति \। राज्ञे गोप-राजाय, श्लेषेण नन्द-गोपस्य सुतं
प्रियम् इति प्रियत्वेन न त्वं किञ्चिद् बलाच् छिक्षितोऽसि \। युवराज-पक्षे
तवेदृशी मत्ततोचितैवेति गोप-सुतम् इति \। पक्षे, गोपत्वेन गो-सङ्गत्या
तादृश एवेति \। तथा **अङ्ग-व्रजैः** सर्वावयवैर् एव \।

किं वा, अङ्गैर् एव **व्रजे श्लाघ्यम्**, न तु गुणैः \। धर्मज्ञेति च
सोल्लुण्ठोक्त्या, धर्म-परित्याग इति तत्त्वतश् चायं गूढाभिप्रायः \।
**नन्द-गोप-सुतम्** इति विशेषण-त्रयेण पतित्व-योग्यतया आत्मनः
पतित्वेन कामनायां हेतुः \। तथा **श्याम-सुन्दर** इति च \। **दास्य**
इति वयम् अपि तव पत्नीत्व-योग्याः \। तत्र च दासी-शब्देन **करवाम
तवोदितम्** इत्य् अनेन च भक्ति-विशेषः \। **धर्मज्ञ** इति
ईदृशाश्रित-जनानाम् उपकेषा अनुपयुक्ता \। अन्यथा **राज्ञे** धर्म-राजाय
**ब्रुवाम** मरिष्याम इत्य् अर्थ इति \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधुना दानं
प्रदर्शयन्ति---**स्याम** इति \। **दास्यः स्याम** भवेमेति
चित्सुख-सम्मतः पाठः \। एवं दास्येन आत्म-समर्पणादिकम् एव दानम्
ऊह्यम् \। तत्रापि तवोदितं करवामेति विशेषोक्तिर् भाव-विशेषं
व्यञ्जयति \। श्यामेति तालव्यादिः क्वचित् \। तत्र दास्यः सत्य इति योज्यं
किन्तु भगवान् पृथग् एवानुवादं करिष्यति \। अधुना भेदं प्रयुञ्जते
**धर्मज्ञ** इत्य्-आदिना \। अन्यथा नग्न-स्त्री-सन्दर्शनेन
परस्व-हरणादिना चाधर्मतो भयम् इति भावः \। अदृष्टात् तस्य भयम्
अनालोच्य दृष्ट-भयम् उत्पादयन्ति नो चेद् इति द्विविधो भेदः राज्ञे
गोप-राजाय, श्लेषेण **नन्द-गोप-सुतम्**, अर्थात् तस्यैव **प्रियम्**
इति प्रियत्वेन न त्वं किञ्चिद् बलाच् छिक्षितोऽसि, तथा **अङ्गैर्** एव
**व्रजे श्लाघ्यं**, न तु गुणैः **धर्मज्ञ** इति सोल्लुण्ठोक्त्या
धर्म-परित्याग इति \। अत्र तस्य तत् क्ष्वेलितम् \[भा।पु। १०.२२.१२\]
इत्य् आरभ्यैतत् पर्यन्तेन किलकिञ्चिद् आख्योऽनुभावोऽनुसन्धेयः \।
यथोक्तं---

> गर्वाभिलाष-रुदित-स्मितासूयाभय-क्रुधाम् \।
>
> सङ्करी-करणं हर्षाद् उच्यते किल-किञ्चितम् \।\। \[उ।नी। ११.४४\] इति
> \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्रैवान्यः स-दैन्यम्
ऊचुः---**स्याम** इत्य्-आदि \। **हे सुन्दर** ! **ते दास्यः स्याम** भवाम
\। वाससैव किं वा चरितेनेत्य् आशङ्क्याहुः---**करवाम तवोदितम्** \।
करिष्याम इत्य् एवास्माकम् अभिप्रायम् इत्य् अर्धोक्ते काश्चिद् अन्याः साम-मुद्रां
परित्यज्य भय-प्रदर्शनेन मुद्रान्तरम् उद्भाव्याहुः---**नो चेत्** \।
एवं साम्ना विनयेनापि यदि **वासांसि** न ददासि, तदा **राज्ञे**
व्रज-राजाय **ब्रुवामहे** ज्ञापयिष्यामः \। इत्य् आसां त्रैविध्यम् उक्तं
भवति---मध्या मृद्वी मुखरा चेति \। तत्र मानयं भो \[भा।पु।
१०.२२.१४\] इति मध्याः \। **स्याम सुन्दर** इत्य् अत्र मृद्व्यः \। **नो
चेद्** इत्य्-आदौ मुखराः \। **धर्मज्ञ** इति विपरीत-लक्षणया
परिहासश् च व्यङ्ग्यः \। नहि धर्मज्ञो दासीनां वस्त्रम् अपहरन्ति,
वरं तु ददात्य् एव, तेन त्वम् अधर्मज्ञ एवेति चतुरा वा, न तु मृद्व्यः
\।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुनर् अपि
साम्नैवाहुः---**स्याम दास्यो भवाम** इति दन्त्य-स-कार-पाठश्
चित्सुख-सम्मतः \। **श्याम** इति तालव्य-श-कार-पाठे **दास्यः**
सत्यस् **तवोक्तं करवाम** इति \। **राज्ञि** त्वयि प्रजानाम् अस्माकं
दास्यं समुचितम् एवेति भावः \। वस्तुतस् तु तन्-मिषेणैव स्वात्मानम्
अर्पयामासुः \। **सुन्दर**स्य तव अस्माभिर् यद् दास्यं सम्भवेत्, तत्र
**तवोक्तं करवाम** इति \। काश्चित् प्रखरा-भेदं प्रयुञ्जते---हे
**धर्मज्ञ** इति \। स्त्री-धन-हरणात् तवाधर्मो भावीति भावः \।
तस्याधर्माद् भयम् अनालोच्य दृष्टं भयं दर्शयति\--**नो चेद् राज्ञे**
इति द्विविधो भेदः, राज्ञे नन्दाय कंसाय वा \।\।१५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** दानं
दर्शयन्ति---**श्याम** इति \। हे **सुन्दर !** **वयं ते दास्यः स्याम**
भवेम \। क्वचित् तालव्यादि-पाठः \। **राज-पुत्रे** त्वत्-प्रजानां नो
दास्यम् एव युक्तम् इति भावः \। वस्तुतस् तु ते दास्यस् त्वयि
निवेदितात्मानः स्याम, वयं सुन्दरस्य नोऽस्माकं यद् दास्यं स्यात्, तत्र
तवोक्तं **करवाम** इति \।

तासु प्रखराः काश्चिद् भेदं प्रयुञ्जानाः प्राहुः---हे **धर्मज्ञ** इति
\। स्त्री-स्वापहराद् अधर्मस् त्वयि भवेद् इति भावः \। यदि न बिभेष्य्
अधर्मात्, तर्हि दृष्टं भयं भावीत्य् आहुः---**चेद् वासांसि नो** दीयन्ते
तदा **राज्ञे** त्वत्-पित्रे नन्दाय **ब्रुवामहे** इति द्विविधो भेदः,
प्रियेऽयुक्तत्वाद् दण्डो नोद्दिष्टः \। इह तस्य तत्-क्ष्वेलितम् \[भ।पु।
१०.२२.१२\] इत्य् आरभ्यैतत् पर्यन्तेन किलकिञ्चिताख्यो ऽनुभावो
ऽनुचिन्त्यः---

> गर्वाभिलाष-रुदित-स्मितासूयाभय-क्रुधाम् \।
>
> सङ्करी-करणं हर्षाद् उच्यते किल-किञ्चितम् \।\। \[उ।नी। ११.४४\] इति
> \।\।१५\।\।

**\॥।**

**\।\। १०.२२.१६ \।\।**

श्री-भगवान् उवाच---

भवत्यो यदि मे दास्यो मयोक्तं वा करिष्यथ \।

अत्रागत्य स्व-वासांसि प्रतीच्छन्तु शुचि-स्मिताः \।

नो चेन् नाहं प्रदास्ये किं क्रुद्धो राजा करिष्यति \।\।[^६१]

**श्रीधर-स्वामी (भावार्थ-दीपिका) :** *न व्याख्यातम्।*

[^६१]: थिस् लिने इस् नोत् फ़ोउन्द् इन् अल्ल् एदितिओन्स्, बुत् इस् दिस्चुस्सेद् इन् अल्ल्
    थे गौदिय चोम्मेन्तरिएस्।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे शुचि-स्मिताः शोभनेषद्
धासवत्यः \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अहं हि सत्य-दृक् \।
तत् तु न मयोदित-पूर्वं वा \[भा।पु। १०.२२.११\] इत्य्-आदिना पूर्वम्
एवोक्तम् \। भवत्योऽसत्य-वाचः, यतः श्याम सुन्दर ते दास्यः करवाम
तवोदितम् इत्य् उक्तम् यत्, तद् अधुनैव न सङ्गच्छते \। कथं न
सङ्गच्छते ? इत्य् आह---भवत्यो यदि मे इत्य्-आदि \। नो चेद् अत्रागता
वासांसि चेन् नयथ, तदाहं दास्ये \। अहम् इति स्वातन्त्र्य-सूचकम् \।
धर्मज्ञ इति यद् भवतीभिर् उक्तोऽस्मि \। तन् ममायम् इति धर्मः \।
मद्-आज्ञां ये न प्रतिपालयन्ति तद् अभीष्टम् अहं न करोमि \। यद् वा,
भवतीभिर् उक्तम्---राज्ञे ब्रुवामहे इति\। तत्रापि नाहं बिभेमि \। अतो
भवतीभिर् गत्वा स्वच्छन्दम् उच्यताम् इत्य् आह---किं क्रुद्ध इय् आदि
\।\।१६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भवत्य इत्य् आदौ
भक्ताद्य्-अपेक्षयादरात् \। अत्रागत्येति, न तु मया प्रक्षिप्यमानानि
जलान्तः स्थित्वा ग्राह्याणीत्य् अर्थः \। स्व-शब्देन निज-परिधानम्
अवश्यम् आशु ग्रहीतुम् उपयुज्यत इति भावः \। हे शुचि-स्मिताः ! इति
ईदृशेन शुद्ध-स्मितेनावगम्यते शीतादि-दुःखं नास्ति, वेपनं
कपटेनैवेति \। किं च, मद्-उक्तम् अङ्गीकृत्यात्रागत्य युष्माभिर्
वस्त्राणीमान्य् अधुनैव ग्राह्याणीति चातुर्य-विशेषेण जलाद् आकर्षति \।

यद् वा, शुचि-स्मिताः सत्यः प्रतीच्छत \। मुख-म्लानौ च सत्यां न
दास्य इति भावः \। एष रसिकता-विशेषः\। न प्रदास्ये प्रकर्षेण न
दास्य इति प्र-शब्देन \। यदि वा कथञ्चिद् दद्यां, तदा खण्डशो विदार्य
किञ्चित्, किञ्चिद् एव काञ्चित् प्रत्य् एव दास्यामीति सूच्यते \। राजा गोप-राजः
क्रुद्धोऽपि सन् किं करिष्यति ? अपि तु, न किञ्चिद् एवेत्य् अर्थः, पुत्रे
मयि स्नेह-विशेषात् \। अत्र च प्रत्युत्तरत्वेन श्लेषार्थोऽयं ज्ञेयः \।
शुचि-स्मिता इति परम-सौन्दर्योक्त्या तासां निज-परिग्रह-योग्यता सूचिता
\। अतो विवाहं विनापि स्वीकारेण मयि युष्मासु च क्रुद्धोऽपि सन्
धर्म-राजः किं कर्तुं शक्नुयात् ? इत्य् उक्त्वा कानिचित् तासां वस्त्राणि
स्वस्यासनानि कृत्वा कानिचिच् छायां रचयित्वा कानिचिद्
ध्वज-पताका-वितानादितया नीप-शाखोपशाखादिषु बद्ध्वा, कानिचिद् दोलां
रचयित्वा आन्दोलयन्, कानिचिद् इतस् ततस् तद्-उपरि चिक्षेपेत्य् ऊह्यम् \।
स्कन्धे निधाय \[भा।पु। १०.२२.१८\] इति वक्ष्यमाणत्वात् \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तासां तथाङ्गीकारेणैव
पराजयं करोति भवत्य इति आदर-व्यञ्जक-भवच्-छब्द-प्रयोगश्
चायं प्रोत्साहनार्थं स्व-शब्देन च निज-परिधानम् अवश्यम् आशु
ग्रहीतुम् उपयुज्यत इति भावः \। हे शुचि-स्मिताः ! इति ईदृशेन
शुद्ध-स्मितेनावगम्यते शीतादि-दुःखं नास्ति, वेपनं च कपटेनैवेति
\।

यद् वा, शुचि-स्मिताः सत्यः प्रतीच्छत मुख-म्लानौ च सत्यो न दास्याम
इति भावः \। नो चेद् इत्य् अर्धं क्वाचित्कं न प्रदास्ये प्रकर्षेण न
दास्यामीति यदि वा किञ्चिद् दद्यां तदा खण्डशो विदार्य किञ्चित् किञ्चिद् एव
काञ्चित् प्रत्य् एव दास्यामीति सूच्यते \। राजा गोप-राजः क्रुद्धोऽपि सन् किं
करिष्यति \।

अपि तु, न किञ्चिद् एवेत्य् अर्थः \। पुत्रे मयि स्नेह-विशेषात् इत्य् उक्त्वा
कानिचित् तासां वस्त्राणि स्वस्यासनानि कृत्वा कानिचित् शय्यां रचयित्वा
कानिचिद् ध्वज-पताका-वितानादितयानीय शाखोपशाखादिषु बद्ध्वा कानिचिद्
दोलां रचयित्वा दोलयन् कानिचिद् इतस् ततो रक्षितवान् इत्य् ऊह्यं स्कन्धे
निधायेति विचित्यैकत्र निधानस्य वक्ष्यमाणत्वात् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ ते दास्यः कर्वाम
तवोदितम् इति तासां वचनेनैव ता जिगीषुर् भगवान् आह---भवत्य
इत्य्-आदि सार्धेन \। भवत्यो यदि मे मम दास्यः, मयोक्तम् अवश्यं
करिष्यथ \। तत् कथं न क्रियते ? तत् किम् इत्य् आह---अत्रागत्येत्य्-आदि
\। हे सुमध्यमाः ! इदं तु अस्माकम् अशक्यम् इति चेद्, भवतु \। मयापि
तर्हि न दातव्यम् इत्य् आह---नो चेद् इत्य्-आदि \। यद्य् अत्रागत्य न नयथ,
तदाहं न दास्ये \। तदा वयं राज्ञे निवेदयिष्याम इत्य् आशङ्क्याह---किम्
इत्य्-आदि \। यदि राज्ञे निवेदयथ, तदासौ क्रुद्धो भविष्यति, क्रुद्धः
सन् किं करिष्यति ? \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तासां वचोभिर् एव ताः
पराजित्य निर्वचनीकुर्वन्न् आह---भवत्य इति \। प्रथमम् एतेनैव
भवतीनां सत्यं परीक्षा, सत्यात् प्रच्युताभ्यस् तु भवतीभ्यो नैव
प्रदास्ये इति भावः \। **शुचि-स्मिताः** सत्य इति यद्य् अत्र
धर्म-परीक्षायां मुख-म्लानिः स्यात् तद् अपि नैव दास्ये इति भावः \।
वस्तुतस् तु शुचिः शृङ्गारस् तन्-मय-स्मिता इति स्वस्मिन्न् उद्भूतं भावं
ज्ञापयति \। किं च, मयि प्रबले सामैव वः कार्य-साधकं, न तु
भेद इत्य् आह नो चेद् इति \।\।१६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तास् तद्-वाचैव निर्जित्य
निरुत्तराः कुर्वन्न् आह---भवत्य इति \। इयम् एव भवतीनां
धर्म-परीक्षा यदि सत्याद् विच्युतिर् न स्यात् शुचि-स्मिता इति
तत्-परीक्षायां यदि मुख-म्लानिश् च न स्यात् सत्याद् विच्युताभ्यो
म्लान-मुखीभ्यश् च न देयानीति भावः \। वस्तुतस् तु शृङ्गारः शुचिर्
उज्ज्वलः इत्य् अभिधानात् शृङ्गार-मय-स्मिता इति स्वस्मिन्न् उदितोभाः
सूच्यते \।\।१६\।\।

**\॥।**

**\।\। १०.२२.१७ \।\।**

ततो जलाशयात् सर्वा दारिकाः शीत-वेपिताः \।

पाणिभ्यां योनिम् आच्छाद्य प्रोत्तेरुः शीत-कर्शिताः \।\।

**श्रीधर-स्वामी (भावार्थ-दीपिका) :** प्रोत्तेरुः निर्गताः \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः
कृष्णोक्ति-श्रवणोत्तरम् \। दारिका दारा एव दारिकाः स्त्रियो दाराः
पुम्-भूम्नि च स्त्रियाम् इत्य् उक्तेर् दार-शब्दात्वार्थिक-कान्ताट्टाप् \। योनिं
स्मर-मन्दिरम् \। योनिर् द्वयोः स्मरागारे जाता वा कर-जन्मनोः इति
धरणिः \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** शीत-वेपिताः शीतेन
कम्पिताः शीत-कर्शिताः \। शीता अलसा अत एव कर्शितास् तनूभूता
आनन्द-जनित-भाव-विशेषेणालसाः कर्शिताः \। शीतोऽलसः इति पर्यायात्
\।\।१७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तद्-अनन्तरं
तद्-आग्रहं दृष्ट्वेत्य् अर्थः \। जलाशयात् जल-मध्यतः \। दारिका बालाः,
प्रायः श्री-कृष्णेन समवयस्कत्वात् \। शीतेनैव वेपिताः कम्पित-देहा अपि
पाणिभ्यां योनिम् आच्छाद्य \। वेपनं च सात्त्विकम् एव प्रेम-स्वभावजम्
\। प्रकर्षेण उत्तेरुर् निःसृताः \। तत्र हेतुः---शीतेन कर्शिताः बहिर्
अन्तश् च व्याप्ता इत्य् अर्थः\।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तं तद्-आग्रहं
दृष्ट्वेत्य् अर्थः \। दारिका बालाः शीतेनैव वेपिताः कम्पित-देहा अपि
पाणिभ्याम् आच्छाद्य वेपनं च सात्त्विकम् एव प्रेम-स्वभावजं प्रोत्तरणे
हेतुः शीतेन कृशी-कृताहीन-बलत्वम् आपादिता इत्य् अर्थः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इति निर्बन्धं तस्य ज्ञात्वा
अकर्तव्यम् अपि भगवद्-आज्ञया तत्-प्रीति-हेतोश् च तथा कृतवत्य इत्य्
आह---तत इत्य्-आदि \। ततस् तस्य तथा निर्बन्ध-ज्ञानानन्तरं दारिकाः
कन्यका जलाशयाद् उत्तेरुः \। शीतेन वेपिताः कम्पिताः \। शीता अलसाश् च
कर्शिताः स्तब्धीभूताः \। पाणिभ्याम् इति लज्जाधिक्येन द्विवचनम्
\।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च अयि सख्यः !
स्व-वाचैव पराभूता वयम् अभूमैव \। यदि पुनर् अथापि
विलम्बिष्यामहे एतन्-मध्य एव कश्चिद् अन्यो मनुष्यश् चेद् आयाति, तदा
स्फुटम् इतोऽपि महा-विडम्बनाम्बुधौ पतिष्यामः \। किं च,
एतद्-अङ्ग-स्पर्श-प्राप्त्य्-आशा महा-बलवती दुर्वारा बभूव, या खल्व्
अत्रैव निमज्ज्य मर्तुम् अपि न ददाति, तद् एतद् विधात्रास्माकं ललाटे
लिखितम् अन्यथा न भवेद् इत्य् अतोऽस्य प्रियतमस्यैव हठं पुरस्कृत्य
स्व-हठं रसातले प्रस्थाप्य लज्जायै जलाञ्जलीर् दत्त्वा नेत्राणि
मुद्रयित्वा प्राप्तैर् अन्धकारैर् एव स्व-स्व-शरीराण्य् आच्छाद्य जलाद्
अस्मात् तटं गच्छाम इति मन्त्रणां मिथो दृढीकृत्य ताः कृष्ण-समीपं
जग्मुर् इत्य् आह---तत इति \। प्रोत्तेरुर् निर्जग्मुः \।\।१७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु सख्यः !
स्व-वाचैव वयं निर्जिताः \। किं कुर्मः ? इह कस्मिञ्चित् पुंसि समागते
त्रपा-सिन्धौ निर्मक्ष्यामः किं च यद्-अर्थं व्रतम् आचरितं तस्य
प्रेष्ठस्यैव हठम् अभिरक्षन्त्यस् त्रपायै जलाञ्जलिं प्रदाय
निमीलित-नेत्रतयैव लब्धैस् तिमिर-प्रच्छदैर् देहान् आवृत्य जलात्
तीरम् आसादयाम इति मिथो निश्चित्य प्रियान्तिकम् आगता इत्य् आह---तत इति
\। प्रोत्तेरुर् निर्जग्मुः \।\।१७\।\।

**\॥।**

**\।\। १०.२२.१८ \।\।**

भगवान् आहता वीक्ष्य शुद्ध-भाव-प्रसादितः \।

स्कन्धे निधाय वासांसि प्रीतः प्रोवाच स-स्मितम् \।\।

**श्रीधर-स्वामी (भावार्थ-दीपिका) :** आहताः ईषद्-अक्षत-योनीर् वीक्ष्य
\।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अक्षत-योनीः
कृताल्प-निधुवनाः \। शुद्ध-भावः परम-प्रेमा तेन जात-प्रसादः \।
आहता आगताः \। यद् वा, आहताः शीत-पीडिताः \। तथा च विश्वः---आहतं
गुणितेऽपि स्यात् ताडितेऽप्य् आनकेऽपि च इति सन्दर्भः \। (*अतः परं
पूर्णतया विश्वनाथस्य टीकोद्धृता।*) \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भगवान् इति \। आहता
आनन्द-वेगेन सम्यग् हताः शीतादिना ग्लान्य्-आदिना लज्जया वा \।

यद् वा, आहता आगता, हन् हिंसागत्योः इति गत्य्-अर्थात् \।

यद् वा, आ अहतः सम्यग् अक्षुण्णः \। अत एव आ सम्यक् वीक्ष्य प्रेक्षणीयः
\। अत एव शुद्ध उपाधि-शून्यो यो भावस् तेन प्रसादितः \। स-स्मितं,
यथा भवति तथा प्रोवाच \। किं कृत्वा ? स्कन्धे वासांसि निधाय \।
स्कन्धे स्वांसे \। अयम् अभिप्रायः---सम्प्रति साक्षात् स्पर्शो न जातः \।
परम्परा[^६२]-स्पर्शो भवत्व् इति स्कन्धे निधापनम् आलिङ्गनं
सुखाभिव्यञ्जकम् \।\।१८\।\।

[^६२]: परस्परा इन् थे तेxत्, बुत् थिस् सेएम्स् मोरे चोर्रेच्त्।


---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** शुद्धेन भावेन प्रेम्णा
पतित्व-कामनया वा \। प्रसादितः पूर्वत एव, अधुना च आहताः, हन्तेर्
गत्य्-अर्थत्वाद् आगता वीक्ष्य प्रीतः सन् वासांसि सर्वाण्य् एवावचित्य
स्व-स्कन्धे निधाय तासां सर्वासां प्रत्येकं प्रीति-सम्पत्तये प्रकर्षेण
शिक्षणार्थम् एव न्याय-प्रदर्शनेनोवाच स-स्मितम् इति \। वक्ष्यमाणेऽपि
नर्म-संस्पर्शात् \।

यद् वा, स्कन्धे निधायेत्य् अत्र हेतुः---शुद्धेति \। स-स्मितं प्रोवाचेत्य्
अत्र हेतुः---प्रीत इति \। प्रीत इत्य् अनेन नर्मोक्तिः सूचितैव, प्रीत्यैव
तस्या अवश्यम् उदयात् \। एवम् एकस्मिन्न् एव स्कन्धे बहुतराणां तावतां
वाससां निधानाल् लौकिक-लीलायाम् अपि पूर्ववद् ऐश्वर्यं प्रदर्शितम् \।
अत एवादाव् उक्तम्---योगेश्वरेश्वरः इति \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** शुद्धेन भावेन प्रेम्णा
प्रसादितः पूर्वत एव अधुना च आहताः हन्तेर् गत्य्-अर्थत्वाद् आगता
वीक्ष्य प्रीतः सन् वासांसि सर्वाण्य् एवावचित्य वृक्षस्य स्कन्धे निधाय
प्रकर्षेण शिक्षणार्थम् इव न्याय-प्रदर्शनेनोवाच स-स्मितम् इति तासां
चिरं तथा स्थापने वक्ष्यमाणेऽपि नर्म-संस्पर्शात् \। नन्व् आहता इत्य्
अत्रागता इत्य् अर्थो न युक्तः, अप्रयुक्तत्वात् \। उच्यते
काव्य-कूप-वर्तिनाम् इदं मतं, न तु वेदादि-शब्द-महोदधि-वर्तिनाम् \।
यथाह महा-भाष्ये---सप्त-द्वीपा वसुमती त्रयो लोकाश् चत्वारो वेदाः
साङ्गाः सरहस्या अनेकधा भिन्ना एकशतम् अध्वर्य-शाखाः सहस्र-वर्त्मा
सामवेद एकविंशतिर् बाहुवृच्यं नवधाथर्वणो वेदा वाकोवाक्यम्
इतिहास-पुराणानि वैद्यकम् इत्य् एतावन्तं शब्द-प्रयोगम्
अनिशम्याप्रयुक्ताः शब्दाः इति वचने केवलं साहसम् इत्य्-आदि
कोषकार-मतेऽप्य् आह---ता इत्य् अस्यान्यार्थो घटते, यथा
विश्व-प्रकाशे---आहतं गुणितेऽपि स्यात् ताडितेऽप्य् आनकेऽपि च इति गुणित्वं
चात्र द्वित्रादि-गुणतया पूर्वस्याङ्कस्य डोरिकादेर् वा सङ्करी-करणं
तद्वद् अत्रापि लज्जातः स्वयम् आत्मसु तादृशी करणम् इति \। किं च,
आहत-शब्दस्य व्याख्यायां क्षीर-स्वामी आहतम् उद्घोषितम् इति प्राह \।
अत्र च तासां विख्यातत्वं गम्यते तच् च तासां तथा वीक्षणे
चमत्कारातिशय-द्योतकम् इत्य् अलम् एतया कल्पनया \।\।१८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३७७) :** तथैव तस्यां लीलायां
श्री-कृष्णस्याभिप्रायं मुनीन्द्र एव व्याचष्टे---भगवान् इति \। आहता
आगताः \। लज्जा-त्यागेऽपि स्त्री-जाति-स्वभावेन लज्जांशावशेषात्
नम्रतयेषद्-भग्न-देहा वा\। एवम् उत्कण्ठाभिव्यक्त्या
तद्-भाव-मुग्धत्वाभिव्यक्त्या च शुद्धः परमौज्ज्वल्येनावगतो यो
भावस् तेन तद्-आस्वादनेन जनित-चित्त-प्रसक्तिः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आहता आगताः \। यद् वा, आहता
शीत-पीडिताः \। तथा च विश्वः---आहतं गुणितेऽपि स्यात् ताडितेऽप्य्
आनकेऽपि च इति \।\।१८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तथाभूतास् ता आगता वीक्ष्य
यद् उवाच तद् आह---भगवान् इत्य्-आदि \। आहतास् तथा-प्रकारेणागता
वीक्ष्य, हन् हिंसागत्योर् इत्य् अत्रायं गत्य्-अर्थम् एव \। अप्रयुक्त-दोषस्
तु काव्यादाव् एव, नात्रार्ष-वाक्ये \।

यद् वा, आहताः त्रपयोपहताः \। यद् वा, आ सम्यग् अहतः[^६३] \। अत एव
आ सम्यग् वीक्ष्यो दर्शनीयः \। अत एव शुद्धो निरुपाधिर् यो भावस् तेन
प्रसादितः \। प्रसादितः प्रसादं प्रापितः \। किं वा, भगवान् ता
वीक्ष्याह---किं तत् ? इत्य् आह---शुद्ध-भाव-प्रसादितः \। शुद्ध-भावेन
यः प्रसादितोऽहम् इति पुनः स्कन्धे वासांसि निधाय प्रकर्षेणोवाच
वक्ष्यमानम् इति शेषः \। स्कन्धे निधाय अंशे कृत्वा प्रथमं त्वरया
सर्वाणि वासांसि चोरयित्वा नीप-शाखास्व् एव स्थापितानि \। सम्प्रति प्रेम्णो
महिम्ना तासाम् अङ्ग-सौरभ-सुरभीणि तानि स्कन्ध एव निहितानि \।
तत्-स्पर्शात् तासाम् अङ्ग-स्पर्श-सुखानुभूतेः \। अतः स्कन्धे निधाय
प्रीत इति प्रीतेः पूर्व-काले लाप् \। स-स्मितं यथा स्यात् तथा
प्रकर्षेणोवाच \। स्वामि-व्याख्या तु चिन्त्या त्रपाकरत्वात्
पाणि-द्वय-च्छादनेन दर्शनाभावाच् च \।\।१८\।\।

[^६३]: थे तेxत् हस् *आहताः*, बुत् बृहत्-क्रम-सन्दर्भ गेनेरल्ल्य्
    फ़ोल्लोwस् श्रीनाथ, सो अहताः इस् मोरे प्रोबब्ले।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आ** सम्यक् प्रकारेणैव
**हता** मृता इव वीक्ष्य कुलजानां मरणाद् अप्य् अधिक ईदृशो लज्जा-त्यागः
सोऽपि मद्-अनुरोधेनैवाभिः क्र्ट इति मनसैवाधिगतो यः शुद्धो
निरुपाधिर् भावः \। प्रेम्ना तेन प्रसादितः स्कन्धे निधायेति तासाम्
अङ्ग-सौरभ्य-प्राप्ति-लोभाद् एव \। अथ च भवतीनाम् अधो-वस्त्राण्य् अपि
मया स्व-स्कन्धे धार्यते इति तासु स्व-प्रणय आदरश् च दर्शितः
**प्रकर्षेणोवाच** सपरामर्शम् उवाचेत्य् अर्थः \। तत्रायं परामर्शः
स्त्री-जाति-मात्रेणापि दुष्करं कृत्यम् आभिर् मत्-प्रेमोपरोधेन कृतम् \।
किं चेतोऽप्य् अन्यद् आत्यन्तिकं दुष्करं कृत्यम् अस्ति तद् एताभिः शक्यम्
अशक्यं वेति मद्-विषयक-प्रेम्णः शक्तेर् इत्य् अत्तां दिदृक्षे इति स-स्मितम्
इति भोः स्व-मुखेनैवाङ्गीकृत-मद्-दास्यं करवाम तवोदितं इति
युष्मद्-वचनस्य परीक्षाम् अधुनाहं करिष्ये \। ततो यद्-यत्-तीर्णा
भवितुं शक्नुथ तदैव युष्मद्-वसनानि मदीयात्म-मनः-प्राण-शरीरैः
सहितान्य् एव कृत्वा दास्यामीति भावः \।\।१८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** आहता आगतास् ता वीक्ष्य \।
यद् वा, लज्जा-त्यागेनाहताः सम्यक् ताडिता इत्य् अर्थः \। शुद्धेन
स्व-मात्र-फलकेन भावेन प्रसादितो भगवान् वासांसि स्कन्धे निधायेति
तद्-अङ्गैः स्वाङ्गानाम् अद्वैतं बोधयितुम् इत्य् अर्थः \।
तद्-अङ्ग-सौरभ्य-लाभेन इमा मद्-एक-जीवातवो भवन्तीत्य् अवगमेन च
प्रीतः सन् प्रोवाच---स-स्मितम् इति \। स्व-मुख-स्वीकृत-मद्-दास्यानां
करवाम तवोदितं इत्य् उक्तवतीनाम् अहं परीक्षां कुर्वे तद्-उत्तीर्णाभ्यस्
तु स्व-मनसा सहैव वासांसि दास्यामीति भावः \।\।१८\।\।

**\॥।**

**\।\। १०.२२.१९ \।\।**

यूयं विवस्त्रा यद् अपो धृत-व्रता

व्यगाहतैतत् तद् उ देव-हेलनम् \।

बद्ध्वाञ्जलिं मूर्ध्न्य् अपनुत्तयेऽंहसः

नमो वो[^६४] वसनं प्रगृह्यताम् \।\।

[^६४]: ऽधो। थिस् इस् स्रिधर्ऽस् रेअदिन्ग्।


**श्रीधर-स्वामी (भावार्थ-दीपिका) :** धृत-व्रताः सत्यो विवस्त्रा अपो
व्यगाहताप्सु स्नाता इति यत् तद् एतत् उ एव देव-हेलनम् अपराध एवेत्य्
अर्थः \। व्रत-वैगुण्य-भीतानां प्रायश्चित्तम् इवाह---अस्यांहसः
पापस्य निवृत्तये मूर्धन्य् अञ्जलिं बद्ध्वाधो नमः प्रणामं कृत्वेति
\।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देव-हेलनं देवस्य
वरुणस्य हेलनम् अपराध एव \। उ-शब्दोऽत्रैवार्थक इति ध्येयम् इति
\। यादवे तु उ तापेऽव्ययम् ईशे च इत्य् उक्तम् \। तथा च उ कोऽर्थः
ताप-करं देव-हेलनम् इति योज्यम् \। प्रायः पापं समाख्यातं चित्तं
तस्य विसर्जनम् इति तत्त्व-बोधिन्याम् \। क्वचित् त्व् एतच् छ्लोक-द्वयं
ग्रन्थान्तरीयम् अपि लिखितं दृश्यते \। तथा हि---

> एकेन पाणिना नेमुर् एकेनाच्छाद्य चाङ्गनाः \।
>
> ता वीक्ष्योवाच भगवान् भूयो धर्म्यम् इदं वचः \।\।
>
> एकेन पाणिना यो वै प्रणमेद् देवम् अच्युतम् \।
>
> तस्य दण्डः कर-च्छेद इति वेदविदो विदुः \।\। इति \।[^६५]

शातातपस् तु---

[^६५]: थेसे वेर्सेस् अरे फ़ोउन्द् ओन्ल्य् इन् विरराघवाचार्यऽस् वेर्सिओन् ओफ़् थे
    भगवतम्। थेरे इस् अ थिर्द् वेर्से नोत् नोतेद् ब्य् वंशीधर, wइथोउत्
    wहिछ् थे ओथेर् त्wओ मके लित्त्ले सेन्से---

    > तस्माद् उभाभ्यां पाणिभ्यां प्रणमेत् स्वामिनं नरः \।


    >
    > तथा च यूयं कुरुत तन् मे प्रियतरं भवेत् \।\।


> जन्म-प्रभृति यत् किञ्चिच् चेतसा धर्मम् आचरेत् \।
>
> तत् सर्वं निष्फलं याति एक-हस्ताभिवादनात् \।\। इति \।[^६६]

एतच् चापयागत्वाद् अत्रानुसन्धेयम् अव \।\।१९\।\।

[^६६]: थिस् वेर्से इस् क़ुओतेद् इन् *हरि-भक्ति-विलास* अत् ८.३८९। इत् इस्
    थेरे च्रेदितेद् तो विष्णु-स्मृति।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यूयम् इत्य्-आदि \। यूयं
समाज-कुमारिकाः तत्रापि व्रजस्थाः सत्यो विवस्त्रा यत् अपो व्यगाहत तत्
\। उ सम्बोधने देव-हेलनम् \। उ इति एवार्थे वा \। देव-हेलनम् एवैतत्
तत् तस्माद् अंहसः पापस्य नुत्तये मूर्ध्नि अञ्जलिं बद्ध्वा नमस्कृत्वा
अधो-वसनं प्रगृह्यताम् \। अथवा आदौ मूर्ध्नि अञ्जलिं बद्ध्वा दण्डवन्
नत्वा \। अधो-वसनम् इत्य् अस्यायं भावः---एवं चेन् नमस्कारं करोषि,
तथाप्य् अधो-वसनम् एव दास्यामि, न तूत्तरीयादीनीति परिहासः \। अधो
नमस्कृत्वेति अधो भूमि-तल इति वा \। यन् नमस्कारेणैव
देवतान्तर-हेलनम् अपि यास्यतीति \। वस्तुतस् तु
अधिष्ठातृ-वरुण-देवतायाम् एव वा हेलनम् अभूत् \। तेन
तत्रैवापराधोऽपि जातः \। यन् नमस्कारात् मयि प्रीते सति सोऽप्य्
अपयातीति भावः\।\।१९.२०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु न बाल्ये दोष इति
चेत् तत्राह---धृत-व्रता इति \। यद् एतद् इति \। साक्षान् मयानुभूतत्वाद्
अत्र प्रतारणं न किञ्चित् सम्भवेद् इति भावः \। देवेति देव्य्-अर्चनेऽपि
पुंस्त्वेन निर्देशः \। सर्व-देवतास्व् अपि तद्-अवहेलनस्य
सामान्य-विवक्षया दाढ्यापादनाय \।

यद् वा, देवस्य जलाधिष्ठातुर् वरुणस्य हेलनम् अवज्ञा \। यद् वा,
देव-हेलन-शब्देन पारिभाषिकतया व्रत-च्छिद्र-रूपोऽपराध
एवाभिहितः \। अञ्जलिं बद्ध्वेति तं च मूर्ध्नि, न त्व् अन्यत्रेति
रसिक-शिरोमणेस् तस्येष्ट-विशेष-परिपूर्तये, तत्र च नमः कृत्वेत्य्
उक्ते एक-पाणिना नमनोद्यमम् आलोक्य एक-हस्त-प्रणामश् \[ह।भ।वि।
८.४०६\] चेत्य्-आदि-वचन-पाठेनाञ्जलिं बद्ध्वेति तत्राप्य्
अधोऽञ्जलि-बन्धनम् अभिप्रेत्य मूर्ध्नीत्य् उक्तम् इत्य् ऊह्यम् \। अधो
नीप-तले स्थिताभिः सतीभिर् इति निकटागमनेन सम्यग्-दर्शन-सिद्धेः
\। अस्य च नमस्कृत्वेत्य् अनेन प्रगृह्यताम् इत्य् अनेन वान्वयः \।

यद् वा, अधो-वसनं परिधान-वस्त्रम् एव उत्तरीय-वस्त्रं च तथापि
न प्राप्तव्यम् एवेत्य् अर्थः \। अत एव वसनम् इति उत्तरीयाभावेन
प्रत्येकम् एकैक-ग्रहण-विवक्षयैकत्वम् \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु बाल्ये न दोष इति चेत्
तत्राह---धृत-व्रता इति \। यद् एतद् इति \। साक्षान् मयानुभूतत्वाद् अत्र
प्रतारणं न किञ्चित् सम्भवेद् इति भावः \। देवस्य जलाधिष्ठातुर्
वरुणस्य नारायणस्य वा हेलनम् अवज्ञा अञ्जलिं बद्ध्वा तं च मूर्ध्नि
न त्व् अन्यत्रेति भिन्नाभिप्रायं ततश् च नमः कृत्वेत्य् उक्ते एक-पाणिना
नमनोद्यमम् आलक्ष्य एक-हस्त-प्रणामश् च \[ह।भ।वि। ८.४०६\]
इत्य्-आदि-वचन-पाठेनाञ्जलिं बद्ध्वेति तत्राप्य् अधोऽञ्जलि-बन्धनम्
अभिप्रेत्य मूर्ध्नीत्य् उक्तम् इत्य् ऊह्यम् अधो वसनं परिधान-वस्त्रम् एव
उत्तरीय-वस्त्रं च तथापि न प्राप्तव्यम् एवेत्य् अर्थः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अधो-वसनं परिधान-वस्त्रम् एव
न त्व् अन्यद् इति काठिन्यम् इव \।\।१९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** किं तद् इत्य् आह---यूयम् इति
\। महा-कुल-प्रसूता इत्य् अर्थः \। युष्माकम् इदं नोचितम् \। किं तद् इत्य्
आह---यद् इत्य्-आदि \। यद् धृत-व्रता भूत्वा विवस्त्राः सत्योऽपो जलानि
व्यवगाहत \। नन्व् अस्माकं देशाचारोऽयम् अत्र किं दूषणम् इत्य्
आशङ्क्याह---एतद् इत्य्-आदि \। भोः कुमार्यः \। एतद् देव-हेलनम् \।
देवस्याधिष्ठातुर् वरुणस्य \। अथवा देव्या यमुनाया मयूराण्डम्
इत्य्-आदिवत् पुंवद्-भावः \। तर्ह्य् अस्य पापस्य किं प्रायश्चित्तम् ?
प्रायश्चित्तम् अनायास-साध्यं, तद् एव क्रियताम् \। नो चेद् देव-हेलनेन
व्रत-फल-सिद्धिर् अपि दुर्लभेति प्रायश्चित्तं दर्शयन् स्मार्तत्वं
प्रकटयति---बद्धाञ्जलिम् इत्य्-आदि \। नमः कृत्वा मां नमस्कृत्य वो
युष्माकं वसनं प्रगृह्यताम् \। एवं चेत्---नमो नमस् ते इति वाचनिकम्
एव नमस्कारं कुर्मः ? नैवम् \। प्रायश्चित्तादौ मुख्य एव कल्पः
क्रियते, न तु गौणः \। एवं चेच् छिरो-नमनेनैव कायिकः कर्तव्यः \।
स्वापकर्ष-बोधानुकूलो व्यापार-विशेष एव नमस्कार इत्य् अस्य नियमान्
नैवं कर-शिरः-संयोगो हि मुख्यो नमस्कार इत्य् आह---मूर्ध्नि अञ्जलिं
बद्ध्वा \। अधो-वसनम् इति पाठे तथापि अधो-वसनान्य् एव दातव्यानि न
तूत्तरीयाणीति प्रहास-विशेषः \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हन्त हन्त गूढोऽयम्
अपराधो युष्माकं व्यक्तोऽभूद् इत्य् आह \। **यूयं विवस्त्राः** सत्यो यद्
अपो **व्यगाहत** व्यगाहध्वं **तद्** एतत् **उ** एवार्थे **देवस्य**
जलाधिष्ठातुर् वरुणस्य नारायणस्य वा **हेलनम्** अपराधः \।

ननु, देशाचारोऽयं विशेषतो बालानां नापराधस् तत्राह---**धृत-व्रता**
इति \। अनुष्ठितस्यास्य व्रतस्य फलाभावस् त्व् अवश्यम्भावीति भीषयते
\। हन्त हन्तैतादृशं विडम्बनम् अभूत् \। व्रत-फलं च न भविष्यति
\। अतो मृता अपि वयं विशेषतः सुष्ठु मृताः \। तद् अलं
प्राण-त्याग-विलम्बेनेति मनोऽनुतापवतीः विशीर्ण-सर्वाङ्गीर् विवर्णा
अतिविह्वला वीक्ष्य हन्तासां मा प्राणाः प्रयान्त्व् इति सद्य एवातिकृपया
स्वयम् एव तस्य प्रायश्चित्तम् वदन्---भोः कृशाङ्ग्यः! मा भैष्ट इत्य्
आश्वासयति---बद्ध्वेति \। स्त्रियो हि यस्य दास्यो बचन्ते स एव तासां
सर्व-देव-मयो नारायण इति शास्त्रादेशात् \। नारायण-समो गुणैः
\[भा।पु। १०.८.९\] इति गर्गादेशाच् च सम्प्रत्य् अहम् एव युष्माकं
नारायणः \। तन् मद्-अभिमुखे एव स्थिताः अंहसोऽपराधस्यापनुत्तये
निवृत्तये नमः कृत्वाधो-वसनम् अन्तरीय-वस्त्रं गृह्यताम्, स्त्रीणाम्
अन्तरीय-वासोभिः पुंसो मम प्रयोजनाभावात्, तान्य् एव दास्यामि \।
उत्तरीयाणि तु स्वस्यैवोत्तरीयाणि करिष्यामीति भावः \। ततश् च शिरोभिर्
एव प्रणामे क्रियमाणे हंहो केवल-शिरः-प्रणामो गौण एवेत्य् उक्तं
एक-पाणिना नमनोद्यमम् आलक्ष्य एक-हस्त-प्रणामश् च \[ह।भ।वि।
८.४०६\] इति वचन-पाठेन प्रत्यवायं दर्शयित्वा अञ्जलिं ताः
कारयामासिरे \। तत्राप्य् अधोऽञ्जलिम् अभिप्रेत्य मूर्ध्नीत्य् उक्तम् इत्य् आद्य्
ऊह्यम् \।\।१९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु स्वामिन् सापि परीक्षा
क्रियताम् इति चेत् तत्राह---यूयम् इति \। विवस्त्रा यूयं यद् अपो व्यगाहत
व्यगाहध्वं तद् एतत् उ निश्चये देवस्य जलेशस्य वरुणस्य हेलनम्
अपराधः\।

ननु देशाचार इति चेत् तत्राह---धृतेति \। व्रत-फलं न स्याद् इति
भावः \। अतिविमनस्का वीक्ष्य कारुणिकस् तस्य सद्य एव लघु
प्रायश्चित्तं दर्शयति---अंहसा जलदेवतापराधस्य अपनुत्तये
निवृत्तये नमः कृत्वाधो-वसनं अन्तरीयं प्रगृह्यताम् \। तेन पुंसो मे
प्रयोजनाभावात् तद् एव देयम् उत्तरीयस् तु मयैवावधार्यम् इति भावः
\। तत्र मूर्ध्न्य् एक-हस्तेन वा प्रणामम् आलक्ष्याद्यस्य गौणत्वात्
द्वितीयस्य प्रत्यवायकरत्वान् मूर्ध अञ्जलिम् इत्य् उक्तं
अधोऽञ्जलि-विधानं तु मूर्ध्नि इत्य् अनेन निरस्तम् \।\।१९\।\।

**\॥।**

**\।\। १०.२२.२० \।\।**

इत्य् अच्युतेनाभिहिता व्रजाबला

मत्वा विवस्त्राप्लवनं व्रत-च्युतिम् \।

तत्-पूर्ति-कामास् तद्-अशेष-कर्मणां

साक्षात्-कृतं नेमुर् अवद्य-मृग् यतः \।\।

**श्रीधर-स्वामी (भावार्थ-दीपिका) :** इति दोषत्वेनाच्युतेनाभिहितं
विवस्त्राप्लवनं व्रतस्य च्युति-हेतुं मत्वा तस्य पूर्ति-कामास्
तद्-अशेष-कर्मणां तस्य व्रतस्यण्येषाम् अशेष-कर्मणां च साक्षात्-कृतं
फल-भूतं तम् एव नेमुः \। स एवावद्य-मृक् पाप-मार्जकः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विवस्त्राप्लवनं
नग्नीभूय स्नानम् \।

> स्नानं दानं तथा होमं शयनं गमनं भुजिम् \।
>
> विवस्त्रो न प्रकुर्वीत कुर्वाणः पापकृद् भवेत् \।\। इति स्मृतेः \।

सर्व-फल-स्वरूपे तस्मिन्न् एव तुष्टे किं फलम् अवशिष्टं स्याद् इति
भावेन नेमुः \। न हि प्रसाद-विषयीभूतानां प्रत्यवायादि-लक्षणः
कोऽपि दोष इत्य् आह---अवद्य-मृग् इति \। अवद्या निर्माष्टीति तथा अवद्यं
पाप-दोषयोः इति शाश्वतः \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अच्युतेनेति कदाचित्
कथञ्चिद् अपि तद्-वाक्यस्य सद्-अर्थाच् च्युतिर् नास्तीति तासाम् अभिप्रायः
सूचितः \। स्त्रियस् तत्र च अबला-शब्देन कथञ्चिद् अपि तद्-वाक्यम्
अत्येतुम् अशक्ता इत्य् अर्थः \। अभिहितम् उक्तं श्रुत्वेति शेषः \।
व्रतस्याच्युतिम् अपि च्युतिं छिद्रं मत्वेत्य् अर्थः \। अच्युतिश् च तत्त्वतो
बाल्ये विवस्त्रतया व्रत-स्थानाम् अपि स्थाने दोषाभावात् \। एतच् च
श्री-स्वामि-पादैर् अग्रे व्यञ्जितम् एव---दृढम् अत्यर्थं प्रलब्धा
वञ्चिताः "यूयं विवस्त्राः" इत्य्-आदिना \[भा।पु। १०.२२.२२\] इति \। अन्यत्
तैर् व्याख्यातम् \। यद् वा, तद् इत्य् अस्य विवस्त्राप्लवनम् इत्य् अनेन
परेण वान्वयः \। तेषां स्व-कृतानां देव्य्-आराधन-लक्षणानाम्
अशेष-कर्मणां पूर्तिकामाः सत्यो नेमुः, यतोऽशेष-कर्मणां स
एवावद्य-मृक् छिद्र-पूर्ति-कारकः \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अच्युतेनेति कदाचित् कथञ्चिद्
अपि तद् वाक्यस्य सद् अर्थाच्युतिर् नास्तीति तासाम् अभिप्रायः सूचितः यतो
व्रजस्य अबलाः स्त्रियः तत्र च अबला-शब्देन कथञ्चिद् अपि तद् वाक्यम्
अत्येतुम् अशक्ता इत्य् अर्थः ! प्रेमवशत्वाद् इति भावः \। मत्वेति वस्तुतो
देशाचार-बाल्याचऋअ-प्राप्तत्वेनादोषात् अत एव प्रलब्धा इति वक्ष्यते
साक्षात् कृतं पति-रूपं फलं तद् रूपत्वाद् एवावद्यमृग् इति तु तासाम्
अभिप्रायः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** साक्षात्कृतं पति-रूपं फलम् \।
तद्-रूपत्वाद् एव \। अवद्य-मृग् इति तु तासाम् अभिप्रायः \।\।२०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इति व्रत-फल-च्युति-भिया
तथैव कर्तुम् आरब्धवत्य इत्य् आह---इत्य् अच्युतेनेत्य्-आदि \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च व्रत-वैगुण्यं
मा भवतु, भवत्व् अस्माकं जाति-कुल-धर्म-लज्जादि-सर्व-नाशोऽपीति
निश्चयवतीभिस् ताभिर् यथा यथैव प्रेयान् प्राह तथैव कृतम् इत्य्
आह---इति दोषत्वेन **अच्युतेनाभिहितं** **विवस्त्राप्लवनं** **व्रतस्य
च्युति**-हेतुं **मत्वा तस्य** व्रतस्य **पूर्ति-कामास्** तास्
**तद्-अशेष-कर्मणां** तस्य व्रतस्यान्येषाम् अशेष-कर्मणां च
**साक्षात्कृतं** साध्य-फल-स्वरूपम् एव तं **नेमुः**
सर्व-फल-स्वरूपे तस्मिन्न् एव सन्तुष्टे किं फलम् अवशिष्टं स्याद् इति
भावः \। ननु, फल-प्राप्तिर् अप्य् अस्तु दोषोऽपि भविष्यतीत्य् अत
आह---यतोऽच्युताद् एव अवद्य-मृक् सर्व-दोष-निवृत्तिर् इत्य् अर्थः \। नहि
तत् प्रसाद-विषयीभूतानां प्रत्यवायादि-लक्षणः कोऽपि दोष इति भावः
\।\।२०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अपयातु त्रपा
व्रत-वैगुण्यं तु माभूद् इति निश्चित्य स्व-नाथस्याज्ञा ताभिः पालितेत्य्
आह---इतीति \। इति प्रयवायत्वेनाच्युतेनाभिहितं कर्मणां साक्षात् कृतं
फल-स्वरूपं तं स्व-नाथम् एव नेमुः, न तु वरुणं
तत्त्व-विद्-वरेण्यत्वात् तासां, किम् अलभ्यं भगवति प्रसन्ने
श्री-निकेतने \[भा।पु। १०.३९.२\] इत्य्-आदि स्मृतिभ्यः \। न च
नमस्कार-मात्रान् निःशेष-निवृत्तिर् न भवेद् इति वाच्यं,
यतोऽच्युत-नमस्काराद् अपराधानां सर्वेषां दोषाणां मृग् निवृत्तिर् इत्य्
अर्थः \।\।२०\।\।

**\॥।**

**\।\। १०.२२.२१ \।\।**

तास् तथावनता दृष्ट्वा भगवान् देवकी-सुतः \।

वासांसि ताभ्यः प्रायच्छत् करुणस् तेन तोषितः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ता व्रत-पूर्ति-कामाः \।
तथावनता हस्त-द्वय-सम्पुटं मूर्ध्नि धृत्वा कृत-प्रणामाः \। करुणः
दयालुः \। तेन मूर्ध-कृताञ्जलि-प्रणामेन \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तास् तथावनता
इत्य्-आदि \। तथा तद्-उक्त-प्रकारेणावनताः कृत-नमस्काराः पूर्वं
मूर्ध्नि अञ्जलिं बद्ध्वा पश्चाद् भूमौ निपत्य नमस्कृत्वेति भावः \।
करुणः करुणावान् तेन तोषितः \। करुणश् च स्तेनश् च तोषितश् चेत्य् एकम्
एव वा पदम् स्तेनश् चौरः \।\।२१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथा तेन स्वोक्तेन
प्रकारेणावनताः कृताञ्जलित्वेन प्रणताः वासांसि सर्वाण्य् एव
परिधानोत्तरीयादीनि, प्रकर्षेण यथायथं
स-प्रेम-सम्बोधनादि-पूर्वकम् \।

यद् वा, कौतुकेन तासां प्रीत्य्-अर्थम्
अन्योन्य-वस्त्र-परिवर्तन-विनोदेनायच्छत्, नीपाग्रात् अवरूढ सन्न् इति
ज्ञेयं, यतः करुणः \। स्वत एव प्रीतः \। तत्रापि भगवान्
निजाशेष-गुणादि-प्रकटन-परः, यतो देवक्याः सुतस् तद्-अर्थम् एव
तस्यां जात इत्य् अर्थः \। देवकी-शब्दार्थः पूर्वम् एवोक्तोऽस्ति \।
विशेषतश् च तेन तासां व्रतेन निज-वचन-प्रतिपालनेन वा तोषितः
\।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथा तेन स्वोक्तेन प्रकारेण
वासांसि सर्वाण्य् एव परिधानीयोत्तरीयादीनि प्रकर्षेण
प्रेम-सम्बोधनादिना नीपाग्राद् अवरूढः सन्न् इति ज्ञेयं, यतः करुणः,
स्वत एव सर्वत्र दयालुः विशेषतश् च तेन तोषितः \।
यद्-दर्शनोत्कण्ठ्या नागर-जनोचित[^६७]-भावाविर्भावेऽपि
प्रकृत-बाल्य-चाञ्चल्यम् इवेदम् आविष्कृतं तेन तासाम्
अभिमान-लज्जा-च्छेदक-रूपेण पूर्वानुरागजेन परमार्ति-भयेन
दशा-विशेषेण लब्ध-मनोरथ इत्य् अर्थः \। देवकी-सुत इति
श्री-परीक्षितं प्रति मुनीन्द्रोक्तिः\। सा हि तत्रोचिता
श्री-कुन्ती-प्रपौत्रस्य श्री-सुभद्रा-पौत्रस्य तस्य
तद्-रूपालम्बनत्वेनैव सुख-विशेषात् तथैव भवतां प्रपितामहीति
श्री-शुकोक्तिः, तथैव च दशमारम्भे तत्-प्रश्न इति तस्मात् योऽसौ
भवताम् आलम्बनीभूतः सोऽपि यासां प्रेम्णैवं चपलीकृतस् तासां महिमा
विचार्यताम् इति भावः \। एवम् अन्यत्रापि ज्ञेयम् \।\।२१\।\।

[^६७]: थे रेअदिन्ग् नागराजनोचित सेएम्स् इन्चोर्रेच्त्।


---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** देवकी-सुत इति श्री-परीक्षितं
प्रति मुनीन्द्रोक्तिः \। तद्-आलम्बनानुरूप्येण \। एवम् अन्यत्रापि \।\।२१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ यथोपदेशं
कृत-नमस्कारासु तासु स्वाज्ञा-प्रतिपालन-प्रीतः सन् भगवान् प्रससादेत्य्
आह---तास् तथेत्य्-आदि \। तथा, यथा स्वयम् उपदिष्टम् इत्य् अर्थः \।
तेन प्रणामेन तोषितः स्वभावत एव करुणः करुणावान् भगवान्
अप्रतर्क्यैश्वर्यः \। देवकी-सुत इति पूर्ववत् \।

यद् वा, करुणश् च स्तेनश् चौरश् च तोषितश् च \। स्वार्थे णिच् \। तुष्ट
इति यावत् \। यद् वा, स्तेनता चौरता तयोषितः पश्चाद् बद्धः \।
वस्त्रापहारकत्वेन स्थितः \। तथा च गोपी-वस्त्रापहारक इति \।
भगवान् अपि देवकी-सुतोऽपि करुणोऽपि स्तेन-तोषितः वैकल्पिको
विसर्ग-लोपः \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वासांसि सर्वाण्य् एव यतस्
तेन प्रणामेन स्व-वाञ्छितार्थ-साधकेन तोषितः\।\।२१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** देवकी-सुतो यशोदात्मजस्
तास् तथा स्वोक्त-विधयैवावनता दृष्ट्वा ताभ्यः सर्वाणि वासांसि
प्रायच्छत् शीतेन कम्पं वीक्ष्य करुणः तेन प्रणयेनैकान्तिकेन
तोषितः\।\।२१\।\।

**\॥।**

\।\। १०.२२.२२ \।\।

दृढं प्रलब्धास् त्रपया च हापिताः

प्रस्तोभिताः कृईडनवच् च कारिताः \।

वस्त्राणि चैवापहृतान्य् अथाप्य् अमुं

ता नाभ्यसूयन् प्रिय-सङ्ग-निर्वृताः \।\।

**श्रीधर-स्वामी (भावार्थ-दीपिका) :** दृढम् अत्यर्थं प्रलब्धा
वञ्चिताः, यूयं विवस्त्राः \[भा।पु। १०.२२.१९\] इत्य्-आदिना \। त्रपया
लज्जय हापितास् त्याजिताः, अत्रागत्य स्व-वासांसि \[भा।पु। १०.२२.१६\] इत्य्
आग्रहेण \। प्रस्तोभिता उपहसिताः, सत्यं ब्रवाणि नो नर्म \[भा।पु।
१०.२२.१०\] इत्य्-आदिना \। क्रीडनवत् कारिताश् च, बद्धाञ्जलिं \[भा।पु।
१०.२२.१९\] इत्य्-आदि-प्रायश्चित्त-च्छलेन \। ता नाभ्यसूयन् दोष-दृष्ट्या
नापश्यन् \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथापि तथापि अमुं कृष्णम्
\। नाभ्यसूयन् प्रियत्वाद् एव \। प्रिय-कृतं दुःख-प्रदानम् अपि
सुखत्वेनैवानुभवन्त्य इति भावः \। क्रीडनवत् दारु-यन्त्रवत् \।
प्रियस्य श्री-कृष्णस्य सङ्गेन सम्भाषण-रूपेण निर्वृताः प्राप्तानन्दाः
\।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** क्रीडनवच् च क्रीडनं
दारु-पुत्रिकादिः \। दारु-पुत्रिकाः सूत्र-ग्रथिता यथा नर्त्यन्ते, तथा
कारिताः, यतः प्रिय-सङ्ग-निर्वृताः प्रिय-सङ्ग-मात्रं निर्वृति-हेतुर्
यासां ताः \।\।२२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो राजन् ! पश्य
गाढ-प्रेम-माहात्म्यम् \। किं वा, श्री-कृष्णस्य मोहनत्वम् इति वदन् ताः
प्रति साभ्यसूयम् इवाह---दृढम् इति \। क्रीडनं क्रीडोपकरणं
यन्त्र-पुत्रिकादि \। यतः प्रियस्य तस्य सङ्गेन सङ्गत्यैव निर्वृताः \।
यद् वा, प्रिय-सङ्गेन निवृताश् च बभूवुः \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तेनेत्य् उक्तम् एव
विवृणोति---दृढम् इति \। क्रीडनं क्रीडोपकरणं यन्त्र-पुत्रिकादि
प्रियस्य तस्य सङ्गेन सङ्गत्यैव निर्वृताः \। यद् वा, प्रियस्य सङ्गेन
प्रत्युत निर्वृता बभूवुः---अहो पश्य गाढ-प्रेम-माहात्म्यम् इति भावः
\।\।२२\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३७८) :** अथ पुनर् अपि यूयं विवस्त्रा
यद् अपि धृत-व्रता \[भा।पु। १०.२२.१९\] इत्य्-आदिकं
तल्-लज्जांशावशेष-निःशेषता-दर्शन-कौतुकार्थं श्री-कृष्ण-नर्म-वाक्यम्
\। तद्-अनन्तरं इत्य् अच्युतेन \[भा।पु। १०.२२.२०\] इत्य्-आदिकं तासाम् अपि
तथैव तद्-अनन्तरम् अपि स्वयं तथैव व्याचष्टे---दृढम् इति \।
दृढम् अत्यर्थं प्रलब्धा वञ्चिताः, यूयं विवस्त्रा इत्य्-आदिना \। त्रपया
लज्जया च हापिताः, अत्रागत्य स्व-वासांसि \[भा।पु। १०.२२.१६\] इत्य्
आग्रहेण \। प्रस्तोभिताः उपहसिता, सत्यं ब्रुवाणि नो नर्म \[भा।पु।
१०.२२.१०\] इत्य्-आदिना\। कृईडनवत् कारिताश् च, बद्धाञ्जलिं \[भा।पु।
१०.२२.१९\] इत्य्-आदि-प्रायश्चित्त-च्छलेन \। न च तासां तत्र दोषोऽस्ति,
येन वञ्चनादिकं कृतं, प्रत्युत तस्यैवेत्य् आह स्वयं
तेनैव---वस्त्राणि च हृतानीति \। तथापि तं प्रति ता नाभ्यसूयन्,
प्रत्युत प्रियस्य तस्य सङ्गेन निर्वृताः परमानन्द-मग्ना बभूवुर् इति
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दृढम् इति \।\।२२.२८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं भगवता अकार्यम् अपि
कृतं कारितं च, तथापि तस्मै नासूयन्तीत्य् आह---दृढं प्रलब्धा
इत्य्-आदि \। दृढं गाढं प्रलब्धा उपहसिताः \। त्रपयावहापितास्
त्याजिताः \। प्रस्तोभिता अपराधी-कृता \। क्रीडनवद् दारु-पुत्रिकावत्
कारिता नर्तिताः \। वस्त्राणि चैवापहृतानि इति प्राग् एवान्वेतव्यम् \। न
केवलं वस्त्राण्य् एवापहृतानि, दृढं प्रलब्धाश् चैवम् एव योजना \।
तथापि ताः कुमारिका नाभ्यसूयन् \। कुतः ? प्रिय-सङ्ग-निर्वृताः
प्रियोऽयं यया तथा करोतु, अस्य सङ्ग एव नः काम्यः स तु भवन्न्
आस्ते, किम् एतस्याकार्य-कल्पनयेति निर्वृताः सुखिताः \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तिरस्कुर्वतोऽपि
स्व-प्रियस्यानुकूल्यं ताभिः कृतम् अन्यैर् दुष्करत्वाद्
विस्मयेनाभिनन्दति---दृढम् इति \। **दृढम्** अत्यर्थं **प्रलब्धा**
वञ्चिता, यूयं विवस्त्रा \[भा।पु। १०.२२.१९\] इत्य्-आदिना \। **त्रपया**
चाव**हापितास्** त्याजिताः, अत्रागत्य स्व-वासांसि \[भा।पु। १०.२२.१६\] इत्य्
आग्रहेण \। **प्रस्तोभिता** उपहसिताः, सत्यं ब्रुवाणि नो नर्म
\[भा।पु। १०.२२.१०\] इत्य्-आदिना \। **क्रीडनं** क्रीडोपकरणं
यन्त्र-पुत्रिकादि तद्वत् **कारिताः** कृताः, बद्धाञ्जलिं \[भा।पु।
१०.२२.१९\] इत्य्-आदि प्रायश्चित्त-च्छलेन \। **नाभ्यसूयन्** दोष-दृष्ट्या
नापश्यन् **प्रियस्य** तथा कृतवतोऽपि **सङ्गेन निर्वृताः** प्रियत्वाद्
एव प्रिय-कृतं दुःख-प्रदानम् अपि सुखत्वेनैवानुभवन्त्य इति भावः
\।\।२२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** विडम्बतोऽपि
प्रियस्यान्यैर् दुष्करां ताभिः कृताम् अनुवृत्तिम् अभिनन्दति---दृढम् इति
\। दृढम् अत्यर्थं प्रलब्धाः प्रस्ताविता यूयं विवस्त्रा \[भा।पु।
१०.२२.१९\] इत्य्-आदिना \। त्रपया च हापितास् त्याजिताः, अत्रागत्य
स्व-वासांसि \[भा।पु। १०.२२.१६\] इति हठेन \। प्रस्तोभिताः
परिहसिताः, सत्यं ब्रुवाणि नो नर्म \[भा।पु। १०.२२.१०\] इत्य्-आदिना \।
क्रीडनवत् यन्त्र-प्रतिभावत् कारिताः कृताः, स्वार्थे णिच्, बद्धाञ्जलिं
\[भा।पु। १०.२२.१९\] इत्य्-आदि प्रायश्चित्त-च्छद्मेना \। तथाप्य् अमुं
कृष्णं ता नाभ्यसूयन् दोष-दृष्ट्या नापश्यन्, किन्तु तथा कृतवतोऽपि
तस्य प्रियस्य सङ्गेन निर्वृताः प्रहृष्टाः प्रियत्वाद् एव तत्-कृतं सर्वं
पुमर्थत्वेन मेनिरे इति भावः \। इह पूर्णानन्दस्य हरेः
स्त्री-रूपादि-विषयानन्दापेक्षा जीववन् न सम्भवेद् इति स्थूल-धियां
शङ्का तत्-स्त्रीणां तत्-स्वरूप-शक्तित्वात् परास्ता \। तच् च
आनन्द-चिन्-मय-रस-प्रतिभाविताभिस् ताभिर् य एव निज-रूपतया
कलाभिः इति ब्रह्म-संहितोक्तेः, कलाभिर् विधोः मूर्तिर् हि भवेत्
\।\।२२\।\।

**\॥।**

**\।\। १०.२२.२३ \।\।**

परिधाय स्व-वासांसि प्रेष्ठ-सङ्गम-सज्जिताः \।

गृहीत-चित्ता नो चेलुस् तस्मिन् लज्जायितेक्षणाः \।\।

**श्रीधर-स्वामी (भावार्थ-दीपिका) :** प्रेष्ठ-सङ्गमेन सज्जिता
वशी-कृता अतो गृहीत-चित्ताः सत्यो नो चेलुः \। गृहीत-चित्तत्वम्
आह---तस्मिन् कृष्णे लज्जायितेक्षणाः, लज्जा-विलसितम् ईक्षणं यासां ता इत्य्
अर्थः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति
लज्जितेक्षणानां चलनादिकम् अतिहठेनापि कर्तुम् अशक्यं भवतीति भावः
\।\। (*अतः परं विश्वनाथस्य टीका पुनर् आवृत्ता* ) \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्व-वासांसि
निज-निज-वस्त्राणि यथा स्वयम् एव तेन परिवर्त्य दत्तान्य् अपि
परिचितान्य् अन्योन्यं परिवर्तनेन स्वीय-स्वीयान्य् एव परिधायेत्य् अर्थः
\। अन्यत् तैर् व्याख्यातम् \। यद् वा, प्रेष्ठस्य श्री-कृष्णस्य सङ्गमेन
आसज्जिताः, तस्मिन्न् एवासक्तीकृताः \। अत आकृष्ट-भगवच्-चित्ताः \। अत
एव मिथो भाव-विशेषोदयेनाश्वास-वाक्-प्रसाद-लाभेन वा
सलज्ज-दृष्टयः सत्यः, तस्मिन् स्थाने कृष्णे वावस्थिता नो चेलुस् तत
एवेत्य् अर्थः \। पञ्चम्य्-अर्थे वा सप्तमी \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्व-वासांसि निज-वस्त्राणि
तेन परिवर्त्य दत्तान्य् अपि परिचित्यान्योन्य-स्वीय-स्वीयान्य् एव
परिधायेत्य् अर्थः \। अन्यत् तैः \।

यद् वा, प्रेष्ठस्य श्री-कृष्णस्य सङ्गमेन सज्जिताः, तस्मिन्न्
एवासक्तीकृताः \। अत आकृष्ट-भगवच्-चित्ताः \। अत एव मिथो
भाव-विशेषोदयेनाश्वास-वाक्य-प्रसादेन च सलज्ज-दृष्टयः सत्यस्
तस्मिन् स्थाने कृष्णे वा स्थिरा न चेलुस् तत एवेत्य् अर्थः \।
पञ्चम्य्-अर्थे वा सप्तमी \। यद् वा, वासः परिधानानन्तरं
लज्जातिशयापगमे सति, गृहीत-चित्ताः उदित-भावाः \। अत एव
प्रेष्ठ-सङ्गमाय तदैव रहः पाणि-ग्रहणाय सज्जिताः \। सज्जा इव
वर्तमाना, अत एव तस्मिन् लज्जायितेक्षणाः सत्यो न चेलुः \। लज्जते
लज्ज इति पचाद्यजन्तं लज्जयितेति क्यन्तान् निष्ठायां रूपं
विकृताख्योऽयम् अनुभावो ज्ञेयः \। यथोक्तम्---

> ह्री-मानेर्ष्यादिभिर् यत्र नोच्यते स्व-विवक्षितम् \।
>
> व्यज्यते चेष्टयैवेदं विकृतं तद् विदुर् बुधाः \।\। \[उ।नी। ११.५८\]
> इति \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ भगवतैव
सर्वज्ञ-शिरोमणिना परिचीय परिचीय प्रत्येकम् उन्नीय कर-तलेन
दत्तानि वासांसि ताः परिदधुर् इत्य् आह---परिधाय स्व-वासांसीत्य् आदि
स्व-स्व-वासांसीत्य् अर्थः \। नो चेलुः, वसन-प्राप्तिर् एव न पुरुषार्थः
\। तस्मिन् सति तदैव चलनं शोभते \। न केवलं तेन वासांस्य्
एवापहृतानि, अपि तु चित्तान्य् अपि \। अत आह---गृहीत-चित्ताः \।
गृहीत-चेतत्वं दर्शयति---प्रेष्ठ-सङ्गम-सज्जिताः, प्रेष्ठ-सङ्गमे
धृताशाः \। अत एव तस्मिन् श्री-कृष्णे लज्जायितेक्षणा जाताभिलाषतया
व्रीडित-लोचनाः लज्जयायिते प्राप्ते ईक्षणे यासाम् \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रेष्ठस्य सङ्गमेन
सज्जितास् तस्मिन्न् एवात्यधिकम् आसक्तीकृताः \। यथा कृष्णेन तासां
वसनानि गृहीतानि तथा गृहीतं तस्यापि चित्तं याभिस् ता इति
परस्पर-प्रेमाश्रयत्वम् उक्तम् \। तत्र मय्य् एताः परम-सक्ताः इति
कृष्णेन यथा ज्ञातं तथैव कात्यायनी-प्रसादाद् अस्मास्व् अपि अयम् आसक्त
इति ताभिर् अप्य् अवगम्य तस्मिन् श्री-कृष्णे लज्जायितं प्राप्तं ईक्षणं
यासां तथाभूताः सत्यो भावोत्थ जाड्याद् एव न चेलुः \। या खलु
कृष्णेन निष्काषिता ताभिर् अपि तिरस्कृता तद्-अङ्गेभ्यो निसृत्य दूरं
गताभूत्, सा लज्जा पुनः परावृत्त्यायान्ती नयनेन कृत-तत्-साहाय्येन
कृष्ण-समीपं नीयमाना, कृष्णाल् लब्धातिप्रसादा पुनस् तासाम् अङ्गेषु
पूर्वतोऽप्य् अधिकम् अधिकारं प्राप्तेत्य् उत्प्रेक्षा ध्वनिता \।\।२३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** प्रेष्ठस्य सङ्गमेन
सज्जिता आसक्तिं प्रापिताः गृहीतं तस्य चित्तं याभिस् ता इति मिथः प्रेमा
सूचितः \। तस्मिन् प्रेष्ठे लज्जाम् आपितानि प्राप्तानीत्क्षणानि यासां तादृश्यः
सत्यो नो चेलुः स्तम्भोदयाच् चलितुं न शेकुः हरिर् अस्मास्व् आसक्तिमान् इति
प्रतीतेर् निर्गमितापि लज्जा पुनस् तद्-अङ्गेष्व् अत्यर्थं प्रविष्टेति भावः
\।\।२३\।\।

**\॥।**

**\।\। १०.२२.२४ \।\।**

तासां विज्ञाय भगवान् स्व-पाद-स्पर्श-काम्यया \।

धृत-व्रतानां सङ्कल्पम् आह दामोदरोऽबलाः \।\।

**श्रीधर-स्वामी (भावार्थ-दीपिका) :** दामोदर इति भक्त-वात्सल्यं
दर्शयति, अबलाः प्रति \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तासां व्रज-कुमारिकाणाम् \।
अबला इति \। निर्बलानां कार्यं सबलेभ्यः श्रेष्ठं करोमीति
सम्बुद्ध्य्-अभिप्रायः \। यद् वा, अः वसुदेवोऽहं मे बलं यासां तास् तथा
भक्ता इत्य् अर्थः \। बलम् अत्र सामर्थ्यम् आच्छादनं वा \।
वासुदेव-वस्त्रवतां न हि प्राकृत-वस्त्रे इच्छोदयतीति \। अत एव यूयं
मद्-वाक्यात् त्यक्त-वस्त्रा जाता इति भावः \। दामोदर इति \। भक्तोऽत्र
नारदो नलकुवराव् अपि भविष्यद्-भक्तौ यशोदादिर् गोपी-जनोऽप्य् अत्र
भक्त-पदेन ग्राह्याः, तद्-अनुग्रहार्थम् उदरे दाम-बन्धं स्वीचकारेति
भावः \। नारदे तु तद्-वचः सत्य-करणम् अनुग्रहः \। नल-कुबरयोर्
भक्ति-दानम् अनुग्रहः \। प्रसादं लेभिरे गोपी यत् \[भा।पु। १०.९.२०\]
इत्य् आद्य् उक्तेः \।

विजयध्वजस् तु---पाद-स्पर्शः शरीर-स्पर्शं इत्य् आचष्ट, उत्तमानां
शरीरं तु पाद-शब्देन भण्यते इति शिष्टोक्तैः \। अत एव
भगवत्-पूज्यपाद-विष्णु-पाद इति व्यवहारो लोके शास्त्रे च दृश्यते \।
पाद-शब्देन पाद-पर्यायस् तेन स्वामि-चरण-तात-चरण इत्य् आदयः
प्रयोगाः श्रूयन्ते \। अङ्गेनाङ्गि-ग्रहणम् इति न्यायो वानुसन्धेयः
\।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सङ्कल्पं विज्ञाय
भाव-विशेष-दृष्ट्या साक्षाद् अनुभूय सङ्कल्पम् एव दर्शयति \। स्वस्य
पादयोः स्पर्शः पत्नीत्वेन भक्त्यात्यन्त-सान्निध्यम् इत्य् अर्थः \। यद्
वा, स्पर्शः स्पर्शनं पतित्वेन तासु समर्पणं तत्-स्वत्वोपपादनं
तस्य काम्यया धृतं नियमेन यन् नतोऽनुष्ठितं वा व्रतं याभिस् तासां
स्व-पाद-स्पर्श-रूपम् एव सङ्कल्पम् इत्य् अर्थः \। तत्र
पाद-स्पर्श-शब्देन प्रेम-विशेषेण पतित्व-विशेषः सूचितः \। अबलाः
कन्यात्वादिना स्वातन्त्र्य-हीनाः \। प्रीत इति तासु तस्य तादृशी कृपा
युक्तैवेति भावः \। किं वा, अनुत्तमादिवत् न बलम् अन्येषां याभ्यस् ता
महाबलिष्ठा इत्य् अर्थः, श्री-भगवद्-वशीकरणात् \।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सङ्कल्पं विज्ञाय
पूर्वोक्त-भावाभिव्यक्त्या साक्षाद् अनुभूय सङ्कल्पम् एव दर्शयति, स्वस्य
पादयोः स्पर्शः पत्नीत्वेन भक्त्यात्यन्त-सान्निध्यम् इत्य् अर्थः \। यद्
वा, स्पर्शः स्पर्शनं पतित्वेन तासु स्व-समर्पणं तत् सत्त्वोपपादनं
तस्य काम्यया धृतं नियमेनानुष्ठितं रक्षितं वा व्रतं याभिस् तासां
स्व-पाद-स्पर्शेच्छा-मयं सङ्कल्पं तत्र पाद-स्पर्श-शब्देन
प्रेम-विशेषेण पतित्वं सूचितं दामोदर इति दामोदरत्वम् आरभ्यैव
तासु प्रेमवान् इत्य् अर्थः \। अबलाः कन्यात्वादिना स्वातन्त्र्य-हीनाः प्रति
इत्य् आत्मैक-साध्याभीष्टत्वं वितर्क्य तासु तस्य तादृशी कृपा युक्तैवेति
भावः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तासां तादृशम् आशयं ज्ञात्वा
भगवान् वदति---सङ्कल्प इत्य्-आदि \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो रसिक-शेखर !
अस्माभिर् व्रत-फलं प्राप्तम् एव यद् असाधारणं विडम्बनं त्वया
कृतं, तेनापि प्राणा न निर्यापितः, प्रत्युत त्वद्-अनुरोधेन सन्तोषिता
एव \। किं च, जलाद् अस्मान् उत्थाप्य नाना-चातुर्य-सृष्ट्या
अस्मत्-सर्वाङ्गानीक्षित्वा अस्मत्-परिधानीय-वासांसि स्वीय-स्कन्ध-धृतानि
कृत्वास्मभ्यः स्व-मनो-रत्नेन सार्धं दत्तवता त्वया यत् किञ्चिद् उक्तम्,
तस्य च प्रत्युत्तरतया अस्माभिः सलज्जावलोकनम् एव तुभ्यं दत्तम् \।
अनेनास्माकं त्वय्य् अपराधो वा त्वत्-प्रीणनम् वेत्य् अजानतीर् अस्मान् मुग्धाः
प्रति यत् ते विवक्षितं, तत् खलु देश-काल-पात्राभिज्ञत्वं ब्रूहि, तत्
श्रुत्वैव गृहं याम इति \। तत्र प्रत्युत्तरयिष्यतो भगवतः
सर्वाभिज्ञत्वम् एकेन ततस् तां प्रत्युत्तरं चाह त्रिभिस्---तासाम् इति
\।\।२४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अत्र दासिकाभ्योऽस्मभ्यं
दास्यम् आदिशयन् निशम्य गृहान् प्रयाम इति तासां वाचम् आलक्ष्य
तत्-सङ्कल्पं प्रकाशयामासेत्य् आह---तासाम् इति \। स्व-पाद-स्पर्श-काम्यया
पत्नी-भाव-स्पृहया सङ्कल्पं विज्ञायेति सम्बन्धः दामोदर इति
तल्-लीलात आरभ्य प्रेमवान् इत्य् अर्थः \।\।२४\।\।

**\॥।**

**\।\। १०.२२.२५ \।\।**

सङ्कल्पो विदितः साध्व्यो भवतीनां मद्-अर्चनम् \।

मयानुमोदितः सोऽसौ सत्यो भवितुम् अर्हति \।\।

**श्रीधर-स्वामी (भावार्थ-दीपिका) :** भोः साध्व्यः ! भवतीनां
मद्-अर्चनं सङ्कल्पो मनोरथः स च लज्जया युष्माभिर् अकथितोऽपि मया
विदितः \। स मयानुमोदितश् चातः सत्यो भवितुम् अर्हति \। अर्हतीति
सम्भावना-मात्रोक्त्या आत्यन्तिको न भविष्यतीति सूचितम् \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भवतीनां युष्माकम् \।
मद्-अर्चनं पति-रूपेण पूजनम् \। अनुमोदितः अनुज्ञातः \।
यतोऽनुमोदितोऽतो हेतोः \। सम्भावना-कल्पनायात्यन्तिक-सम्भवे इति
निरुक्ति-कारः \।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** सङ्कल्पो विदित
इत्य्-आदि \। हे साध्व्यः ! खलु भवत्य एव \। यतः पतित्वेनाहं वृतः
\। अन्य-पतित्वं हि व्यभिचारित्वम् \। स्त्रीणां मद्-अर्चनम् अङ्गम् अङ्गेन
पूजनम् \। स सङ्कल्पो मयानुमोदितः स्वीकृतः \। कुतः ? सत्यः सत्ये
मयि कृतत्वात् सत्यम् एव महानुमोदनार्हं भवति \। यतः सत्य एव
भवितुम् अर्हति \। आरम्भ एव फलवान् भवितुम् अर्हति \।\।२५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तासां तादृशम् आशयं
ज्ञात्वा भगवान् वदति---सङ्कल्प इत्यादि \। हे साध्व्यः ! इति
योग्य-सम्बोधनम् \। यतो यूयं नित्य-प्रियाः इत्य् आन्तरीणानां भवतीनां
मद्-अर्चनं मद्-अर्चन-रूपः सङ्कल्पो विदितो मया ज्ञातः \। अथवा,
भवतीनां सङ्कल्पो विदितः, यद्-अर्थं मद्-अर्चनं, स च मयानुमोदितः
स्वीकृतः \। अतः सत्यो भवितुम् अर्हति, नित्य एवेत्य् अर्थः,
सत्यीकृतत्वात् \। किं वा भवतीनां सङ्कल्पो विदितः मयाननुमोदितो
भवितुम् अर्हति, यतः मद्-अर्चन-रूपत्वात् \। मद्-अर्चनं प्रतित्वेन
मत्-पूजा \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र तद्-अभीष्ट-प्राप्तिं
तथाप्य् अन्य-वैलक्षण्यं च प्रतिपादयति---हे साध्व्यः !
परम-प्रेम-व्यवसाय-गुण-रूपवत्यस् तेन च मद्-एकापेक्षिता इत्य् अर्थः
\। यद् वा, साध्व्यो मद्-एकापेक्षिका भवतीनां मद्-अर्चनं
मद्-विषयक-पति-भावमय-प्रेम-सेवात्मक-सङ्कल्पो मया विदितः ज्ञातः
सर्वार्थः स चानुमोदितः भद्रं कृतम् इति स्वाभिलाष-सिद्ध्या
समास्वादितः \। अतो भवतीनां कामनान्तराभावात् मयानुमोदितत्वाच् च स
चासौ सत्यः सदाप्य् अव्यभिचार्य् एव भवितुं युज्यत एव, किं तत्र
ममान्यस्य वा वरादि-प्रयासेनेत्य् अर्थः \। सम्भावनं
योग्यताध्यवसानम् अर्हत्वं योग्यत्वम् इति काशिकायां सम्भावनेऽलम् इतीति
अर्हे कृत्येति सूत्रयोर् भेदो विविक्तोऽस्ति अभ्यवसानम् आरोपणं
रूपकालङ्कारादौ प्रसिद्धम् एवेति सम्भावनार्थत्वे च कल्पिते महतां
सम्भावितं सत्यम् एवेति तथा व्याख्यातम् \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सङ्कल्प इति द्वयम् \।\।२५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ५१) :** तथैव ताः प्रति स्वयम्
अभ्युपगच्छति---सङ्कल्प इति \। **मद्-अर्चनं**
पति-भाव-मय-मद्-आराधनात्मको **भवतीनां सङ्कल्पो**
**विदितोऽनुमोदितश्** च सन् **सत्यः** सर्वदा
तादृश-मद्-अर्चनाव्यभिचारी **भवितुम् अर्हति** युज्यते एव \।\।२५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे साध्व्यः ! इति
योग्य-सम्बोधनम् \। यतो यूयं नित्य-प्रियाः इत्य् आन्तरीणानां भवतीनां
मद्-अर्चनं मद्-अर्चन-रूपः सङ्कल्पो विदितो मया ज्ञातः \। अथवा,
भवतीनां सङ्कल्पो विदितः यद्-अर्थं मद्-अर्चनं, स च मयानुमोदितः
स्वीकृतः \। अतः सत्यो भवितुम् अर्हति, नित्य एवेत्य् अर्थः \। किं वा,
भवतीनां सङ्कल्पो विदितः मयानुमोदितः भवितुम् अर्हति, यतः
मद्-अर्चन-रूपत्वात् \। मद्-अर्चनं प्रतित्वेन मत्-पूजा \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे साध्व्यः ! भवतिनां
मद्-अर्चनं मदीय-सुखोत्पादकं च मद्-विषयकाराधनम् एव सङ्कल्पो
मनोरथः, स च लज्जया युष्माभिर् अकथितोऽपि मया विदितोऽनुमोदितश्
च, निष्कैतवत्वात् सत्यश् च, अत एव भवितुम् अर्हत्य् एव, भवतीनां
मत्-सुख-तात्पर्यात् ममापि प्रेम-वश्यत्वात् कात्र खल्व् असम्भावनेति
भावः \। अत्र कृपा-शक्तिर् एव तास्व् अधिक-समुद्भावितम् तत्-प्रेम-वशम्
एव तत्-तल्-लीलाविष्टम् अपि भगवन्तम् ऐश्वर्यं स्फोरयित्वा
तत्-प्राप्त्य्-अर्थक-कात्यायन्य्-अर्चन-कृच्छ्रं ज्ञापयामास, तत्-फलं च
प्रदापयामास \। तास् तु नारायण-सम \[भा।पु। १०.८.९\] इति
गर्गोक्त्यैवायं स्वं नारायणं मन्यन्ते स्मेति जानन्ति स्मेति ज्ञेयम्
\।\।२५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** हे साध्व्यः ! भवतीनां
मद्-अर्चनं मत्-सुखार्थकात्मार्पण-लक्षणं सङ्कल्पो मनोरथस्
त्रपयानुक्तोऽपि मया विदितोऽनुमोदितश् च कैतवाभावात् सत्यश् चातो
भवितुम् अर्हति भवतीनां मत्-सुख-तात्पर्यान् मम
भवत्-प्रेमाधीनत्वाच् च नात्र सन्देह-गन्ध इति भावः \।\।२५\।\।

**\॥।**

**\।\। १०.२२.२६ \।\।**

न मय्य् आवेशित-धियां कामः कामाय कल्पते \।

भर्जिताः क्वथिता धाना प्रायो बीजाय नेशते[^६८] \।\।

[^६८]: नेष्यते


**श्रीधर-स्वामी (भावार्थ-दीपिका) :** तत् कुतः ? इत्य् अत आह---न
मयीति \। **कामाय** पुनः काम-भोगाय \। विषय-महिम्ना कामस्यापि
शान्ति-हेतुत्वाद् इति भावः \। कामाप्ररोहे दृष्टान्तः \। **भर्जिता**
दग्धा **क्वथिता** पक्वा **धाना** यवादि \। **बीजाय** अङ्कुरोद्गमाय
\। **प्राय** इति स्वेच्छया पुनः प्ररोहम् अपि सूचयति, ध्रुवादीनां
तथा दर्शनात् \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तद्* अनात्यन्तिकम् \। *इत्य्
अत* इत्य् अत्र \। *विषय-महिम्ना* आत्यन्तिक-विषय**-**सङ्गेन \। *इति
भाव* इति---विरज्येत तथा चित्तं कामानाम् अतिसेवया इत्य् उक्तेः \।
*अप्ररोहः* अनाविर्भावः \। *तथा-दर्शनात्* प्ररोह-दर्शनात् \।
**प्राय** इति यथार्थे, प्रायश् चानशने मृतौ प्रायो बाहुल्य-तुल्ययोः
इति \। धाना भ्रष्ट-यवे प्रोक्ता धान्याकेऽभिनवाङ्कुरे इति विश्वः \।
यवाः खलु पङ्किल-भुव्य् उप्ताः प्ररोहन्ति, त एव
सूर्यकान्त-रत्न-भुव्य् उप्तास् तापेन भर्जिता बचन्ते \। ततो
वृष्ट्य्-अम्बु-सिक्ताः क्वथिता रन्धिता, बीजायाङ्कुरोद्गमाय इति विश्वनाथः
\।\। (*अतः परं तोषणीतः उद्धृतम्*\।) \।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कुतः ?
तत्राह---**मय्य् आवेशित-धियाम्** इत्य्-आदि \। **कामः** सङ्कल्पः
**कामाय** पुनः कामाय **कल्पते**, स-कृतक[^६९]-करणेनैव
सिद्धत्वात् \। सिद्धत्वं हि पुनः पुनः प्ररोहाभाववत्त्वम् \। तत्र
दृष्टान्तः---**भर्जिता क्वथिता** इति **प्रायो** बाहुल्येन **बीजाय**
बीजत्वाय \। मयि कृतो हि कामः पुनः प्ररोहाय न भवतीत्य् अर्थः
\।\।२६\।\।

[^६९]: कर्तृ (?)


---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नेति च व्याख्यातं तत्र
\। वक्ष्यमाणानुसारेण वाक्य-शेषोऽयं ज्ञेयः \। यद्यप्य् एवं, तथापि
भवतीनाम् असौ सत्यो भविष्यति, तद् अतीत-फलं च भाव्य् एव,
व्रत-विशेषात् \।\।२६\।\।[^७०]

---------------------------------------------------------------------------------------------------------------------

[^७०]: सनतन् सेएम्स् तो बे सयिन्ग् थत् थे चोम्मेन्तर्य् तो थिस् वेर्से इस्
    गिवेन् इन् थे फ़ोल्लोwइन्ग् बेचौसे थिस् वेर्से स्होउल्द् बे रेअद् अफ़्तेर् थत्।
    अ लित्त्ले ओद्द्।


**जीव-गोस्वामी (लघु-वैष्णव-तोषणी) :** युक्तत्वम् एवाह---न मयीति
\। **मय्य् आवेशित-धियां** मनसापि तथा मां सेवमानानां तन्-मात्राणां
**कामो** राज्य-स्वाराज्यादि-विषयः **कामाय** कामत्वाय **न कल्पते**,
किन्तु निष्काम-मद्-भक्तय एव कल्पते पर्यवस्यति, सत्यं दिशत्य्
अर्थितम् अर्थितो नृणाम् \[भा।पु। ५.१९.२७\] इत्य्-आदौ श्री-कर्दमादौ च
श्री-विष्णूपासनावत्, किं पुनर् मत्-प्रेम-सेवैक-पुरुषार्थानां भवतीनाम्
इत्य् अर्थः \। कामत्वाकल्पने दृष्टान्तः---**भर्जिता** इति **प्रायो**
वितर्के **धानाः** भ्रष्ट-यवाः, धाना भ्रष्ट-यवे प्रोक्ता
धन्याकेऽभिनवाङ्कुरे इति विश्वः \। ताः स्वरूपत एव भर्जिताः पुनः
**क्वथिता** रन्धिताश् चेत्य् अतिशय-विवक्षया **बीजाय** बीजत्वाय
नेशते **न कल्पते** \।

अथवा, मय्य् आवेशित-धियां मद्-एक-पुरुषार्थ-मात्राणाम् इत्य् अर्थः \।
तेषां यः कामः मत्-प्रेम-सेवैक-विषयः, स कामाय कामानान्तराय न
कल्पते, किन्तु स्वयम् एवास्वाद्यो भवतीत्य् अर्थः \। किं पुनर् भवतीनाम्
इति भावः \। तत्र योग्यो दृष्टान्तः---**धानाः** स्वत एव भ्रष्टाः
पुनः स्वाद-विशेषाय घृतादिना **भर्जिता** गुडादिना **क्वथिता**
निष्पक्वाश् च **बीजाय नेशते** फलान्तरोत्पादनाय न सम्पादनीया
बचन्ते, किन्तु स्वयम् एवास्वाद्या बचन्ते, तथा भवतीनाम् अपि
कामनान्तर-रहित-भाव-विशेष-संस्कृत-मत्-प्रेम-सेवा-कामोऽपीत्य् अर्थः
\। एतादृशी मम कापि माधुरीति भावः \। तथा च, ताभिर् एवानुभूय
वक्ष्यते---

> सुरत-वर्धनं शोक-नाशनं
>
> स्वरित-वेणुना सुष्ठु चुम्बितम् \।
>
> इतर-राग-विस्मारणं नृणां
>
> वितर वीर नस् तेऽधरामृतम् \।\। \[भा।पु। १०.३१.१४\] इति \।

एतासां भावस्य परम-पुरुषार्थ-शिरोमणित्वं श्री-भागवतामृते विवृतम्
अस्ति, श्री-भागवत-सन्दर्भे च \। किं च, वाञ्छन्ति यद् भव-भियो
मुनयो वयं च \[भा।पु। १०.४७.५८\] इति न्यायेन परम-शान्तानां तेषां
वाञ्छा-विषयस्यास्य कथं शान्त्य्-अन्तरापेक्षया स्यात् ? तस्मात् **सत्यो
भवितुम् अर्हत्य्** एवेति निर्गमितम् \। एषा स्व-गुण-विख्यापन-मयी
मोहनी-नागर-चर्यापि भगवत्-सम्बन्धित्वेन पारमार्थिक्य् एव गम्या \।
क्वचित् भर्जितेत्य् आदय एक-वचनान्ता नेष्यत इति च स च
चित्सुख-सम्मतः स्पष्टार्थश् च \।\।२६\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ५१) :** स च परम-प्रेमवतीनां
नान्यवत् फलान्तरापेक्षः, किन्तु स्वयम् एवास्वाद्यः \। यतः न मय्य्
आवेशित-धियाम् इति \। मय्य् आवेशित-धियाम् एकान्त-भक्त-मात्राणां कामो
मद्-अर्चनात्मकः सङ्कल्पः कामाय फलान्तराभिलाषाय न कल्पते, किन्तु
स्वयम् एवास्वाद्यो भवतीत्य् अर्थः \। तत्रार्थान्तर-न्यासः---भर्जिता
इति \। प्राय इति वितर्के \। धाना भृष्ट-यवाः ताः स्वरूपत एव
भर्जिताः पुनः स्वाद-विशेषार्थं घृतेन वा भर्जिता गुडादिभिः
क्वथिताश् च सत्यो बीजाय बीजत्वाय नेशते न कल्पन्ते \। यववत् ताभिर्
अन्य-यव-फलनं नेष्यते किन्तु ता एवास्वाद्यन्त इत्य् अर्थः \। तस्मात्
तादृश-मद्-अर्चनम् एव भवतीनां परम-फलम् इति भावः \। यच् च
विषय-महिम्ना शान्तिर् एवासां भविष्यतीति शान्तानाम् उत्प्रेक्षितम् \। तच् च
ताभिः स्वयम् एवानुभूयान्य-विषयत्वेनैव इतर-राग-विस्मारणम्
\[भा।पु। १०.३१.१४\] इत्य् अनेन \। श्री-कृष्ण-विषयत्वे तु तद्-अशान्तिर् एव
दर्शिता सुरत-वर्धनम् \[भा।पु। १०.३१.१४\] इत्य् अनेन \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** नन्व् अङ्ग-सङ्ग-रूपः
सङ्कल्पः कथं भवतु ? तत्राह---न मयीत्य्-आदि \। **मय्य्
आवेशित-धियां** मयि निवेशित-चित्तानां **कामः** सङ्कल्पः **कामाय**
सङ्कल्पाय **न कल्पते** सङ्कल्पो न भवतीत्य् अर्थः \। सङ्कल्पस्य
मनो-धर्मत्वाद् अनित्यत्वम् एव \। स च मयि चेद् भवति, तदास्य
नित्यत्वम् एवेत्य् अर्थः \। तथा मय्य् आवेशित-धियां सङ्कल्पो **भ्रष्टाः,
क्वथिताः** स्विन्ना वा **धाना** यवादयः **प्रायो बीजाय** बीजत्वाय न
कल्पते, पुनर् न प्ररोहन्तीत्य् अर्थः \। तथा मय्य् आवेशित-धियां
सङ्कल्पो मयि भवन्, मय्य् एव विश्रान्तो भवति, न ततः पुनः
प्ररोहति, अत एव नित्या भवति, अनित्यस्य हि विकारापत्तिः \।

अथवा, कामः कामाय न कल्पते, पुनः सङ्कल्पाय न भवति \। कामः
कृत एव सफलो भवतीत्य् अर्थः \।

अथवा, कामाय पुनर् न भवति मय्य् आवेशित-धीत्वेन परिपूर्ण-भावाद्
इच्छान्तर-प्ररोहो न भवति, नित्य-तृप्तत्वात् \। तेषां हृदये
सङ्कल्पान्तरं न भवतीत्य् अस्मिन्न् अर्थे दृष्टान्तः \।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यच् च क्वाचित्कं
मद्-अर्चनं स-कैतवकत्वाद् असत्यम् अयथार्थं, तद् अपि मया
स्व-साद्गुण्यात् सत्यम् एव भवितुम् अर्हम् एवं कर्तुं शक्यते, किं पुनः
परम-शुद्ध-महोत्तम-प्रेम-मयो भवतीनां मद्-आराधन-मनोरथ इत्य्
आह---नेति \। कामः स-कामत्व-लक्षणं कैतवं कामाय तत्-फलाय
अयथार्थाय काम-भोगाय न कल्पते, किन्तु विषय-महिम्ना काम-शान्तय
एव \। अत्र दृष्टान्तः---भर्जिता इति \। अत्र धाना-शब्देन यवा
एवोच्यन्ते, ते च यवाः खलु पङ्किले भूमाव् उप्ताः प्ररोहन्ति \। अत एव
सूर्य-कान्त-रत्न-भूमाव् उप्तास् तापेन भर्जीता बचन्ते \। ततो
वृष्टि-जलेन सिक्ताः क्वथिता रन्धिता बीजाय अङ्कुरोद्गमाय नेशते, न
समर्थाः स्युः \। प्राय इति---यथेत्य् अर्थः यथाह
विश्व-प्रकाशः---प्रायश् चानशने मृत्यौ प्रायो बाहुल्य-तुल्ययोः इति प्रायो
बाहुल्य-तुल्ययोः इति मेदिनी च \। नेष्यत इति च पाठश्
चित्सुख-सम्मतस् तत्रैकत्वम् अर्मस् \।\।२६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** भवद्-उक्तिर् एव फलं,
न तु तस्याः फलम् अन्यद् अस्तीत्य् आह---नेति मय्य् आवेशिता माम् एव
पुरुषार्थं विज्ञाय प्रसज्जिता धीर् यैस् तेषां कामो
मत्-प्रेम-सेवैक-विषयः स-कामाय फलान्तराभिलाषाय न कल्पते,
किन्तु स्वयम् एवास्वाद्यो भवतीत्य् अर्थः \। किं पुनर् भवतीनाम् इति
भावः \। तत्र दृष्टान्तः---भर्जिता इत्य्-आदि \। धाना भ्रष्ट-यवे
प्रोक्ता धन्याकेऽभिनवाङ्कुरे इति विश्वः \। ताः स्वरूपत एव भ्रष्टः
पुनर् घृतादिना भर्जिताः क्वथिताः सिता-क्वाथेन निष्पक्वास् ताः प्रायो
यथा बीजाय फलान्तरोत्पादनाय नेष्यते एक-वचनम् अर्मस् \। प्रायो
बाहुल्य-तुल्ययोः इति विश्वः \।\।२६\।\।

**\॥।**

**\।\। १०.२२.२७ \।\।**

याताबला व्रजं सिद्धा मयेमा रंस्यथ क्षपाः \।

यद् उद्दिश्य व्रतम् इदं चेरुर् आर्यार्चनं सतीः \।\।

**श्रीधर-स्वामी (भावार्थ-दीपिका) :** सिद्धाः पूर्ण-मनोरथाः \। तद्
आह---इमा आगमिनी रात्रीर् मया रंस्यथेति \। आर्या कात्यायिनी \। सतीः
सत्यः \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत् पूर्ण-मनोरथत्वम् \।
आगामिनीः शरत्-सम्बन्धिनीः \। तदानीं हेम्नन्तत्वासंवत्सर-पूर्तेः प्राग्
इत्य् अर्थः \। भगवान् अपि ता रात्रीः शरदोत्फुल्ल-मल्लिकाः \[भा।पु।
१०.२९.१\] इति वक्ष्यमाणत्वात् \। यत् मत्-सङ्गमम् \। उद्दिश्य सङ्कल्प्य
भूयान् नन्द-सुतः पतिः इत्य् उक्तेः \। आर्यार्चनं व्रतम् इति योज्यम् \।
यातेति युष्मद्-अभीष्टम् अङ्गीकृतम् इति भावः \। तच् च मयैव सम्पाद्यम्
इत्य् आह---अबला इति \। कुत्र यामेत्य् आह---व्रजम् इति \। एवं चेत् कथम्
अबलासु कारुण्यं, तत् स्फुटम् एव सम्पादयति---मयेति \। इमाः सन्निहिता
एव तादृश-प्राप्त्यावश्यक-प्रत्यायनार्थं
साधन-साधु-वादेनैवोपसंहरति, यन् मे तत्-पत्नीत्वं चेरुर् भवत्य
इति शेषः \। सतीः हे सत्यः ! अत एव ता अप्य् आग्रहेण पत्य्-अन्तरं
नाङ्गीकृतवत्य एवेति \। तथापि रहो-व्यूढात्वेनान्य-व्यूढावद् गूढम्
एवावमन्तेति च बुध्यते \। एतद्-अन्या एव हि परकीयायमाणा इति तद् एवम्
उक्तं युवतीर् गोप-कन्याश् चेति (*लघु-तोषणीत उद्धृतम्*) \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तदा कथं तत्-कालम्
एव सङ्कल्प-सिद्धिर् नाभूद् इति \। तत्राह---याताबला इत्य्-आदि \।
कुमार्यश् च द्वेधा---पूर्व-सिद्धा व्रत-सिद्धाश् च \। पूर्व-सिद्धा अपि
कौतुक-वशाद् अपराभिः सह व्रतं चेरुः \। हे अबला हे सिद्धा हे इत्य्
उभय-सम्बोधनम्\। व्रजं यात \। सङ्कल्प-सिद्धिं विना कथं
यास्याम इति मानसं ज्ञात्वाह---मयेमा इत्य्-आदि \। इमा अद्यतनीं रात्रिम्
आरभ्य यावती रात्रिर् इत्य् अर्थः \। इदानीं तु यौष्माकीणां वाससां सङ्गे
एवाङ्ग-सङ्ग इति मन्तव्यम् \।\।२७.२८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एवाह---यातेति \।
क्सपा व्याप्य रंस्यथ रास-क्रीडादिना क्रीडिष्यथ, सुख-विशेषं वा
प्राप्स्यथ इति स्व-प्रयोजनं \। तथा---नायं श्रियोऽङ्ग \[भा।पु।
१०.४७.६०\] इत्य् उद्धव-वचन-प्रामाण्यतो लक्ष्मीतोऽपि
प्रसाद-विशेष-लब्ध्या तद्-अधिकम् अपि दर्शितम् \। तत्र च इमाः क्षपा
इत्य् अनेनाचिरात् तत्-सिद्धिश् च सूचितेति \। अथवा अर्हतीति मयासौ किं
साधयितव्यः ? तस्यैव तत्राखण्ड-परमानन्द-प्राप्तौ स्वत एव
योग्यतेति परम-सद्-गुण-निधेर् विनयोक्तिः \।

ननु काम-सुखस्य कथम् एवम्भूतत्वं तस्यानैकान्तिकत्वात्[^७१] ? इत्य्
आशङ्क्याह---नेति \। (१) मय्य् आवेशित-धियाम् इत्य् अन्य-विषयकः कामस्
तथा तस्मिन्न् एव रसान्तर-कामश् च निरस्तः\। कामाय
ग्राम्य-काम-सुखाय न योग्यो भवति, तस्य परम-प्रेम-सुखात्मकत्वेन
सर्व-पुरुषार्थ-शिरोमणित्वात् \।

[^७१]: तस्याम् ऐकान्तिकत्वात् (?)


\(२\) यद् वा, काम्यत इति कामाय सम्भोगाय न कल्पते किम् ? काक्वा,
कल्पत एवेत्य् अर्थः \। तत्र हेतुः---मय्य् आवेशित-धियाम् इत्य् एव
मद्-आवेशित-धीत्वेन तस्य कामस्यापि
परम-प्रेम-परिपाक-विलास-रूपत्वात् \। तच् च श्री-भागवतामृते
बहुधा विवृतम् अस्त्य् एव \।

\(३\) यद् वा, प्राकृतः कामोऽपि तावत् कामाय न कल्पते,
मद्-विषयकत्वेन तस्यापि नैर्गुण्य-सारत्वात्, किम् उत भवादृशीनां
प्रेमेति प्रकार-महिम्ना \। तथा-सम्पत्तौ दृष्टान्तः---प्रायो भर्जिताः
सूर्य-तापेन दग्धवच् छुष्कतां नीताः, पश्चात् क्वथिताश् च जलेन
रन्धितवत् क्लेदितां, बीजाय अङ्कुरोद्गमाय नेशते किं ? अपि तु समर्था
भवन्त्य् एव \।

\(४\) यद् वा, किं वक्तव्यम् ? कामित-फल-मात्रं भवतीति
मत्-कामोऽधिक-फलम् अपि ददातीत्य् आह---कामाय कामित-फल-मात्राय न
कल्पते, किन्तु तद्-अतिरिक्त-फलयापि कल्पत इत्य् अर्थः,
वाञ्छातीत-फल-प्रदत्वात् \। अतः पतित्वाद् अप्य् अधिकेनौपपत्य-सुखेन
मां प्राप्स्यथेति भावः \। यतः प्रायो बाहुल्येन भर्जिता दग्धा
क्वथिता रन्धिताश् चैव बीजाय नेशते, किन्तु सूर्यातपेन शुष्कीकृताः
पश्चाद् वपन-समये जलेनार्द्रीकृता अङ्कुरोद्गमाय अधिकं समर्था
भवन्त्य् एवेत्य् अर्थः \।

\(५\) यद् वा, कामाय विविध-फल-भोगायापि मय्य् आवेशित-धियां कामो न
कल्पते, कामिताकामिताखिल-प्रदानाय समर्थो न भवति किम् ? काक्वा
भवत्य् एवेत्य् अर्थः \। किं वा, योग्यो भवत्य् एव, यथा कथञ्चिद् अपि
मद्-भजनेन मत्तो वाञ्छित-तद्-अतीत-फल-सिद्धेः \। अत एवाग्रे
वक्ष्यते---

> कामं क्रोधं भयं स्नेहम् ऐक्यं सौहृदम् एव च \।
>
> नित्यं हरौ विदधतो यान्ति तन्-मयतां हि ते \।\। \[भा।पु।
> १०.२९.१५\] इति \।

सप्तम स्कन्धे तस्माच् चोक्तं---तस्मात् केनाप्य् उपायेन मनः कृष्णे
निवेशयेत् \[भा।पु। ७.१.३१\] इति \। यच् च श्री-भगवता
श्री-रुक्मिणी-देवीं प्रति वक्ष्यते---

> ये मां भजन्ति दाम्पत्ये तपसा व्रत-चर्यया \।
>
> कामात्मानोऽपवर्गेशं मोहिता मम मायया \।\। \[भा।पु। १०.६०.५२\] इति
> \।

अस्यार्थः---दाम्पत्ये दम्पत्य्-उपभोग-सुखार्थम् \। स्त्री तु
पत्य्-उपभोग-सुखार्थम्, पुरुषश् च जायोपभोग-सुखार्थम् इति
कामात्मानोऽपवर्गेशम्, पञ्चम-स्कन्धोक्तानुसारेण[^७२] अपवर्गः
प्रेम-भक्तिस् तस्य दातारम् अपि मां ये भजन्ति, ते मम मायया मोहिता
एव \। यच् च क्वचित् सकाम-निन्दनं तत् कृष्ण-विषयक-व्यतिरिक्तस्य
कामस्यान्तराय-रूपत्वेन मुख्य-फलासिद्ध्या भक्ति-रसिकैः क्रियत इति
इदम् अपि तत्रैव विवृतम् अस्ति \। युष्माकं तु मत्-पतित्व-कामः सर्वथा
कल्पत एवेति भावः \।

[^७२]: ५.१८.१९-२१ द्रष्टव्यः \।


\(६\) अथवा, यः कोऽपि कामः कामान्तर-भोगाय न कल्पते, किन्तु स्वयम्
एव मत्-प्रेम-रूपेण परिणमन् परमानन्दाय कल्पत इत्य् अर्थः \। तथा
च तां प्रत्य् एवायं वक्ष्यति---

> यान् यान् कामयसे कामान् मय्य् अकामाय भामिनि \।
>
> सन्ति ह्य् एकान्त-भक्तायास् तव कल्याणि नित्यदा \।\। \[भा।पु।
> १०.६०.५०\] इति \।

अस्यार्थः---न विद्यते कामः फलान्तर-वाञ्छा यस्मिन् सोऽकामः प्रेमा
तस्मै, तव ते, कामाः सन्त्य् एव, तं विस्तारयिष्यन्तीति, यतः भर्जिता
दग्धाः पुनः क्वथिताश् च रन्धिताः \। किं वा, भर्जिताः क्वथिता वा
बीजाय फलान्तरोत्पादनाय नेशते \। किन्तु स्वयं भोग्यतापत्त्या सद्य
एव परम-सुखाय समर्था भवतीत्य् अर्थः \।

इति पतित्वेन प्रेम-विशेषासिद्धेर् उपपतित्वेनैव तत्-संसिद्धेस्
तथैव मां प्राप्स्यथेति भावः \। तद् एवाह---यातेति \। हे अबलाः !
इत्य् अतिबाल्यं सूचयति, अतोऽधुना रत्य्-अयोग्या इति भावः \। यद् वा,
पूर्वोक्त-न्यायेन सर्वतोऽधिक-शक्तिमता इत्य् अर्थः \। प्रकार-विशेषेण
मद्-वशीकरण-विशेषात्, यतः सिद्धाः सम्पन्न-कामित-तद्-अतीत-फला
इत्य् अर्थः \। इमा निकट एवैव्यच् छरत्-कालीना इति तासां
विदुर-वर्तित्वेऽपि इमा इति सन्निहिततयोक्तिः सान्त्वनार्था \। अन्यत्
समानम् \। इमा हेमन्तस्योत्तर-मास-विवर्धिनीर् आगामिनीः क्षपा मया सह
रमणं प्राप्स्यथ \।

ननु, अस्मत्-सङ्कल्पितं त्वयोद्वहन-सुखं सिध्यतु, तेन
रास-क्रीदादि-सुखं च घटतां, तत्राह---यद् इति \। यद् उद्दिश्य आर्याया
अर्चनं व्रतं चेरुर् भवत्यः, तद् इदं मयोक्तिम् औपपत्येन
रास-क्रीडादि-सुखम् एवेत्य् अर्थः \। विवाहेन पतित्वे
रास-क्रीडादि-सुख-विशेषो न सम्पद्येतेति भावः \। सतीः हे सत्य इति
औपपत्येऽपि यूयं सर्वथा साध्व्य एवेति भावः \। तत्त्वतोऽनौपपत्यात्
\। विवाहिताभ्योऽप्य् अधिक-प्रियत्वात् \।

यद् वा, सतीर् इति क्षपा-विशेषणं उत्तमाः, रासानन्दाविर्भाविकाः, शारदाः
शीतोष्णत्वादि-रहिता ज्योत्स्नीश् चेत्य् अर्थः \।

यद् वा, तत्-क्रीडा-माहात्म्यम् एवाह---यद् यस्मात् सत्यो
लक्ष्मी-धरण्य्-आदय इदं रास-क्रीडा-सुखम् उद्दिश्यैव आर्यार्चनम्
आर्यायाश् चिच्-छक्तेर् अर्चनं व्रतं चेरुर् एव, न तु तत् सुखं प्रापुर्
इत्य् अर्थः \। यद् वा, मद्-रमणम् इति इदं व्रतम् \। अन्यत् समानम्
\।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अभीष्टं सम्पादयति---यातेति
\। युष्मद्-अभीष्टम् अङ्गीकृतम् इति भावः \। तच् च मयैव सम्पाद्यम् इत्य्
अभिप्रायेणाह---हे अबलाः ! इति पूर्ववत् तर्हि कुत्र यामेत्य् अपेक्षायाम्
आह---व्रजम् इति \। एवं चेत् तर्हि कथम् अबलास्व् अस्मासु कारुण्यम् इत्य्
आशङ्क्य स्फुटम् एव तत् सम्पादयति सिद्धा इति यथा सङ्कल्पं
मयाङ्गीकृता एवेत्य् अर्थः \। एवम् अङ्गीकार-मयं विवाहम् एव सम्पाद्य
तद्-अङ्ग-भूतं फल-विशेषम् अपि सम्पादयति मयेति इमाः सन्निहिता एव
तादृश-प्राप्त्यावश्यक-प्रत्यापनार्थं
साधन-साधु-वादेनैवोपसंहरति, यन् मत्-पत्नीत्वं चेरुर् भवत्य इति
शेषः \। सतीः हे सत्यः ! अत एव ता अप्य् आग्रहेण पत्य्-अन्तरं
नाङ्गीकृतवत्य एवेति तथापि रहो-व्यूढात्वेनान्य-व्यूढावद् गूढम्
एवावमन्तेति च बुध्यते एतद्-अन्या एव हि परकीयायमाणां इति तद् एवम्
उक्तं युवतीर् गोप-कन्याश् चेति \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अभीष्टं सम्पादयति---यातेति \।
सिद्धाः पत्नीत्वेनैव मयाङ्गीकृताः \। किं च, मयेति समानं प्रसङ्गम्
आरभते \।\।२७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद् अत्र सन्देहो न कार्यः,
सफल एव वो मनोरथः \। तद् अधुना व्रजतेत्य् आह---याताबला इत्य्-आदि
\। हे सिद्धाः ! व्रजं यात \। अद्य व्रतादिना सिद्धा इति न पूर्वम् एव
स्वतः सिद्धा एव यूयम् इत्य् अर्थः \। तथा न चलन्तीर् वीक्ष्य स्पष्टम्
आह---हे अबलाः कुमार्यः ! इमा अद्यतनीं क्षपाम् आरभ्य यावतीः क्षपा
मया रंस्यथ, यन् मया सह रमणम् उद्दिश्येदं व्रतम् आर्यार्चन-रूपं
चेरुर् भवत्य इत्य् अर्थः \। हे सतीः हे सत्यः ! अथवा तीरणं तीः
समाप्तिः, तया सह वर्तमानं स-समाप्तम् इति यावत् इति व्रत-विशेषणम्
\। पार-तीर-समाप्ताव् इति तीरेः क्विप्, अतः परं दीक्षातो बभूव
\।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्राथमिकस्य रमणस्य
शुभः समयो रात्रिर् एवेत्य् अभिप्रेत्याह---यातेति \। **सिद्धा** एव यूयं
माधुर्य-पोषकेन नर-लीलत्वेनैव साधकत्वाभिमान इति भावः \।
**इमाः** सन्निहिताः \। **रंस्यथ** रंस्यध्वे \। **यत्** रमणम् \।
**आर्या** दुर्गा \। **सतीः** सत्यो भवत्यः \।\।२७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** वाञ्छितं
सम्पादयति---याता इति \। हे अबलाः ! यूयं व्रजं यात यूयं सिद्धा एव
व्रताचरणं तु लोक-रीत्या लीला-रूपं सिद्धिम् आह---इमाः सन्निहिताः
क्षपा रात्रीर् मया सह रंस्यथ रंस्यध्वे, यत् पत्नीभावेन रमणम्
उद्दिश्य, हे सत्यः आसां गन्धर्व-विधिना विवाहो भूद् इति बोध्यम्
\।\।२७\।\।

**\॥।**

**\।\। १०.२२.२८ \।\।**

इत्य्-आदिष्टा भगवता लब्ध-कामाः कुमारिकाः \।

ध्यायत्यस् तत्-पदाम्भोजं कृच्छ्रान् निर्विविशुर् व्रजम् \।\।

**श्रीधर-स्वामी (भावार्थ-दीपिका) :**

भक्त्यानुकम्प्य कन्यास् तास् तद्-विवर्जित-यज्वनाम् \।

पत्न्य्-अनुग्रहतस् तेषाम् अहन् कर्म-महामदम् \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु नग्नां नेक्षेत्
पर-स्त्रियम् इति स्मृतेर् भगवताप्य् अन्याय्यं कुतः कृतम्? इति चेत् शृणु,
न हि ताः पर-स्त्रियस् ताभिर् भगवते समर्पित-देहत्वात् पूर्वावतारेषु
तथैव भगवान् अपि प्रतिज्ञातत्वाच् च \। ताः कात्यायन्य्-अर्चिकाः \।
तद्-विवर्जिताः भक्ति-विवर्जिताः \। ये यज्वानः विधिना यज्ञ-कर्तारः,
यज्वा तु विधिनेष्टवान् इत्य् अमरः \। तेषाम् विप्राणाम् \। कर्मसु
महा-मदः नास्मत्-सदृशाः कर्मठा लोके सन्तीत्य् एवं-रूपस् तम् \।\।

इत्य्-आदिष्टाः पूर्वोक्त-रीत्य्-आज्ञप्ताः \। तत्-पदाम्भोजं
कृष्ण-चरणारविन्दं \। इति व्रजं यातेत्य्-आदिष्टाः \। लब्धः कामो
निज-वाञ्छितं याभिस् ताः \। अत एव देवीं तद्-व्रतोद्यापनादिकम् अपि
परमानन्दाद् विस्मृत्येति भावः \। लब्ध-कामत्वेऽपि कृच्छ्राद् दुःखेनैव
व्रजम् आविशन् \। कुतः ? तत्-पदाम्भोजं ध्यायन्त्य एव, न तु साक्षात्
पश्यन्त्यः, तद्-विच्छेदाद् इत्य् अर्थः \। पदाम्भोजम् इति विशेष-निर्देशः
पति-भावेन गौरवात् तदानीं लज्जया नम्रीभूय स्थितानां
तन्-मात्र-दर्शनेन तद्-अनुस्मृतेर् एव प्रकृतत्वाद् वा \। निःशब्दः पुनर्
व्रतार्थं व्रजाद् यमुना-गमनाभिप्रायेण इति तोषणी \।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इति व्रजं
यातेत्य्-आदिष्टाः, भगवतेति रास-क्रीडा-सम्पत्त्य्-आदेशेन
भगवत्ता-सार-सर्वस्वाभिव्यक्तेः \। लब्धः कामो निज-वाञ्छितं याभिस्
ताः, प्रायस् तासां तादृशाद् एव भावात् \। तत्र च सत्य-प्रतिज्ञस्य
तथादेश-प्राप्तेः, तथापि कृच्छ्रात् दुःखेनैव व्रजं प्राविशन् \। कुतः
? तस्य प्रादाम्भोजं ध्यायन्त एव, न तु साक्षात् पश्यन्त्यः,
तद्-विच्छेदाद् इत्य् अर्थः \। निःशब्दात् पुनर् व्रतार्थं व्रजाद्
यमुना-गमनाभावाद्य्-अभिप्रायेण यद्यप्य् अर्चितायाः श्री-कात्यायन्याः
साक्षाद्-भूतायाः सत्या वरणैव निज-कामित-सिद्धितां मन्तुम् अर्हन्ति, न
तु तस्य विचित्र-प्रभावानुभवेन तत्र तासां प्रतीतिर् जाता \। अत
एवोक्तं भगवतेति, तथापि तस्याः समाराधनं तस्माद् अपि
तत्-प्रिय-जनस्याराधनोत्कर्षाद् एवेति दिक् \।

यद् वा, अ-कार-प्रश्लेषेण न लब्धः कामः सद्य एव तेन सह
क्रीडा-विशेषो याभिः, अत एव कृच्छ्रात् \। अलब्ध-कामत्वे
हेतुः---कुमारिका अत्यन्त-बाल्येन तदानीं तत्-क्रीडायाम् अयोग्या इत्य् अर्थः
\। श्री-भगवत्-कृतानुग्रह-प्रभावेन व्रज-स्त्री-स्वभावेन
बाल्य-कालेनैव तद्-योग्या भविष्यन्त्य् एवेति दिक् \।

ननु, तर्हि कथं निरिविविशुः ? तत्राह---ध्यायन्त इति
सर्व-तापोपशमन-परमानन्द-रस-स्रावि-तच्-छ्री-चरण-द्वय-ध्यानेनैव
हृत्-तापोपशान्तेर् इत्य् अर्थः \। यद् वा, तत्-पदाम्भोजं
तत्-कार्य-क्रीडादिकं प्राप्यं चिन्तयन्त्यः \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इति व्रजं गातेत्य्-आदिष्टाः
लब्धः कामो निज-वाञ्छितं याभिस् ताः \। अत एव देवीं
तद्-व्रतोद्यापनादिकम् अपि परमानन्दाद् विस्मृतवत्य इति भावः \।
लब्ध-कामत्वेऽपि कृच्छ्रात् दुःखेनैव व्रजं प्राविशन् \। कुतः ? तस्य
पादाम्भोजं ध्यायन्त्य एव न तु साक्षात् पश्यन्त्यः तद्-विच्छेदाद् इत्य्
अर्थः \। पदाम्भोजम् इति विशेष-निर्देशः पति-भावेन गौरवात् तदानीं
लज्जया नम्रीभूय स्थितानां तन्-मात्र-दर्शनेन तद्-अनुस्मृतेर् एव
प्रकृतत्वाद् वा निःशब्दः पुनर् व्रतार्थं व्रजात्
यमुना-गमनाभावाभिप्रायेण \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कृच्छ्राद्** इति तेन तासां
मनो-नेत्राद्य्-आहरणात् \।\।२८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** कृच्छ्राद् इति \। तेन
तासां मनो-नयनाद्य्-आहरणाद् इति भावः \।\।२८\।\।

**\॥।**

**\।\। १०.२२.२९ \।\।**

अथ गोपैः परिवृतो भगवान् देवकी-सुतः \।

वृन्दावनाद् गतो दूरं चारयन् गाः सहाग्रजः

**श्रीधर-स्वामी (भावार्थ-दीपिका) :** अथ तासां गमनानन्तरम् \।
श्रीतोषिण्यां तु गोप-कन्यासु प्रसादम् उक्त्वा तत्-प्रस्ताव-सादृश्याद्य्
अज्ञपत्नीषु प्रसादं वक्तुम् आरभते \। अथ लीलान्तरारम्भे \। स च
निदाघ-समय एवेति ज्ञेयम् निदाघार्कातपः इति वक्ष्यमाणत्वात् \। अत
एव सहाग्रजः श्री-बलदेव-सहितः \। वस्त्राहरण-दिने
तत्-साहित्याभावात् \। गोपैः परिवृत इति प्राग् उक्तिर् वक्ष्यमाण-लीलायां
तेषाम् अपेक्षा-विशेषात् \। देस्वकीसुत इति \। पूर्वस्माद् एव हेतोः
वृन्दावनाद्-गतो दूरम् इति प्रथमं तावदिग्रिव्रजमयं काम्यकवनं
गतः तत एवास्य धातुर् आगमयवेशो वर्णयिष्यते, पश्चान्
निदाघ-तृष्णागमितधेनु-जल-पायनार्थं व्रजं दक्षिणे विधाय यमुनाम्
आगतः \। तच् च व्रजाद् आगच्छन्-मध्याह्नं भोज्य-वञ्चनार्थम्, तच् च
श्री-यज्ञ-पत्नीष्व् अन्न-प्रार्थना-रूप-कृपार्थम् इति ज्ञेयम् \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ तासां गमनान्तरम् \।
\[*अत्र श्री-वैष्णव तोषिण्यां दृष्ट*\] \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अथ गोपैर् इत्य्-आदि \।
अथानन्तरं वृन्दावनात् दूरं गतः सन् गोपैः सह परिवृतः सहाग्रजो
गाश् चारयन् द्रुमान् वीक्ष्य आहेति परेणान्वयः \। एतेन गोप-परिवृतत्वं
सहाग्रजत्वं च वस्त्राहरणात् पश्चात्तनम् एव \। ननु गोपैः परिवृतो
भगवान्, अथ गाश् चारयन्न् इत्य्-आदिर् अन्वयः कार्य-ह् ? नैवं, सहाग्रज
इत्य् आसङ्गः \। तेन हि पूर्वं भवन्-मतेऽप्य् अग्रज आसीत्, नाप्य् अधुना
क्व आगतः \। अतोऽग्रजेन वयस्य-बालका गाश् चारयितुं गताः \। भगवान्
एक एव तत्-कर्म-सिद्धये गत इति मन्तव्यम् \। अत एव वयस्यैर्
आगतस् तत्र वृतस् तत्-कर्म-सिद्धये \[भा।पु। १०.२२.८\] इति पूर्वं
तथा व्याख्यातम् \।\।२९.३८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना श्री-गोप-कन्यासु
प्रसादम् इव यज्ञ-पत्नीषु प्रसादं प्रस्तावाद् वक्तुं तत्-प्रसङ्गम्
आरभते---अथेति \। कालान्तरे कदाचित् ग्रीष्म-समय इत्य् अर्थः \।
निदाघार्कापते तिग्म \[भा।पु। १०.२२.३०\] इति वक्ष्यमाणत्वात् \। अत एव
सहाग्रजः श्री-बलदेवेन सहितः, गोप-कन्या-वस्त्र-हरण-दिने तत्र
तेन साहित्याभावात् \। गोपैः परितो वृत इति प्राग्-उक्तिर्
वक्ष्यमाण-लीलायां तेषाम् अपेक्षा-विशेषात् \। देवक्याः सुत इति
यज्ञपत्नीषु माथुरिषु तथैव प्रतीतेः \। अतस् तासां भावेनाकर्षणात्
\। तद्-गृहान्तिके यातुं वृन्दावनाद् दूरं गत इत्य् अर्थः \। यतो भगवान्
परम-दयालुः \। यद् वा, देवकी श्री-यशोदेति व्याख्यातम् एव \। ततश् च
दूरे गमनं श्री-यज्ञपत्न्य्-अनुग्रहार्थम् एव \।
श्री-स्वामि-पाद-व्याख्याने च तदानीं श्री-बलदेवस्य
तत्रागमनस्यायोग्यत्वाद् असौ पश्चाद् आगत्य मिलित इति पोषे कदाचिद्
वृष्टीच्छया निदाघार्कस्येव तप इति ज्ञेयम् \।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधुना श्री-गोप-कन्यासु
प्रसादम् उक्त्वा ततः तत्-प्रस्ताव-सादृश्याद् यज्ञ-पत्नीषु प्रसादं वक्तुं
आरभते \। अथ लीलान्तरारम्भे स च निदाघ-समय इति विज्ञेयं
निदाघार्कापते तिग्म \[भा।पु। १०.२२.३०\] इति वक्ष्यमाणात् \। अत एव
सहाग्रजः श्री-बलदेवेन सहितः, गोप-कन्या-वस्त्र-हरण-दिने तत्र
तेन साहित्याभावात् \। गोपैः परितो वृत इति प्राग्-उक्तिर्
वक्ष्यमाण-लीलायां तेषाम् अपेक्षा-विशेषात् \। देवक्यी-सुत इति पूर्वस्माद्
एव हेतोः वृन्दावनाद् गतो दूरम् इति प्रथमं तावद् गिरि-व्रज-मयं
काम्यक-वनं गतः \। तत एवास्य धातु-रागम् अनवेशो वर्णयिष्यते
पश्चात् निदाघ-तृष्णागमित-धेनु-जल-पायनार्थं व्रजं दक्षिणे विधाय
यमुनाम् आगतः \। तच् च व्रजाद् आगच्छत् मध्याह्न भोज्य-वञ्चनार्थम्
\। तच् च श्री-यज्ञपत्नीष्व् अन्न-प्रार्थना-रूप-कृपार्थम् इति
ज्ञेयम्\।\।२९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३७९) :** अथ यज्ञ-पत्नीनां
ब्राह्मणीत्वेन योग्यत्वाभावात् श्री-कृष्णस्य तासु भावेऽनुदिते सति
पूर्व-राग इव प्रतीयमानो यो भावः, तद्-अनन्तरं च
सन्दर्शन-सञ्जल्प-रूप-सम्भोग इव प्रतीयमानो यः, स तु
सम्भोगाभासस् तस्य हेमन्तस्यानन्तरे निदाघे द्रष्टव्यः \।
यथाह---अथेति \।

अथ व्रज-कुमार्य्-अनुग्रहानन्तरं क्वचिन् निदाघ-दिन इत्य् अर्थः \।
आनन्तर्यम् इह आगामि-निदाघान्तरं व्यवच्छिनत्ति \। तस्मिंश् च दिने
श्री-बलदेवोऽपि सङ्ग आसीद् इत्य् आह---**सहाग्रज** इति \। **वृन्दावनाद्
गतो दूरम्** इति पर्वतमय-काम्यक-वन-गमनात् \। ततश् च
धातु-राग-वेशत्वेन---तरूणां नम्रशाखानां मध्येन यमुनां गतः
\[भा।पु। १०.२२.३६\] इत्य् अनेन च लब्धत्वात् \। तद् एतच् च व्रजं
दक्षिणीकृत्य गतत्वात् सङ्गतम् \। यमुनोपकण्ठ-गत्या पश्चाद् एव
भक्त-क्रीडनाख्यं कुट्टिमं च गत इति ज्ञेयम् \। यस्य च दक्षिणतो
मधु-पुराद् उत्तरतो याज्ञिक-ब्राह्मणा ऊषुर् इति च \। अतः
कंस-समीप-वासत्वात् कंसाद् भीता न चाचलन् \[भा।पु। १०.२३.५२\] इत्य्
अनेन तेषां ब्राह्मणानां श्री-भगवन्-मिलनं न जातम् इति क्रमोऽत्र
कर्तव्यः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथेति \। अथ लीलान्तरारम्भे \।
स च निदाघ-समय एव निदाघार्कातपे \[भा।पु। १०.२२.३०\] इति
वक्ष्यमाणात् \।\।२९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ वस्त्र-हरण-लीलया
कुमारीभ्यः प्रसादं कृत्वा पश्चाद् वयस्यैः सह सङ्गतो बभूवेति
दर्शयति---अत्र गोपैः परिवृत इत्यादि \। अथ
वस्त्राहरण-लीलानन्तरं वृन्दावनाद् दूरं गतः सन् गोपैः परिवृतः
सहाग्रजश् च सन् गाश् चारयन् द्रुमान् वीक्ष्याहेति परेणान्वयः \। अतो
वयस्यैर् अगतस् तत्र इत्य् अत्र यथा-श्रुतं व्यख्यानम् असङ्गतम् \।
ननु गोपैः परिवृतो भगवान्, अतो वस्त्राहरणान्तरं गाश् चारयन्न् इत्य्
एवान्वयः कार्यः ? मैवम् \। तदा सहाग्रज इत्य् असङ्गतम् \। एकयो
विनिर्दिष्टानां सह वा प्रवृत्तिः सह वा निवृत्तिः इति न्यायात् \। तथा
सत्य् अतीवानौचित्यम् \। अत एकाकी सन् तत्रागत इत्य् एव मन्तव्यम्
\।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गोप-कन्या-प्रसादस्य
प्रस्तुत्या रोहितः स्मृतौ \। यज्ञ-पत्नी-प्रसादोऽतस् तं विवक्षुर् अभून्
मुनिः \। अथेति समयान्तर-व्यञ्जकं कदाचित् निदाघार्ताव् इत्य् अर्थः
\।\।२९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** व्रज-कन्या
प्रसाद-प्रसङ्गेन हृद्य् आरोपितं यज्ञपत्नी-प्रसादं विवक्षुर् मुनिर्
आह---अथेति समयान्तरे ग्रीष्मर्ताव् इत्य् अर्थः \।\।२९.३०\।\।

**\॥।**

**\।\। १०.२२.३० \।\।**

निदाघार्क-तपे तिग्मे छायाभिः स्वाभिर् आत्मनः \।

आतपत्रायितान् वीक्ष्य द्रुमान् आह व्रजौकसः \।\।

**श्रीधर-स्वामी (भावार्थ-दीपिका) :** निदाघ उष्णोपगमः इत्य् अमरान्
निदाघो ग्रीष्म-र्तुः, तत्-स्वीकारे हेमन्ते प्रथमे मासि \[भा।पु।
१०.२२.१\] इत्य् उपक्रमो विरुध्येतातो\ऽत्र निदाघ-पदेन स्वेदाम्बु ज्ञेयम्
\। निदाघ ऋतु-भेदे स्याद् उष्ण-स्वेदाम्बुनोर् अपि इति मेदिनी \। निदाघः
स्वेदाम्बु तत्-करोऽर्को **निदाघार्कः** \। मध्यपदलोपी समासः \।
तस्यातापो निदाघ-तपस् तस्मिन् तीव्रे मध्याह्ने सति \। द्रुमान्वीक्ष्येत्य्
अन्वयस् ततो न विरोध इति \। आनपत्रम् इवाचरन्तीत्य् आपत्रायन्ते,
आतपत्रायितास्तान् \। आचारार्थक्यङ्तात्कर्तरिक्तः \। व्रजौकस इति
द्रुम-विशेषणम् \। आत्मन इत्य् उपलक्षणं स्वस्य स्वेषां च \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निदाघः उष्णोपगमः इत्य्
अमरान् निदाघो ग्रीष्मर्तुः तत्-स्वीकारे हेमन्ते प्रथमे मासि \[भा।पु।
१०.२२.१\] इत्य् उपक्रमो विरुध्येतातोत्र निदाघ-पदेन स्वेदाबु ज्ञेयम् \।
निदाघ ऋतु-भेदे स्याद् उष्ण-स्वेदाम्बुनोर् अपि इति मेदिनी \। निदाघ
स्वेदाम्बु तत्करोऽर्को निदाघार्कः \। मध्य-पद-लोपी समासः \।
तस्यातापो निदाघातपस् तस्मिन् तीव्रे मध्याह्ने सति \। द्रुमान्
वीक्ष्येत्यन्वयस् ततो न विरोध इति \। आनपत्रम् इवाचन्तीत्य् आपत्रायन्ते,
आतपत्रायितास् तान् \। आचारार्थक्यङ्न्तात् कर्तरिक्तः \। व्रजौकस इति
द्रुम-विशेषणम् \। आत्मन इत्य् उपलक्षणं स्वस्य स्वेषां च \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कथं दूरं गतस् तद्
आह---निदाघेति सप्तभिः \। आत्मनः श्री-भगवतो व्रजौकसो गोपान्
आह---प्रायो वन्यानां गोपनां एव वृक्षैर् हिताचरणात्, तथा सख्येन
तेश्व् एव प्रिया-प्रिय-वृत्तस्य वर्णत्वाच् च,

यद् वा, आत्मनो ये व्रजौकसो गोप-गवादयस् तान् प्रति आतपत्रायितान् \।
यद् वा, आत्मनः प्रति बहुत्वं परम-प्रियतया भेदाभावेन स्वीकृतानां
गोपानाम् आत्म-रूपत्वात् \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र
वृन्दावन-क्रमण-प्रकारम् आह-निदाधेति सप्तभिः आत्मन इत्य्
उपलक्षणं स्वस्य स्वेषां च छत्रायितान् व्रजौकसो व्रज-जन-वर्तिनो
द्रुमान् वीक्ष्याह वक्ति स्म \।\।३०\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३८१) :** तस्य दिनस्य गुणेन शब्देन च
निदाघ-सम्बन्धित्वम् आह---निदाघेति \। निदाघस्य अर्कातपे तिग्मे सति
\।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** व्रजौकसो निज-सह-वासिन इत्य्
अर्थः \।\।३०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वरम् उदार-वृक्ष-योनाव्
अपि जन्म सद्भिः प्रार्थ्यं, न तु कृपण-कर्मि-विप्र-जाताव् इतीमम्
अर्थं ज्ञापयितुं वृक्षान् स्तौति---सखीन् सम्बोध्य पश्यतेति चतुर्भिः
\।\।३०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.२२.३१ \।\।**

हे स्तोक-कृष्ण हे अंशो श्री-दामन् सुबलार्जुन \।

विशालर्षभ तेजस्विन् देवप्रस्थ वरूथप \।\।

**श्रीधर-स्वामी (भावार्थ-दीपिका) :** सम्बुद्ध्य्-आत्मक-पद्यम्---हे
**स्तोको**ऽल्पः **कृष्णः** कृष्ण-वर्णो यस्येति तथा सर्वेषां
सम्बोधनानाम् अग्रिमेण पश्यतेति क्रिया-पदेन सम्बन्धः \।
गोप-गणना-क्रमो\ऽयं यथा-दृष्टि-प्राप्तम् एव ज्ञेयः \। एते दश
श्री-कृष्णस्य दश-दिक्षु रक्षणार्थं प्रेम्णा वर्तन्त इति केचित्
सम्भावयन्ति दश-सङ्ख्याकत्वात् \। तत्र स्तोक-कृष्णादयोऽष्टाव्
अष्ट-दिक्षु देवप्रस्थ-वरूथौ
छत्र-धारण-वर्त्म-शोधनादिनोर्ध्वाधो-देशयोर् ज्ञेयो एकादशो
भद्रसेनस् तु गोपसेनाध्यक्षः \। रामश् च सर्वापेक्षकस् तदानीं दूरे
स्थित इति लभ्यते \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सम्बुद्ध्य्-आत्मक-पद्यं हे
स्तोको\ऽल्पः कृष्णः कृष्ण-वर्णो यस्येति तथा सर्वेषां सम्बोधनानाम्
अग्रिमे पश्यतेति क्रिया-पदेन सम्बन्धः \। गोप-गणना-क्रमो\ऽयं
यथा-दृष्टि-प्राप्तम् एव ज्ञेयः \। एते दश श्री-कृष्णस्य दश-दिक्षु
रक्षणार्थं प्रेम्णा वर्तत इति केचित् सम्भावयन्ति दश-सङ्ख्याकत्वात्,
तत्र स्तोक-कृष्णादयोऽष्टाव् अष्टदिक्षु देवप्रस्थ-वरूथौ
छत्र-धारण-वर्त्म-शोधनादिनोर्ध्वाधो-देशयोर् ज्ञेयो \। एकादशो
भद्रसेनस् तु गोप-सेनाध्यक्षः \। रामश् च सर्वापेक्षकस् तदानीं दूरे
स्थित इति लभ्यते \।\।३१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ प्रार्थयितव्यान्
याज्ञिकान् अप्य् अनादरणीयतयावज्ञय सखि-मुख्यान् अभिमुखीकृत्य तान्
द्रुमान् अस्तुवद् इत्य् आह---हे स्तोकेति युग्मकेन \। सम्बोधन-क्रमोयं
यथा दृष्टि-प्राप्तम् एव ज्ञेयः एते दश श्री-कृष्णस्य
दश-दिक्ष्ववेक्षणार्थं प्रेम्णा वर्तन्त इति केचित् सम्भावयन्ति
दश-सङ्ख्याकत्वात् तत्र स्तोक-कृष्णादयोऽष्टावष्ट-दिक्षु
देव-प्रस्थवरूथपौ छत्र-धारणवर्त्म-शोधनादिनोद्ध्वार्धोदेशयोः
एकादशो भद्र-सेनस्तु गोप-सेनाक्ध्यक्ष्यः सर्वावेक्षकस् तदानीं दूरे
स्थित इति लक्ष्यते \।\।३१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ प्रार्थयितव्यान् याज्ञिकान्
अप्य् अनादरणीयतयावज्ञय सखि-मुख्यान् अभिमुखीकृत्य तान् द्रुमान्
अस्तुवद् इत्य् आह---हे स्तोकेति युग्मकेन \। सम्बोधन-क्रमोयं यथा
दृष्टि-प्राप्तम् एव ज्ञेयः एते दश श्री-कृष्णस्य दश-दिक्ष्ववेक्षणार्थं
प्रेम्णा वर्तन्त इति केचित् सम्भावयन्ति दश-सङ्ख्याकत्वात् तत्र
स्तोक-कृष्णादयोऽष्टावष्ट-दिक्षु देव-प्रस्थवरूथपौ
छत्र-धारणवर्त्म-शोधनादिनोद्ध्वार्धोदेशयोः एकादशो भद्र-सेनस्तु
गोप-सेनाक्ध्यक्ष्यः सर्वावेक्षकस् तदानीं दूरे स्थित इति लक्ष्यते
\।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथ पूर्ववद् विनोद-वाक्यम् एवेदम्
\। श्री-भगवदीयत्वेन परमार्थताम् अपि वहतीति भावाह् \। अतो
विनोदेनैव प्रत्येकं मुख्यान् सम्बोधयति---हे स्तोकेति \।\।३१.३२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्तोककृष्णादयोऽष्टाव्
अष्ट-दिक्षु कृष्णस्य रक्षणं कर्मसु स्थिताः \। देवप्रस्थ-वरूथपौ
छत्र-धारक-वर्त्म-शोधकाव् इत्य् ऊर्ध्वाधो-देश-कृत्ययोः स्थितौ \।
एकादशो भद्रसेनस् तु गोपसेनाध्यक्षः सर्वापेक्षकः तदानीं
दूर-स्थित इति लक्ष्यते ये वातवर्षादीन् स्वयं सहमानास्माकं वारयन्ति
\।\।३१-३२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** पशुघ्न कर्मठ
विप्रेभ्यो अमी वृक्षाः परोपकारित्वाच्छ्रेष्ठा इति भावेन तान् स्तोतुं हे
स्तोक कृष्णेत्य्-आदिना सखीन् सम्बोधअति अष्टावमी महावीरा राज-पुत्रस्य
कृष्णस्य रक्षणायाष्टासु दिक्षु तिष्ठन्ति देव-प्रस्थवरूथपौ तु
छत्रधारण-मार्गशोधनादिनोर्ध्वाधोदिशोः भद्रसेनस्त्वेकादशः
सर्व-गोपसेनापतिः सर्वावेक्षी विदूरे स्थित इति बोध्यम् \।\।३१\।\।

**\॥।**

**\।\। १०.२२.३२ \।\।**

पश्यैतान् महाभागान् परार्थैकान्त-जीवितान् \।

वात-वर्षातप-हिमान् सहन्तो वारयन्ति नः \।\।

**श्रीधर-स्वामी (भावार्थ-दीपिका) :** विप्र-भार्यानुग्रहाय
यज्ञ-वाटं गच्छन् विप्राणां काठिन्यम् अभिप्रेत्य तेभ्योऽपि द्रुमाः
श्रेष्ठा इति तान् अभिनन्दति चतुर्भिः, पश्यतेति \। हे स्तोक-कृष्णा दयो
गोपाः, एतान् द्रुमान् पश्यत् \। परार्थम् एवैकान्तेन जीवितं येषां तान् \।
तद् आह---वात-वर्षादीन् स्वयं सहन्तः सहमाना अस्माकं वारयन्ति
\।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एकान्तेन निश्चयेन निश्चये
च रहःस्थाने एकान्तम् एकनाशने इति नैरुक्तः \। वारयन्ति अपाकुर्वन्ति
\। महान् भागो भाग्यं येषां तान् तल् लक्षणम् आह---परेति \। नोऽस्माकं
केचिद् वातादीन् स्वयं सहन्ते तपस्विनो न त्व् अन्येषां वारयन्ति
स्निग्धाशया दयालवो वा केचित्-परेषां वारयन्ति स्वयं तु न सहन्ते किं
तु तत्-प्रतीकारं कुर्वते, एते च स्वयं महमानाः परेषां वारयन्तीति
महा-भागत्वम् \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महान् भागो भाग्यम्, यद्
वा, सर्व-जीव-प्रप्तेषु त्वंशो येषां तान्, तल् लक्षणम् आह---परेति \।
नो\ऽस्माकं गोपानां सर्व-प्राणिणां वा, केचित् वातादीन् स्वयं सहन्ते
तपस्विनः, न त्वन्य् एषां वारयन्ति, स्निग्धाश् च दयालवो वा, केचित्
परेषां वारयन्ति, स्वयन्तु न सहन्ते किन्तु तत्-प्रतीकारं कुर्वन्ति,
एते च स्वयं सहमानाः परेषां वारयन्तीति महा-भागत्वम् \।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महान् भागो भाग्यं येषां तान्
तल् लक्षणम् आह-परेति \। नोऽस्माकं केचिद् वातादीन् स्वयं सहन्ते
तपस्विनः नत्व् अन्येषां वारयन्ति स्निग्धाश् च दयालवो वा केचित् परेषां
वारयन्ति स्वयन्तु न सहन्ते किन्तु तत् प्रतीकारं कुर्वते एते च स्वयं
सहमानाः परेषां वारयन्तीति महा-भागत्वम् \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदानीं दूर-स्थित इति
लक्ष्यते ये वातवर्षादीन् स्वयं सहमानास्माकं वारयन्ति \।\।३२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ये वातादीन् स्वअं
सहन्तोऽस्माकं तान् वारयन्ति \।\।३२\।\।

**\॥।**

**\।\। १०.२२.३३ \।\।**

अहो एषां वरं जन्म सर्व-प्राण्य्-उपजीवनम् \।

सुजनस्येव येषां वै विमुखा यान्ति नार्थिनः \।\।

**श्रीधर-स्वामी (भावार्थ-दीपिका) :** सुजनस्य कृपालोर् अर्थिन इव
\।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अर्थिनः कार्यार्थिनः
\।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च केवलं
वटादि-दुःखाद्-रक्षन्ति, सर्वार्थं च स्म्पादयन्तीत्य् आह---अहो इति
द्वाभ्याम् \। विस्मये हर्षे वा \। वरं सर्वतः श्रेष्ठम् \। कुतः ?
सर्वेषां प्राणिनाम् उपजीवनं जीविका यस्मात् तत् \। यद् वा,
अत्यन्ताभेद-विवक्षया उपजीवनम् एव तद् रूपम् इत्य् अर्थः, जीविनाम् इति
पाठे\ऽपि स एवार्थः \। तद् एवाह---येषां येभ्यो विमुखा न यान्ति
जनाः, वै प्रसिद्धौ, सुजनस्य कृपालोर् अर्थिन इवेति याचकानाम् एवासौ
कामं पूरयेत्, एते च अयाचकानाम् अपीति ध्वनितम् \।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न च केवलं वातादि-दुःखात्
रक्षन्ति सर्वार्थं च सम्पादयन्तीत्य् आह---अहो इति द्वाभ्याम् \। अहो इति
विस्मये हर्षे वा वरं सर्वतः श्रेष्ठं कुतः सर्वेषां प्राणिनाम्
उपजीवनं जीविकाक्-हेतुः जीविनाम् इति पाठे स एवार्थः हेतु-णिजन्ताण्
णिनिः तद् एवाह---येषां येभ्यो विमुखा न यान्ति जनाः वै प्रसिद्धौ
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुजनस्य आतिथेयस्य
अर्थिनो याचकाः \।\।३३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** सुजनस्यातिथि-भक्तस्य
येषां येभ्यः अर्त्स्हिनो याचकाः \।\।३३\।\।

**\॥।**

**\।\। १०.२२.३४ \।\।**

पत्र-पुष्प-फल-च्छाया-मूल-वल्कल-दारुभिः \।

गन्ध-निर्यास-भस्मास्थि-तोक्मैः कामान् वितन्वते \।\।

**श्रीधर-स्वामी (भावार्थ-दीपिका) :** निर्यासो घन-रसः \। तोक्माः
पल्लवाद्य्-अङ्कुराः \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तोक्मं कर्णमले पुंसि
हरिते च यवे हये \। स्वरेङ्कुरे इति धरणिः \।\।३४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद् एवाह---पत्रेति \।
कामान् इच्छाः, वितन्वते विस्तरेण परिपूरयन्तीत्य् अर्थः \। मूलम्
औषधाद्य् अर्थं जटा, न तु वृक्षाधारः, तं विना नाशापत्तेः, गन्धः
रसादिभवः, भस्म दार्वादि-जमङ्गारादि, अस्थि सारांश, यद् वा, दारु
इन्धनं स्वयं-शुष्ञद् उपशाखादिभवं बाह्यम्, अस्थि च विदार्यमान्तरं
काष्ठम् \। किं वा, स्तम्भाद्य् अर्थं वृहच्छाखादिकम् इति भेदः \। तत्र
केषाञ्चित् पत्रैः, केषाञ्चित् पुष्पैः, केषाञ्चिद् उभयैः केषाञ्चन
तैस्त्रिभिः, केषाम् अपि बहुभिः, केषाञ्चिच् च सर्वैर् एवेति विविचनीयम्
\। यद् वा, पत्रादीनाम् एकतमेनैव कामान् सर्वान् वितन्वते, तेषां
कस्मिश्चित् प्राप्ते सति तत एव सर्वभीष्ट-सिद्धेः \। एवं
कल्प-द्रुमवन् माहात्म्यं दर्शितम् \।\।३४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवाह---पत्रेति \।
गन्धः रसादि-भवः अस्थि-सारांशः \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अस्थि सारांशः \।\।३४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निर्यासो निविड-रसः \।
अस्थि सारांशः \। तोक्माः पल्लवाद्य्-अङ्कुराः \।\।३४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** निर्यासः सान्द्रो रसः
अस्थिसारांशः तोक्मा पल्लवाद्य् अङ्कुराः \।\।३४.३५\।\।

**\॥।**

**\।\। १०.२२.३५ \।\।**

एतावज् जन्म-साफल्यं देहिनाम् इह देहिषु \।

प्राणैर् अर्थैर् धिया वाचा श्रेय एवाचरेत् सदा \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्-सदा देहिषु
श्रेय-आचरणम् एतावद् इति सम्बन्धः \। श्रेयः शुभं तस्याचरणम् श्रेयो
मुक्तौ शुभे धर्मेति-प्रशस्ते तु वाच्यवत् इति मेदिनी \। प्राणैर् इति \।
प्राणानादरेण कर्मभिर् इत्य् अर्थः \। धिया सद् उपायचिञ्तनादिना, वाचा
उपदेशादि-रूपया एषां समुच्चय-शक्त्य् अभावे परपरोपादानं च ज्ञेयम्
\।\।३५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** फलिताम् आह---एतावद् इति
\। एहिनां विचित्र-बहुल-देह-भूतां प्राणादिभिः कृत्वा देहिषु जीवेषु
सदा श्रेयस आचरणं यत्, तत्र प्राणैर् इति प्राणानादरेण कर्मभिर् इत्य्
अर्थः \। यद् वा, दधीच्यादिवत् प्राणार्पणैर् अपीत्य् अर्थः \। ततश् च
कर्मभिर् इति स्वत एव सिध्येत्, धिया सद् उपाय-चिन्तनादिना, वाच
उपदेशादि-रूपया, एषां समुच्चयेन \। किं वा, पूर्व-पूर्वत्राशक्त्या
परपरेणेति ज्ञेयम् \।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** फलितम् आह-एतावद् इति \।
देहिनां विचित्र-बहुल-देह-भृतां कर्तृभूतानां प्राणादिभिः कृत्वा
देहिषु जीवेषु श्रेय आचरणं यत् पाठान्तरे श्रेय एवाचरेति सदेति यत्
एतावत् जन्म-साफल्यम् इति तत्र प्राणैर् इति प्राणानादरेण कर्मभिर् इत्य्
अर्थः \। धिया सद् उपाय-चिन्तादिना वाच उपदेशादि-रूपया एषां
समुच्चयः शक्त्य् अभावे परपरोपादानं च ज्ञेयम् \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जन्मनः साफल्यम् एतावद्
एव \।\।३५\।\।

**\॥।**

**\।\। १०.२२.३६ \।\।**

इति प्रवाल-स्तवक-फल-पुष्प-दलोत्करैः \।

तरूणां नम्र-शाखानां मध्येन यमुनां गतः \।\।

**श्रीधर-स्वामी (भावार्थ-दीपिका) :** इत्य् अभिनन्दन्
प्रवालादि-समूहैर् नत-शाखानां तरूणां मध्येन यमुनां प्राप्तः
\।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उत्करः समूहः \।

> समूहे ऊर्ध्व-हस्ते च देशे कर-विवर्जिते \।
>
> उत्करः शौर्य-सम्पन्न उदारे \।\। इति धरणिः \।

स्तवकाः पुष्प-गुच्छाः \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्तवकाः पुष्पाणां
पत्राणां च गुच्छाः, पुष्पाणि दलानि च केवलानि, मध्येति
मध्य-वर्ति-वर्त्मनेत्य् अर्थः \। एवं तिग्म-ताप-प्राप्तिस्
तादृश-वृक्ष-वर्गतो दूरगतिश् च सूचिता, अत एव इति वक्ष्यति, अन्यथा
तेषां फलादिनैव क्षुच्-छान्ति-सम्भवात्, अत एवानुपभोज्य-फलादिकैर्
अशोक-तरुभिर् मण्डित इति \।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्तवकाः पुष्पाणां गुच्छकाः
मध्येन मध्य-वर्ति-वर्त्मनेत्य् अर्थः \। एवं तिग्म-तापा-प्राप्तिः
\।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रवालादिभिर्
नत-शाखानाम् \।\।३६-३८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** जन्मनः साफल्यम् एतावद्
एव प्राणादिभिः कृत्वा देहिषु जीवेषु श्रेय आचरणं यत् स्यात्
प्रवालादिभिर् नर्तशाखानाम् \।\।३६.३७\।\।

**\॥।**

**\।\। १०.२२.३७ \।\।**

तत्र गाः पाययित्वापः सुमृष्टाः शीतलाः शिवाः \।

ततो नृप स्वयं गोपाः कामं स्वादु पपुर् जलम् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** यमुनायाम् \।
**ततः** गो-जल-पानानन्तरम् \।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वभावेन यमुनाया आपो
मधुरा एव, तत्र च वृन्दावन-सम्बन्धेन परम-मधुरा इत्य् अर्थः \।
शिवाः सुखकरीः मङ्गल-रूपा वा, ततस् तद् अनन्तरम् एव, यतो गोपाः
स्वयम् इति स्व-सुखाद् अपि तैर् गोसुखस्याधिक-मनन्तात् \। यद् वा,
स्वयं भगवन् गोपाश् च \। यद् वा, स्वयम् इति पात्रादि-व्यवधानं विना
अञ्जलिभिर् इत्य् अर्थः \।

ननु अपो नाञ्जलिना पिबेत् इति निषेधः श्रूयते ? तत्राह---गोपा इति,
तेषां तद्-युज्यत एवेति भावः, विधि-निषेधान् अधीनत्वात् \। हे नृपेति
यथा तव प्रजा-पालनम् एव मुख्यम्, तथा तेषां गोपालनम् एव मुख्यम्
इति निज-सुखान् अपेक्षया, पश्चात् तत्-पानं युक्तम् एवेति भावः \।
सुमृष्टा इत्य् आद्य् उक्त्या स्वादुत्वादौ सर्वस्मिन् गुणे सिद्धे\ऽपि पुनः
स्वादुजलम् इत्य् उक्तिः \। कामं यथेष्टं पपुर् इत्य् अत्र हेतुत्वेन \। यद्
वा, श्री-यमुनायां विदूरतो बहुल-प्रदेशं व्याप्यादौ गवाम् अन्तानां चिरं
क्रमशो जल-पानेन जलक्षोभाच् छीतलत्व-स्वच्छत्वयोस् तथा
सुमृष्टत्वस्य चापगमन-सम्भवे\ऽपि स्वाद्व् एव पपुर् इति जल-माहात्म्यम्
उक्तम् \।\।३७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र तस्यां सुमृष्टा
अति-स्वच्छाः शिवाः आरोग्यकरत्वेन पुण्य-प्रदत्वेन च मङ्गलकराः
ततस् तद् अनन्तरम् एव यतो गोपाः तादृश-धर्मा एव हे नृपति तव
प्रजा-पालनवत् तेषाम् अपि गो-पालनं धर्म इति भावः स्वासु बहु
पशु-सङ्घैस् तत् क्षोभेऽपि सुमृष्टत्वादि-गुण-युण-युक्तम् एवेत्य् अर्थः
\। इति जल-माहात्म्यम् उक्तम् \। अतः कामं यथेष्टम् \। अत एव पुनर्
जल-पदं सार्थकम् \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सुमृष्टाः अतिस्वच्छाः स्वादु
पशु-सङ्घैस् तल्-लोभेऽपि सुमृष्टत्वादि-गुण-युक्तम् एवेत्य् अर्थः \। अथ
कामं यथेष्टम् \। अत एव पुनर् जलपदं सार्थकम् \।\।३७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.२२.३८ \।\।**

तस्या उपवने कामं चारयन्तः पशून् नृप \।

कृष्ण-रामाव् उपागम्य क्षुधार्ता इदम् अब्रुवन् \।\।

**श्रीधर-स्वामी (भावार्थ-दीपिका) :** कुमारिकाभ्यः पूर्वम् एव तन्
नर्माकुलतया अगृहीत-भोज्यानाम् एव निर्गमात् क्षुधार्ता इत्य् उक्तम्
\।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र केचिद् इत्य्-आदि-श्लोकः
क्वचिद् अधिकः \। तस्याः कालिन्द्याः \। नित्यं तु गृहीत-भोज्या एव वनम्
आयान्ति तद् दिने कुमारिका-हास्यकरणार्थं विस्मृत-भोज्या एवागता इति
क्षुधार्ता इत्य् अस्य तात्पर्यम् \।\।३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपवने
प्रायो\ऽशोक-तरु-मण्डित इति ज्ञेयम्, अग्रे तथोक्तेः \। कामं पशूनाम्
इच्छानुसारेणेत्य् अर्थः \। अतः परि-भ्रमणेन क्षुद् उद्बोधयन्
यामुन-जल-पानेन च तद् उपवने च फलाद्य् अभावेन क्षुधा च,
बुभुक्षया आर्ता दुःखिता व्यग्रा वा सन्तः, यद्य् अपि तया तत्र च
श्री-भगवत् साक्षात् तेषाम् आर्तता न सम्भवेत्, तथापि
ओदन-याचनादि-द्वारा यज्ञ-पत्न्य् अनुग्रहाय श्री-भगवतैव
तथाचरितम् इति ज्ञेयम् \। तत्वतस् तु श्री-भगवत एव काले क्षुधाम्
अनुमाय तद्भोगार्थं व्याजेन तैर् एव तथा कृतम् इति \। उप समीपे
आगत्य, दूरोक्तौ लज्जापत्तेः \। किं वा, वक्ष्यमानार्थस्य गौरवाय इदं
वक्ष्यमाणम् \। अत्र मध्ये\ऽध्यायापातो वक्ष्यमाण-लीला-विशेष-स्मृत्या
पूर्ववत् क्षणं श्री-बादरायणेः स्तब्धतया तत्-कथा-विच्छेदात् \। यद्
वा, तस्य सुग्प्यता-बोधनाय क्षणं मौनात् \। एवम् अन्त्यत्राप्य् उह्यम् \।
हे नृपेति, वक्ष्यमाणाश् चर्य-लीला-श्रवणाभ्यन्तावधानार्थम् \। यद् वा,
सद्यो वारम्बारं सम्बोधनस्य कारणम् इति श्लोके पूर्वं विवृतम् एव
\।\।३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपवने
प्रायोऽशोकतरु-मण्डित इति ज्ञेयम् \। अग्रे तथोक्तेः अतः फलाद्य्
अभावो\ऽपि सूचितः कामं पशूनाम् इच्छानुसारेणेत्य् अर्थः \। क्षुधार्ता इति
श्री-राम-कृष्णयोर् अपि क्षुदनुमानेन विशेषार्तिर् ज्ञेया निज-तद् दुल्लेखस्
तु प्रेम-परिपाटी याज्ञिकान् प्रति तु वक्ष्यते रामाच्युतौ वो लषतो
बुभूक्षितौ इति दिनान्तरवत् तद् दिने दध्योदनाद्य् अनानयनं च केनचिन्
मिषेण यज्ञ-पत्नीनाम् अनुग्रहाय श्री-भगवतैव घटितं यासाम्
उत्कर्षार्थम् एव याज्ञिकानां निकर्षो दर्शयिष्यते तेषां तद् दर्शनार्थम्
एव वृक्षाः श्लाघिता इति ज्ञेयम् \। उप-समीपे आगत्य वक्ष्यमाणार्थस्य
गौरवाय इदं वक्ष्यमाणाम् अत्रानवसरे ध्यायापातो
वक्ष्माण-लीला-विशेष-स्मृत्या पूर्ववत् क्षणं श्री-बादरायणेः स्तब्धतया
तत् कथा-विच्चेदात् एवम् अन्यत्राप्य् ऊह्यं हे नृपेति !
वक्ष्यमाणाश्चर्य-लीला-श्रवणेऽप्य् आवधानार्थम् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** क्षधार्त्ता इति श्री-कृष्ण-रामयोर्
अपि क्षुद्-अनुमानेन विशेषार्तिर् ज्ञेया निज-तद्-उल्लेखस् तत्-प्रेम-घटित
इति ज्ञेयम् \।\।३८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्या यमुनाया उपवने
प्रायोऽशोकतरु-मण्डित इति बोध्यम् अग्रे तथैवोक्तेः अतः फलाद्य्
अभावः क्षुधार्ता इति श्री-कृष्ण-रामयोर् अपि क्षुदनुमानेन
विशेषार्तिर्ज्ञेया निजतदुक्तिस्तु प्रेमपरिपाटी याज्ञिकान् प्रति तु वक्ष्यते
रामाच्युतौ वो लषतो बुभुक्षिताव् इति एषां हरेस् तन्मित्राणां च
क्षुदभक्त ब्राह्मणीच्छोदिता तद् अन्नरुचिरूपैव नान्या विजिघत् सोपिपास
इति प्रतिषेधात् तद्-दिने गृहाद्दध्योदनाद्यानयनं केनचिन्मिषेण
भगवतैव घटितं तद् इच्छयैव वृन्दाश्रयि फलादिनार्पितं तच् च
यज्ञ-पत्नी-प्रसाद-फलकम् इति बोध्यम् \।\।३८\।\।

इति सारार्थ-दर्शिन्यां हर्षिण्यां भक्त-चेतसाम् \।

द्वाविंशो दशमेऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं

संहितायां वैयासिक्यां दशम-स्कन्धे पूर्वार्धे श्री-गोपी-

वस्त्रापहारो नाम द्वादशोऽध्यायः \।

\।\। १०.२२ \।\।

**\॥।**

(१०.२३)



### अन्न-याच्ञा-मिषेण यज्ञपत्नीष्व् अनुग्रहः \।

**\।\। १०.२३.१ \।\।**

**गोपा ऊचुः---**

**राम राम महावीर्य कृष्ण दुष्ट-निबर्हण \।**

**एषा वै बाधते क्षुन् नस् तच्-छान्तिं कर्तुम् अर्हथः \।\।**

**श्रीधर-स्वामी (भावार्थ-दीपिका) :**

त्रयो-विंशे ततो गोपैर् अन्न-याच्ञापदेशतः \।

तत् पत्न्य्-अनुग्रहात् कृष्णो दीक्षितान् अन्वतापयत् \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः जल-पानोत्तरम् \।
*तत्-पत्नीनां* दीक्षित-भार्याणाम् *अनुग्रहात्* \। *अपदेशः* छद्म \।\*\।
**दुष्टान् निबर्हति** हतीति तथा बर्ह-हिंसायाम् अतो तुल्य-प्रत्ययः \।
**क्षुत्** भोक्तुम् इच्छा \। तस्याः **क्षुधः** **शान्तिं** प्रशमं, शान्तिः
प्रशम-मङ्गले इति यादवः \। क्षुत् खलु वै मनुष्यस्य भ्रातृव्यः इति
श्रुतेर् अस्माकं महा-शत्रुम् \। अधुना क्षुद् रूपं चेद् धन्तुं शक्नुथ,
तदैव युवयोर् महा-बल-दुष्ट-हन्तृत्वे सार्थके ज्ञास्येते इति नर्म
व्यञ्जितम् \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रमयति सर्वान् एव
सुखयतीति **रामः**, तत्-सम्बोधनम्, अस्मान् अपि सुखयेति भावः \।
वीप्सा क्षुधार्त्या, हे महा-बाहो ! इति सामर्थ्य-विशेषं तत्र सूचयन्ति,
महा-वीर्येति पाठे\ऽपि स एवार्थः \। **कृष्ण** ! हे
परमानन्द-घन-मूर्ते ! अतस् त्वदीयाणां क्षुद्-दूःखम् अयुक्तम् इति
भावः \। विशेषतश् च, हे दुष्ट-निबर्हणेति क्षुत् कहलु वै मनुष्यस्य
भातृव्य-शत्रुः इति श्रुतेः \। अस्माकं दुःख-प्रदं क्षुद् अरिम् अपि
नाशयेति भावः \। एषा अधुना साक्षात् \। किं वा, मुख-शोषादि-लक्षणैः
प्रत्यक्षं, वै निश्चितम्, अर्हथ इति विनयोक्त्या अवश्य-कृत्यता बोध्यते
\।

यद् वा, योग्यौ भवथः, योग्यता चान्वर्थ-सम्बोधनैर् एव सूचिता \।
स्नेह-विशेषेण तयोर् अभेदाद् द्वौ प्रत्य् एव प्रार्थनम्, तत्र
लोक-व्यवहाराद्य् अपेक्षयादौ जेष्ठस्य सम्बोधनम्,

यद् वा, रामस्यानादरेण कृष्ण-प्रीत्य् असम्पत्तेः, अत एव तं प्रति
द्विसम्बोधनं च \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ ते क्षुधार्ता
सख्य-स्वभावान् नर्म-विशेषम् अवलम्ब्य तेन प्रस्तुतां वृक्षाणां
सर्वार्थदताम् अमन्यमानाः सर्वार्थ-दानार्थं मनुष्याणां प्रचारं
परित्यज्य यस्मान् इहानीतम् एव प्रार्थयन्ते---रामेति \। अस्मान् अपि
रमयेति भावः \। वीप्सा क्षुधार्त्यां हे महा-बाहो इति सामर्थ्यम् उक्तं
महा-वीर्येति पाठे\ऽपि स एवर्थः कृष्ण ! परमानन्द-घन-मूर्ते !
अतस् त्वदीयानां क्षुद्-दुःखम् अयुक्तम् इति भावः \। विशेषतश् च हे
दुष्ट-निबर्हणेति क्षुत् खलु वै मनुष्यस्य भ्रातृव्यः इति श्रुतेः \। न
अस्माकं दुःख-प्रदम् एतं क्षुद् अरिम् अपि नाशयेति भावः \।
स्नेह-विशेषेण तयोर् अभेदात् द्वौ प्रत्य् एव तत्रादौ राम-सम्बोधनं
तत्रैवाम्रेडितं च लोक-मर्यादानुरूपेण तद्-गौरवेणैव श्री-कृष्णस्य
सुखात् स्वयं च वक्ष्यते कीर्तयन्तः इत्य्-आदि एषा
दुस्सहत्वेनानुभूयमाना **अर्हथः** योग्यौ इत्य् आवश्यकत्वम् अपि सूचितं
वस्तुत इयम् अप्य् एका क्रीडैव \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ
यञ्ज-पत्नी-जनानुकम्पा-लीलाम् अवतारयितुं क्षुत्-पीडित-गोप-वालोक्तिं
प्रपञ्चयति---राम रामेतित्य्-आदि \। एषेति दुःसहेत्य् अर्थः \। यद्य् अपि
भ्रातराव् एव विज्ञापितौ गोपार्भकैः, तथापि रामस् तत्-समाधानं
चिन्तयितुं नाशकन् \। समर्थोऽपि भागवतः समीपे सामर्थ्यं न
प्रकटयतीति \। भगवांस् तु तत् समाधत्त इत्य् आह---इतीत्य् आदि \। इति
गोपैर् विज्ञापितो भगवान् इदम् अब्रवीत् \। जगदीश्वरोऽपि भक्ताया
विप्र-भार्यायाः प्रसीदन्, सर्व-समोऽपि भक्त-प्रिय इत्य् अर्थः \।
भक्ताया इति जाताव् एक-वचनम् \। अथवा, त्यक्ष्यमाण-देहां प्रति \।
यदपि तद्-अन्याः साक्षाद् ददृशुः, तथापि तस्याः
प्राकृत-देह-त्यागेनाप्राकृत-देहम् आसाद्य गोपाङ्गनाभिः सह
तत्-कालाङ्ग-सङ्ग-भागनत्वात् \। तास्तु विलम्बेनैव प्राप्स्यन्तीति
ताभ्योऽस्याः सौभाग्यातिशय इत्य् अर्थः \।\।१.२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्रयोविंशे ऽन्न-याच्ञा नादृतैर् गोपैः पुनश् च सा \।

पत्नीनां प्रेम विप्राणाम् अनुतापश् च वर्ण्यते \।\।

**क्षुन् न** इति क्षुत् खलु वै मनुष्यस्य भ्रातृव्यः इति श्रुतेर् अस्माकं
क्षुन् महा शत्रुम्, अधुना हन्तुं चेत् शक्नुथस् तदैव युवयोर्
महाबल-दुष्ट-हन्तृत्वे सार्थके ज्ञास्येते इति नर्म-व्यञ्जितम् \।\।१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**

त्रयोविंशे त्व् अन्न-याच्ञा गोपैर् विप्रान् प्रति प्रभोः \।

तत्-पत्नीनां परां भक्तिस् तेषां तापश् च वर्ण्यते \।\।

**एषा क्षुन् नो बाधत** इति अस्या विनाशे कृते युवयोस् तादृशत्वं विद्म
इति नर्म व्यज्यते \।\।१

**\॥।**

**\।\। १०.२३.२ \।\।**

**श्री-शुक उवाच---**

**इति विज्ञापितो गोपैर् भगवान् देवकी-सुतः \।**

**भक्ताया विप्र-भार्यायाः प्रसीदन्न् इदम् अब्रवीत् \।\।**

**श्रीधर-स्वामी (भावार्थ-दीपिका) :** भक्ताया इत्य् एक-वचनं सद्यः
सायुज्याभिप्रायेण \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यासां कालान्तरे मोक्षाद्
एकत्वम् \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यद्य् अपि उभाव् एव
गोपैर् विज्ञापितौ, तथापि भगवान् श्री-कृष्ण एवोवाच \। कुतः ?
तत्राह---भक्ताया इत्य्-आदि \। **भक्ताया विप्र-भर्यायाः** **प्रसीदन्**
\।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्य् अनेन प्रकारेणेदं वा
पूर्वोक्तं विशेषेण स्तुत्य्-आदिना क्षुधार्ति-व्यञ्जनेन च ज्ञापितः सन्,
**जगदीश्वरः** सर्व-शक्तिमान् अपि इदं वक्ष्यमाणम् अब्रवीत् \। कुतः?
**विप्र-भार्याया** इति जातव् एकत्वम्, ताः प्रति **प्रसीदन्** अनुग्रहं
कर्तुम् इच्छन् \। तत्र हेतुः---**भक्तायाश्** चिरं भगवति
श्रद्धादरादि-युक्तायाः कृत-भजनाया वा \। तथाप्य् आदौ विप्रेषु याचनं
तासाम् एव माहात्म्य-प्रदर्शनाय, तच् चाग्रे व्यक्तं भावि \। ननु तासां
भक्तत्वं कथत्वं कथं जातम् ? तत्राह---**भगवन्** तस्य
भगवत्ता-विशेष-प्रकटनेनेत्य् अर्थः \।

यद् वा, **भक्त-वत्सल** इत्य् अनुयाचनादि-द्वारेण प्रसाद-विशेषे हेतुः
\। अतो द्वौ प्रति प्रार्थने\ऽपि तेनेवोत्तरितम्, सर्वार्था तत्र तस्यैव
योग्यत्वात् \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भगवान् सर्व-शक्तिमान् अपि
इदं वक्ष्यमाणम् अब्रवीत् \। कुतः ? **विप्र-भार्याया** इति \। जाताव्
एकत्वं सर्वासां तासाम् अविशेषेणोपादानार्थं ताः प्रति **प्रसीदन्**
अनुग्रहं कर्तुम् \। तत्र हेतुः---**भक्तायाः** चिरं भगवति
जात-रतेः \। तथाप्य् आदौ विप्रेषु वशनं तासाम् एव
माहात्म्य-प्रदर्शनाय तच् चाग्रे व्यक्तं भावि \।

ननु, तासां भक्तत्वं कथं जातम् ? तत्राह---**जगदीश्वरः**,
तदानीं जगत्य् अपि मधुरम् ऐश्वर्यं प्रकाशयति तस्मिन् तस्मिन्
परम-सुकोमल-हृदयानां तासां भक्तिः कथं न जायताम् इति भावः \।
देवकी-सुत इति पाठे स एव भावः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भक्ताया इति जाताव् एक-वचने
स्वभावतः कृष्ण-प्रधान-चेतस्त्येन्-आहुः \।\।२.५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : विप्र-भार्याया** इति जाताव्
एकत्वं भक्ताया इति तासां भक्तिम् अनुस्मृत्य सद्य एव **प्रसीदन्** \।
किं च, तास्व् एकस्यां तु भविष्यन्तीं दशमीं दशाम् अनुस्मृत्य प्रकर्षेण
सीदन् शोचमानश् चेत्य् अर्थ-द्वय-लाभार्थम् एकत्वम् इति केचित् \।\।२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : विप्र-भार्याया** इति
जात्यैकत्वं सर्वासु तत्-प्रसादात् \।\।२\।\।

**\॥।**

**\।\। १०.२३.३ \।\।**

**प्रयात देव-यजनं ब्राह्मणा ब्रह्म-वादिनः \।**

**सत्रम् आन्गिरसं नाम ह्य् आसते स्वर्ग-काम्यया \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : आङ्गिरसम्** अङ्गिरसा
बृहस्पतिनोक्तं बृहस्पती-सवम् इति वा \। **आसते** कुर्वते, आसत इति
प्रथमे (१.१.४) व्याख्यातम् \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : देव-यजनं** यज्ञ-वाटम्
\। **ब्रह्म-वादिनो** वेद-घोषण-शीलाः, न तु वेदार्थ-विद इत्य् अर्थः
\। यद् वा, ब्रह्मणि वेदे ते न वाद-शीलाः, न तु तत्-सारं विदन्तीत्य्
अर्थः \। अत एव **स्वर्ग-काम्यया** **सत्रं** यज्ञम् **आसते**
अनुतिष्ठन्तीत्य् अर्थः \। **हि** निश्चितम् \। कीर्तयन्त \[१०.२३.४\]
इत्य्-आद्य्-उक्तिर् यद्य् अपि सर्व-सद्-गुण-निधेस् तस्य विनयादि-स्वभावत
एव, तथापि तेषां स्वर्ग-काम्ययात्मन्य् अनादरम् अभिप्रेताः \। मम चेति
गौणतया निर्दिष्टम् \। अन्यत् तैर् व्याख्यातम् \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : देव-यजनं** यज्ञ-वाटम् \।
**ब्रह्म-वादिनः** वेद-घोषण-शीलाः, न तु वेदार्थ-विद इति
गूढोऽभिप्रायः \। अत एव **स्वर्ग-काम्यया** **सत्रं** यज्ञम्
**आसते** अनुतिष्ठन्तीत्य् उक्तम् \। **हि** निश्चितम् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** किं तत् ? इत्य्
आह---प्रयातेत्य्-आदि द्वाभ्याम् \। भगवत आर्यस्याग्रजस्य मम चाभिधां
कीर्तयऽन्त इति द्वयोर् अभिधानं स-तात्पर्यकम् \। तद् यथा,
ममाभिधाम् इत्य् उक्ते ज्यायसो गौरव-हानिः, आर्यस्येत्य् उक्तेः कदाचिन् न
प्रयच्छऽन्तीति यद्य् अपि ते न दास्यन्तीति स्वयम् एव सार्वज्ञज्जानाति,
तथापि कर्म-निष्ठाः प्रायो बहिर्मुखा इति लोकान् प्रत्याययितुं तथा \।
अत एवोक्तं स्वर्ग-कामायेति \।\।३.४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तपो-विद्या-धर्मादिमत्स्व्
अपि विप्रेषु भक्त्य्-अभावान् न मे प्रसादस् तप-आदि-रहितास्व् अपि
तत्-पत्नीषु भक्ति-सद्भावान् मत्-प्रसाद इत्य् अर्थ-द्वयम् एकस्यां
ब्राह्मण-जाताव् एव क्रमेण ज्ञापयितुं प्रथमं गोपान् ब्राह्मण-सन्निधौ
प्रस्थापयन्न् आह---प्रयातेति \।\।३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** उपवीत-संस्काराद्यैः
केवलैर् धर्मैः प्रसादो न भवेत् किन्तु भक्तैवेत्य् एकस्याम् एव
ब्राह्मण-जातौ क्रमाद् बोधनायादौ तद्-विशिष्टान् विप्रान् प्रति गोपान्
प्रेषयन्न् आह---प्रयातेति \। **देव-यजनं** यज्ञ-स्थानं **ब्रह्म**
वेदस् तद्-**वादिनः** \।\।३\।\।

**\॥।**

**\।\। १०.२३.४ \।\।**

**तत्र गत्वौदनं गोपा याचतास्मद्-विसर्जिताः \।**

**कीर्तयन्तो भगवत आर्यस्य मम चाभिधाम् \।\।**

**श्रीधर-स्वामी (भावार्थ-दीपिका) :** अस्मद्-विसर्जिता आवाभ्यां
प्रहिताः सन्तो याचध्वम् \। युष्माकं का तत्र लज्जा \। ननु तथाप्य्
अपात्रत्वाद् अस्मभ्यं कम् इति दास्यान्तीति चेत् तत्राह---कीर्तयन्त इति
\।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र यज्ञशालायाम् \।
युष्माकं गोपानाम् \। तत्र याचने \। आर्यस्य श्री-रामस्य \। आर्यस्य
बलदेवस्य प्रथमाम् अभिधां कीर्तयन्त इति मत्तो वैश्य-जातेः
सकाशादार्यं क्षत्रिय-जातिं किञ्चिद् अर्भ्यहितत्वेन दान-पात्रं मत्वापि
यदि ते बहिर् दर्शितो वः किञ्चिद्-दास्यन्ति तद् अपि भद्रम् इति भावः \।
अभिधां नाम अभिधानं च नाम च इत्य् अर्थः \।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु तर्हि वैष्णवानाम्
अस्माकं तदोदन-याच्ञ्यालम्, तत्राह---अस्मद्-विसर्जिता आवयोः प्रेरकत्वान्
न तद्-दोषो युष्मासु प्रसज्जेतेत्य् अर्थः \। ननु अनुगेष्व् अपि दोष
प्रसक्तः स्याद् एव, तत्राह---**कीर्तयन्त** इति \। अस्मन्-नाम-कीर्तनेन
तद्-दोषो नङ्क्ष्यतीति भावः \। कुतः ? **भगवतः** सर्व-शक्तिमतः
\। एवं याचकान् प्रति भगवन्-नाम-कीर्तन-पूर्वक-याचन-प्रकारश् च
शिक्षितः \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यदि तु सङ्कोचं मन्यध्वे,
तर्ह्य् यावयोर् एव निदेश-कारित्वेनात्मानं रूपापयत, न तु
पित्रादि-नाम्नेत्य् अभिप्रेत्य् आह---**अस्मद्-विसर्जिता** इति \। तत्र च
विशेषम् आह---**कीर्तयन्त** इति \। भगवतो महा-प्रभावस्येति तत्र
युक्ति-शोक्ता मम च तत्-सम्बन्धेनेत्य् अर्थः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : याचत** याचध्वम् \।
**कीर्तयन्त** इति आवाभ्याम् अपि स्व-नाम्नापि प्रबोधयितुम् अशक्या ईदृशी
तेषां विदुषां निद्रेति ज्ञापयितुम् उक्तं **आर्यस्य** बलदेवस्य प्रथमम्
**अभिधाः** कीर्तयन्त इति मत्तो वैश्य-जातेः सकाशाद् आर्यं
क्षत्रिय-जातिं किञ्चिद् अभ्यर्हितत्वेन दान-पात्रं मत्वापि यदि ते
बहिर्-दर्शिणो वः किञ्चिद् दास्यन्ति, तद् अपि भद्रम् इत्य् अभिप्रायेण
\।\।४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** आवाभ्यां विसर्जिताः
प्रेषिताः सन्तो याचध्वं ननु, गोपेभ्यः कथं ब्रह्मणा दद्युर्दत्तं वा
कथं ग्रहीष्यामः प्रतिग्रहापात्रत्वात् तत्राह---आर्यस्य बलदेवस्य
मम चाभिधां कीर्तयन्त इत्य् आवयोः पात्रत्वात्---

> अतः पात्रतरः कोऽन्यस् त्रिषु लोकेषु विद्यते \।
>
> कृष्णात् कमल-पत्राक्षात् देव-देवाज् जनार्दनात् \।\। इति स्मृतेः
> \।\।४\।\।

**\॥।**

**\।\। १०.२३.५ \।\।**

**इत्य् आदिष्टा भगवता गत्वायाचन्त ते तथा \।**

**कृताञ्जलि-पुटा विप्रान् दण्डवत् पतिता भुवि \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ते** गोपाः \। यथा
भगवतोक्तं, **तथा** तेन प्रकारेण \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इति भगवतादिष्टा इति
तद्-आज्ञा-पालनस्यावश्यकत्वाद् इत्य् अर्थः \। तथेति यथा तेनादिष्टं,
तेनैव प्रकारेणेति गोपानां तेष्व् अनादरम् आलक्ष्य ब्रह्मणान् प्रति
भक्त्या प्रणामादिकम् अपि तेनैवादिष्टम् इति बोधयति \। यद् वा,
श्री-वैष्णव-प्रवराणां तेषां स्वभावतो विप्रेषु भक्तिर् अस्त्य् एव, ततश्
च तथा तेन नाम-कीर्तनादि-प्रकारेण अयाचन्तेति \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : इत्य् आदिष्टा** इति
तद्-आदेश-गौरवेणैवेत्य् अर्थः \। याज्ञिकानां दौःशील्यं विशेषयितुं
तेषां सौशील्यम् आह---कृतेति \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं विश्वस्ताः सन्तो
व्रज-बालास् त्वरितम् एव तत्र जग्मुर् इत्य् आह---इत्य् आदिष्टा इति द्वाभ्याम्
\। कृष्णस्यादेश-कारिणस् तत्रापि राम-प्रेरितान् नोऽस्मान् प्राप्तान् जानीत,
स्वतो वयं प्राप्ता इति न जानीतेति भावः \।\।५.१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कृताञ्जलि-पुटा** इति स्वीयां
सौशील्यम् अभिव्यञ्जयितुम् \। तच् च तदानीं भिक्षा-प्राप्त्य्-अर्थकम् एव
\। **दण्डवत् पतिता** इति स्वीय व्रज-स्थ-विप्रेभ्योऽपि सकाशात् तान्
अतितेजस्विनो मत्वा इत्य् अर्थः \।\।५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** भुवि दण्डवत् पतिता इति
सौशील्यात् तेषु तेषां भक्ति-भरः \।\।५\।\।

**\॥।**

**\।\। १०.२३.६ \।\।**

**हे भूमि-देवाः शृणुत कृष्णस्यादेश-कारिणः \।**

**प्राप्तान् जानीत भद्रं वो गोपान् नो राम-चोदितान् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भूमि-देवो द्विजोत्तमः इति
हलायुधः \। **आदेश** आज्ञा \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यद्य् अपि आर्यस्य मम
चाभिधाम् \[१०.२३.४\] इति द्वयोर् नाम्ना याचतेति भगवतोक्तम्, तथापि
**हे भूमिदेवाः ! शृणुत कृष्णस्यादेश-कारिणः** इति प्राधान्येन
कृष्णस्यैव नामाभिदधुः \। **रामेण चोदितान्** प्रेरितान् रामेण च
उदितान् इति वा रामस्य नाम पश्चाद् एवाभिदधुः---तेषां तं प्रति
सिद्ध-सङ्कल्पतया शतशो\ऽनुभवात् \।\।६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद् एवाह---हे भूमीति !
हे भूमि-देवा इति भक्त्या विप्राणां सम्बोधनम्, यद्य् अपि आर्यस्येति
श्री-कृष्णेनादौ निर्दिष्टं तथापि तेषां स्वभावतः कृष्णे भक्ति-विशेषेण
कृष्णस्यादेशकारिणः सेवकान् इति प्राग् उक्तिः, प्राप्तान् आगतान् तच् छ्रवणे
आदरम् अनालक्ष्य तेषां महापराधं मत्वा कृपया क्षेमम् आशासते---वो
भद्रम् अस्त्विति \। यद् वा, भक्त्य् उक्तिस्वभाव एव याचकरीत्य् अनुसाराद्
वा \।

ननु कृष्ण-सेवका यूयं कथम् अत्रागताः ? तत्राहुः---रामेति \।
कृष्णाज्ञाया रामेण प्रेषणाद् इत्य् अर्थः \। एवम् आत्मनां
श्री-कृष्ण-रामानुगत्वं तथा कृष्णे भक्त्याधिक्यं तथा कृष्णस्य
माहात्म्यं च रामतो\ऽधिकं बोधितम् \।

यद् वा, कृष्णस्यादेश-कारिण इति कृष्णादेशेन रामेण चोदिता इति
राम-प्रेरणया च प्राप्तान् इत्य् अर्थः \। एवं द्वाभ्याम् एव प्रेषणं
ज्ञापितम्, तथापि कृष्णाद् इष्ट-क्रमातिक्रमस् तेषां कृष्णे भक्ति-स्वभावाद्
एव कृष्ण-राम-नाम्नोर् अन्वर्थतया \। किं वा, तत् तत्-सञ्ज्ञयैव
माहात्म्य-भरेण सर्वत्र सुप्रसिद्ध्या तयोर् ऐश्वर्यं सूचितम् \। अतस्
तत्-सेवका वयं तद् आज्ञयैवागताः स्मः, न तु स्वयम् इत्य् अर्थः
\।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे भूमि-देवाः ! इति भक्त्या
सम्बोधनं स्वभावतः कृष्ण-प्रधान-चेतस् त्वेनाहुः---कृष्णस्येति \।
श्री-कृष्णोक्ति-क्रम-विस्मृतिम् अभिनीयाहुः---रामेति \। तत्र प्रेषणे तु
रामादेश एव मुख्य इत्य् अर्थः \। अत एव तत्-सम्वरणार्थं मध्यं
भद्रं व इति स सम्भ्रमादरोक्तिः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कृष्णस्येति श्री-कृष्णोक्तिः
क्रम-विस्मृतिम् अभिनीय तत्-सस्मरणार्थं सादरं किञ्चिद् आहुर् भद्रम्
इति श्री-कृष्णादेशवद् आहुः---रामेति \।\।६.७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्णस्यादेश-कारिण इति
तस्य नन्द-राज-पुत्रत्वेन रामतः सकाशाद् ऐश्वर्यात्; राम-चोदितान् इत्य्
अस्मद्-द्वारा राम एवान्नं प्रथमं भिक्षते इत्य् अभिप्रायेण \।\।६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** हे भूमिदेवा ! विप्रा !
रामेण प्रेषितान् कृष्णस्याज्ञावहान् अस्मान् जानीत \।\।६\।\।

**\॥।**

**\।\। १०.२३.७ \।\।**

**गाश् चारयन्ताव् अविदूर ओदनं**

**रामाच्युतौ वो लषतो बुभुक्षितौ \।**

**तयोर् द्विजा ओदनम् अर्थिनोर् यदि**

**श्रद्धा च वो यच्छत धर्म-वित्तमाः \।\।**

**श्रीधर-स्वामी (भावार्थ-दीपिका) : अविदूरे** वर्तमानौ सन्तौ **वो**
यद् **अन्नं** तल्-**लषतो**ऽभिलषतः \। **वः ओदनं श्रद्धा च यद्य्
अस्ति,** तर्हि **यच्छत** इति \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु, तौ न ब्राह्मणौ
कथं ब्रह्मण-भोजनात् पूर्वं ताभ्यां दास्यामः?
तत्राहुः---बुभुक्षितौ \। अन्नस्य क्षुक्षितः पात्रम् इति स्मृतिं
[जानीथैवेति]{।मर्क्} भावः \। मिम् अप्य् अवदतस् तान् पुनर् आहुः---हे
द्विजास् तयोर् अर्थिनोर् वो यदि श्रद्धा, तर्हि यच्छत नी चेन् नेति ब्रूत,
वयं परावृत्य याम इति भावः \। धर्म-वित्तमा अत्रान्वय-व्यतिरेकयोर्
धर्माधर्मौ वयं पुनः किं ब्रूम इति भावः \। श्लेषेण ययोर् नाम्नैव
सर्व-जगद् अप्य् अतिद्रुतीभूयानुरज्यति तौ राम-कृष्णाव् अतिक्षुधार्ताव्
आदिनाव् अपि श्रुत्वा यत् तु तूष्णीं भवथ अतो यूयं द्विजाः
पितृ-द्वय-जाता एवेत्य् आक्षेपश् च \। धर्म-वित्तमा इति
विपरीत-लक्षणया \।

यद् वा, धर्मो धर्म-विदुत्तमाः इति सहस्र-नामसु धर्म-विद्वरिस्तस्य
तमोऽज्ञानं येषां ते तथा \। सान्तानाम् [अदन्तत्वादाषत्वाद्]{।मर्क्} वा
रूप-सिद्धैः हरि-विमुखा इत्य् अर्थः \। श्रद्धास्तिक्याभिलाषयोः इति
यादवः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किम् अर्थं प्राप्ताः स्थः
? तत्राहुः---गा इति \। ननु कथम् अविदूरे तौ ? तत्राहुः---गाश्
चारयन्ताव् इति \। इति मान-राक्षायै तत्रान्नार्थागमनं परिहृतम्, अन्नम्
इत्य् अत्र ओदनम् इति पाठः \। क्वचित् \। तथापि यद् अन्नम् इति तेषां
व्याख्यापि सङ्गच्छेतैव, अन्न-मात्रानुसारात्, ओदन-शब्देन प्रायो भक्तम्
एवोच्यते, तस्यैव सुख-भोज्यत्वात् \।

यद् वा, कुतो बुभुक्षितौ ? तत्राहुः---गाश् चारयन्तौ गोचारणेन तत्र च
दूरागमनेन श्रमाद् इत्य् अर्थः \। यद्य् अपि त एव बुभुक्षिताः न च तौ
क्षुधार्तौ इत्य् उक्तेः, तथापि बुभुक्षिताव् इति तयोर् बुभुक्षयैवान्न्
अप्राप्ति-सिद्धेः \। किं वा, स्नेह-विशेषेण निज-क्षुधया तयोर् अपि
क्षुद्-अनुमानाद् एव,

यद् वा, तौ कुतो\ऽत्र नायातौ ? तत्राहुः---गा इति \। तौ विना गवां
रक्षा न भवेद् इति भावः \।

ननु स्म्प्रति कुत्र तौ तिष्टतः ? तत्राह---अविदूरे प्रायो निकट एवेत्य्
अर्थः \। रामाच्युताव् इति द्वन्द्व-समासतो ब्रह्मणेभ्यो भयेन
ज्ञेष्ठ-क्रमेण निर्दिष्टः, लोक रकणाद् रामः, सर्व-गुणात्
च्युति-रहितो\ऽक्युत\ऽच्युत इति माहात्म्यमन्नलब्धये ध्वनितम् \। भो
युष्माकम् एवान्नम् इति तद् इतरान्नं रिरस्तम् \।

ननु तथापि सत्रं परित्यज्य गन्तुं न शक्यते, तत्राहुः---यच्छत
अस्मास्व् एव समर्पयतेति \। चकारादोनश् च यद्य् अस्ति,
सतो\ऽधिभ्यो\ऽप्रदानम् अधर्म इति भावः \। अत एवाहुः---हे
धर्म-वित्तमा इति \।

यद् वा, ननु दानस्य पात्रं विप्र एव, न त्वन्यः ? तत्राहुः---अन्नस्य
क्षधितः पात्रम् इति धर्मो धर्म-शस्त्रं वा भवद्भिर् नितरां ज्ञायत
एव, अन्यथा त्व् अधर्म एवेत्य् अर्थः \। तम-प्रत्यतः स्तुत्य् अर्थम् एव,
न तु तत्त्वतः, धर्म-तत्त्वाज्ञानात् \। एवम् अग्रे सत्तमा इति च
\।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किम् अर्थं प्राप्ताः स्थ
तत्राह---गा इति \। ननु, कथम् अविदूरे तौ तद्वाहुः गाश् चारयन्ताव् इति
\। मान-रक्षायै तत्रान्नार्थागमनं परिहृतं अन्नम् इति स्वामि-पाठः
ओदनम् इति पाठो बहुत्र अर्थस् तु समानः भिस् सास्त्री भक्तम्
अन्धोन्न-मोदनो स्त्री स दीदिविः इत्य् अमरः \। यद् वा, कुतो बुभुक्षितौ ?
तत्राहुः---**गाश् चारयन्तौ** गोचारणेन \। तत्र च दूरागमनेन
परिश्रमाद् इत्य् अर्थः \। बुभुक्षिताव् इति तयोर् एव
बुभुक्षयान्न-प्राप्ति-सिद्धेः \। यद् वा, तौ कुतोऽत्र नायातौ ?
तत्राहुः---गा इति \। तौ विना गवां रक्षा न भवेद् इति भावः \।

ननु, सम्प्रति कुत्र तौ तिष्ठतः ? तत्राहुः---**अविदूरे** प्रायो निकट
एवेत्य् अर्थः \। इदं निज-वचन-प्रामाण्याय तेषां सङ्कोचनाय च
रामाच्युताव् इति ब्राह्मणेभ्यो भयेन ज्येष्ठ-क्रमेण निर्दिष्टं
लोक-रमणात् रामः सर्व-गुणात् च्युति-रहित इति माहात्म्यन्न-लब्धये
ध्वनितं वो युष्माकम् एवान्नम् इति तद् इतरान्नं निरस्तम् \।

ननु, तथापि सत्रं परित्यज्य गन्तुं न शक्यते तत्राहुः यच्छत
अस्मास्व् एव समर्पयतेति यद्य् अस्तीति विनयः अथ च
सतोऽर्थिभ्योऽप्रदानम् अधर्म इति गूढो भावः अत एवाहुः
धर्म-वित्तमा इति तमप्प्रत्ययः स्तुत्य् अर्थम् एव न तु तत्त्वतः
धर्मतत्वाज्ञानात् एवम् अग्रे सत्तमा इति च \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वो युष्मान् \। **लषतः**
भिक्षते \। **ओदनं** अन्नं चेति पाठ-द्वयं तुल्यार्थम् \। ननु, तौ
ब्राह्मणौ न भवत इति ब्राह्मण-भोजनात् पूर्वं कथं दास्यामः ?
तत्राहुः--- **बुभूक्षितौ** \। "अन्नस्य क्षुधितः पात्रम्" इति प्रमाणं
जानीथैवेति भावः \। किम् अप्य् अप्रतिवदतस् तान् आलक्ष्य पुनर् आहुः---हे
**द्विजाः** ! तयोर् अर्थिनोर् वो यदि श्रद्धा अस्ति, तर्हि **यच्छत**, नो
चेन् नेति ब्रूत, वयं परावृत्य याम इति भावः \। **धर्म-वित्तमा**
इति अत्र खल्व् अन्वय-व्यतिरेकयोर् धर्माधर्मौ वयं पुनः किं ब्रुम
इति भावः \। श्लेषेण ययोर् नाम्नैव सर्व-जगद् अप्य् अतिद्रुती
भूयानुरज्यति, तौ राम-कृष्णाव् अतिक्षुधार्ताव् अर्थिनाव् अपि श्रुत्वा यत्
तुष्णीं भवथ, अतो यूयं द्विजाः पितृ-द्वय-जाता एवेत्याक्षेपश् च \।
धर्म-वित्तमा इति विपरीत-लक्षणया \।\।७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** वो युष्माकम् ओदनं लषतो
वाञ्छतः भिक्षेते इत्य् अर्थः \। यतो बुभुक्षितौ ब्रह्मण-भोजनात्
पूर्वं ताभ्याम् ओदनः कथं देय इति न वाच्यम् अन्नस्य क्षुधितः पात्रम्
इति वक्याद् इति भावः \। श्लेषेण हे द्विजाः निखिलानन्दकरौ तौ
क्षुधार्तावर्थिनाव् अपि निशम्य तूष्णीं भवाद् भवन्ती द्विपितृकाः
प्रतीयन्ते इति व्यञ्जते धर्मवित्तमा इति जहत्स्वार्थया \।\।७\।\।

**\॥।**

**\।\। १०.२३.८ \।\।**

**दीक्षायाः पशु-संस्थायाः सौत्रामण्याश् च सत्तमाः \।**

**अन्यत्र दीक्षितस्यापि नान्नम् अश्नन् हि दुष्यति \।\।**

**श्रीधर-स्वामी (भावार्थ-दीपिका) :** दीक्षिता वयम् अभोज्यान्ना इति
वदिष्यन्तीति स्वयम् एवाशङ्क्याहुः\--**दीक्षाया** आरभ्य
अग्नीषोमीय-**पश्व्**-आलम्भनात् पूर्वं दोषः, न ततोऽ**न्यत्र** \। तथा
**सौत्रामण्याश्** च **अन्यत्र** अन्यदा \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दीक्षितान्नं न भोक्तव्यम्
इति शास्त्राद् अभोज्यान्नाः \। *आरभ्य* प्रारभ्य \। ततो\ऽ**न्यत्र**
पश्व्-आलम्भात् परत्र कर्मान्तरे \। आग्नीषोमीयं पशुम् आलभेत इति
विहिता **पशु-संस्था**, सौत्रामण्यां सुराग्रहान् गृह्नाति इति विहिता
**सौत्रामणिः,** ताभ्याम् **अन्यत्र** इत्य् अर्थः \। दीक्षानन्तरं
**पशु-संस्थायाः** आग्नीषोमीय-पश्व्-आलम्भनात् पूर्वम् एव दोषः, **न**
ततो\ऽ**न्यत्र,** कर्मान्तरे प्रवृत्तस्य **अन्नम् अश्नन् न दुष्यति** इति
\। पशु-संस्था चेदानीं जातैवेति भावः \। **सौत्रामण्यां** तु
सर्वदैव दुष्यतीत्य् अर्थः \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : दीक्षाया** इत्य्-आद्य्-उक्तिः,
तेषां स्वतः-पाण्डित्याद् एव \। तत्र **सौत्रामण्याश्** चेति
दृष्टान्तत्वेनोक्तम् \। **हि** इति शास्त्र-प्रसिद्धया निश्चिन्वन्ति स्म
\।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : दीक्षाया** इत्य्-आद्य्-उक्तिः तेषां
स्वाभाविक-पण्डित्यं व्यनक्ति \। अतः **पशु-संस्था** च जातेति
अनुष्ठान-विशेषेण परिचितं \। **हि** इति शास्त्र-प्रसिद्ध्या निश्चिन्वन्ति
स्म \। दीक्षाम् आरभ्य पशु-संस्थातः पूर्वं दुष्यति, ततोऽ**न्यत्र**
ततः परं **न दुष्यति** \। **सौत्रामण्याश्** चान्यत्र **न दुष्यति,**
सौत्रामण्यां तु दुष्यतीत्य् अर्थः \। तद् एवम् अपरम् अपि
समयासमयादि-विचारं जानन्तं एव याचामह इति भावः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दीक्षाम् आरभ्य पशु-संस्थानतः
पूर्वं दुष्यति सौत्रामण्याश् च सर्वदैव दुष्यति ततो ऽन्यत्र न
दुष्यतीत्य् अर्थः \।\।८.१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** "दीक्षितान्नं न भुञ्जीत"
इति वचनात् दीक्षिता वयम् अभोज्यान्ना इति \। वदिष्यन्तीति स्वयम्
एवाशङ्क्याहुः, दीक्षाया दीक्सानन्तरं पशु-संस्थायाः अग्नीयोमीय
पश्वालम्भनात् पूर्वं दोषः न ततो **ऽन्यत्र**, ततः परन्तु **अन्नम्
अश्नन् न** **दुष्यति** इति पशुसंस्था चेदानीं जातैवेति भावः \। तथा
**सौत्रामण्या** अन्यत्र न दुष्यति सौत्रामण्यान्तु सर्वदैव दुष्यतीत्य्
अर्थः \।\।८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु, दीक्षिता वयम्
अभोज्यान्ना दीक्षितान्नं न भुञ्जीत इति वाक्याद् इति वदिस्यतो
विभाव्याहुः---**दीक्षाया** इति \। दीक्षानारभ्य **पशु-संस्थाया**
अग्नीषोमीयपश्वालम्भात् पूर्वं दोषो **न** ततोऽ**न्यत्र** ततः परं तु
अन्नम् अश्नन् न दूष्यतीति पशु-संस्था त्व् अभूद् एवेति भावः \। तथा
**सौत्रामण्याश्** च **अन्यत्र न दूष्यति** \। तस्यां तु सर्वदैव
दूष्यतीत्य् अर्थः \। अत्रैषाम् अनधीत-शास्त्राणम् अपि भगवत्-पार्षदत्वात्
स्वयं प्रमातः शस्त्रत्वं सूच्यते \।\।८\।\।

**\॥।**

**\।\। १०.२३.९ \।\।**

**इति ते भगवद्-याच्ञां शृण्वन्तो \ऽपि न शुश्रुवुः \।**

**क्षुद्राशा भूरिकर्माणो बालिशा वृद्धमानिनः \।\।**

**श्रीधर-स्वामी (भावार्थ-दीपिका) :** क्षुद्रे स्वर्गादाव् आशा-मात्रं
येषाम् \। भूरीणि क्लेशाधिकानि कर्माणि येषाम् \। अतोऽज्ञा वृथा
ज्ञान-वृद्धा इति मानवन्तः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते विप्राः \। इति
गोपोक्ति-प्रकारेण \। बालिशाः मूर्खाः बालिशो बाल-मूर्खयोः इति \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगतः
षडैश्वर्य-परि-पूर्णस्यापि कृपया याच्यां तेनैवान्नार्थं प्रेषीतत्वात्,
न शुश्रुवुः---महाभिमानेन तं नादृतवन्त इत्य् अर्थः \। श्री-भगवत्य्
अनादरेण तान् विप्रान् सक्रोधं निन्दन्ति---क्षुद्रेति सार्ध-द्वयेन \।
क्षुद्राशा अपि भूरि-कर्माणः, तथा वालिशा अल्प-बुद्धयः, तथापि
वृद्धमानिनः \।

यद् वा, स्वल्प-प्रमेणापि भगवद् भक्त्या महार्थः सिध्येत्, तद्
अजानाद्-बालिशा एवेति \।

ननु स्वर्गाद्य् अर्थं भावात् कर्म श्रुत्या विधीयत एव,
तत्राह---वृद्धेति \। आत्मानं जान-वृद्धं मन्यन्ते, न तु तादृशा इत्य्
अर्थः, तत्त्वार्थाज्ञानात् \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इतीति श्री-शुकोक्तिः भगवतः
सर्वैश्वर्य-परिपूर्णस्यापि कृपया याञ्चां तेनैवान्नार्थं प्रेषितत्वात् न
शुश्रुवुः महाभिमानेन तां नादृतवन्त इत्य् अर्थः \। तत्र श्री-भगवत्य्
अनादरेण तान् विप्रान् सक्रोधं निन्दति, क्षुद्रेति सार्ध-द्वयेन \।
क्षुद्राशा अपि भूरि-कर्माणः यतो बालिशाः अल्प-बुद्धयः तथापि
वृद्धमानिनः यद् वा, स्वल्प-श्रमेणापि भगवद् भक्त्या महार्थः
सिद्ध्येत् तद् अज्ञानाद् बालिशा एवेति \।

ननु, कथं तत्त्वं नान्विष्यन्ति तत्राह---वृद्धेति आत्मानं
ज्ञान-वृद्धं मन्यन्त इति \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, ते शास्त्रज्ञा अपि
कथं **न शुश्रुवुस्** तत्र न वस्तुतः शास्त्रज्ञाः, प्रत्युत शास्त्रम्
अधीत्याध्याप्य च मूर्खा एवेति सक्रोधं तान् आक्षिपति, सार्ध-द्वयेन \।
**क्षुद्रे** स्वर्गादाव् **आशा**-मात्रं येषां ते **वृद्धमानिन** एव, न तु
ते ज्ञानवृद्धाः \।\।९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु, ते वेदज्ञा अपि
भगवद्-याञ्चां कुतो न शुश्रुवुस् तत्राह---अधीताध्यापितवेदा अपि
मूर्खास्ते इति सक्रोधं तानाक्षिपति क्षुद्रेति \। क्षुद्रे स्वर्गादावेवाशा
येषां ते वृद्धमानिनी न तु ज्ञान-वृद्धाः \।\।९\।\।

**\॥।**

**\।\। १०.२३.१० \।\।**

**देशः कालः पृथग् द्रव्यं मन्त्र-तन्त्र-र्त्विजो\ऽग्नयः \।**

**देवता यजमानश् च क्रतुर् धर्मश् च यन्-मयः \।\।**

**श्रीधर-स्वामी (भावार्थ-दीपिका) :** ननु कर्म-क्रमम् उल्लङ्घ्य
आदेश-कालेऽन्यार्थम् अन्नम् अन्यस्मै कथं देयम् ? तत्राह---देश इति \।
**पृथक्** चरु-पुरोडाशादि-द्रव्यम् \। **तन्त्रं** प्रयोगः \।
**धर्मो**ऽपूर्वम् \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : देशः**
कृष्ण-सार-सञ्चार-विषयः \। कालो वसन्तादिः \। **मन्त्रो**
देवता-प्रसाद-जनक-प्रणवादिः \। **ऋत्विजः** षोडश \। तथा
हि---ब्रह्मा उद्गाता होता अध्वर्युः ब्राह्मणाच्छंसी, प्रस्तोता,
मैत्रावरुणः, प्रतिप्रस्थाता, प्रतिहर्ता, पोता, अच्छावाकः, नेष्टा,
आग्नीध्रः, सुब्रह्मण्यः, ग्रावस्तोता, उन्नेता \। एतेषां कर्माणि तु
यज्ञ-विद्यातो\ऽवसेयानि \। **अग्नयः**
आहवनीय-गार्हपत्य-दाक्षिणात्य-सभ्यावसथ्यादयः \। **देवता**
इन्द्रादयः \। **यजमानः** यज्ञ-कर्ता \। क्रतुर् यज्ञोगी \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्। न
व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्त्वार्थम् एवोपदिशन्न्
इव तेसाम् अज्ञत्वं प्रदर्शयन् तान् शोचन्न् इवाह---देश इति द्वाभ्याम् \।
**पृथक्** बहु-विधम् \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ तत्त्व-दृष्ट्या तेषाम्
अज्ञत्वं ज्ञापयन्न् आह---**देश** इति युग्मकेन \। **पृथग्**
बहु-विधम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु,
शास्त्र-विदित-देश-काल-पात्रादि-क्रमम् उल्लङ्घ्य कथम् अन्यार्थम् अन्नम्
अन्यस्मै देयम् ? तत्राह---देश इति \। **पृथग्** बहु-विधम्
चरु-पुरोडशादि-**द्रव्यम्** \। **तन्त्रं** प्रयोगः \।
**धर्मो**\ऽपूर्वम् \। **यन्-मयः** यद् अंशांश-विभूति-रूपः \।\।१०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु,
वेद-विहित-देश-काल-पात्रादि-क्रमम् उल्लङ्घ्य कथम् अन्यार्थम् अन्नम्
अन्यस्मै दातव्यम् ? तत्राह---पृथग् बहु-विधं द्रव्यं चरु
पुरोडशादिः, तन्त्रं प्रयोगः, धर्मो\ऽपूर्वम्, यन्-मयो यद्
विभूत्य्-अंशांशः \।\।१०\।\।

**\॥।**

**\।\। १०.२३.११ \।\।**

**तं ब्रह्म परमं साक्षाद् भगवन्तम् अधोक्षजम् \।**

**मनुष्य-दृष्ट्या दुष्प्रज्ञा मर्त्यात्मानो न मेनिरे \।\।**

**श्रीधर-स्वामी (भावार्थ-दीपिका) : मनुष्यो**ऽयम् इति **दृष्ट्या**
**मर्त्यात्मानो** ब्राह्मणा वयं महान्त इति मन्यमानाः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तम् श्री-कृष्णम् \।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तं ब्रह्म परमं
साक्षाद् अपरोक्षम् अनुपहितं भगवन्तं सर्वैश्वर्यशालिनन् अधोक्षज
अधःकृतम् अक्षजम् इन्द्रिय-ज्ञानं यत्र, सानुकम्पास्यवद्-रूपं
मर्त्यात्मानो मर्त्य-धर्माणो मनुष्य-दृष्ट्या अज्ञानेन न मेनिरे \।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्त्वार्थम् एवोपदिशन्न्
इव तेषाम् अज्ञत्वं प्रदर्शयन् तान् शोचन्न् इवाह---देश इति द्वाभ्याम् \।
पृथक् बहुविधम् \। \[११\] भवतो द्वेषादिमयत्वे हेतुः---परमं
ब्रह्मेति \। अतो भगवन्तं सर्वैश्वर्य-पूर्णम्, अतो\ऽधोक्षजम्
इन्द्रिया-गोचरम् इत्य् अर्थः \। तत्रापि कृपया साक्षाद्-भुतम्,

यद् वा, ब्रह्मेत्य् अनेनैव द्वेषादिमयता दर्शिता, तत्र च परमम् इति
सच् चिद् आनन्द-घन-मूर्तिं श्री-नारायणम्, तत्र च साक्षात् स्वयम् एव न
त्व् अवतारादि-रूपेण, तत्रापि भगवन्तं
निजाशेष-भगवत्ता-प्रकटनपरं श्री-मथुरानाथम् इत्य् अर्थः \।
तत्राप्य् अधोक्षजं शकटाधस् तात् पतन-शङ्कटात् पुनर् जातम् इव, एतन्
निरुक्ति-विस्तरच् चतुर्दशाध्याये तन् निरूपणे---गर्भ-गतस्य \[भा।पु।
१०.१४.१२\] इत्य् अत्र प्रोक्त एव, श्री-गोकुल-महोत्सवम् इत्य् अर्थः \।

तम् अपि मनुष्य-दृष्ट्या न मेनिरे नादृतवन्तः, कुतः दुष्प्रज्ञा
विचार-हीनाः, तद् अपि कुतः ? मर्त्यात्मनः, तैर् व्याख्यातम् एव \।

यद् वा, मर्त्यानुभविष्यमाण-मरण-लक्षण-संसारक आत्मा स्वरूपं
येषां ते, अन्यथा संसार-महा-घोर-दुःख-भयापत्तिः \। एतैर् एव
विप्रैर् अग्रे वक्ष्यमाणस्य पद्यस्यैव तथा प्रायस् तद् अग्रापद्यार्थस्य
चात्रोक्तिस् तेषाम् एवोक्तानुवादेन प्रमाण-विशेष-सिद्धेः \। यद् वा,
यज्ञैक-पराणां तेषां तत् तद् अपेक्षयैक-वाक्यतापत्तेः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भगवतो देशादिमयत्वे हेतुः
परमं ब्रह्मेति अतो भगवन्तं सर्वैश्वर्य-परिपूर्णम् अतोऽधोक्षजम्
इन्द्रियागोचरम् इत्य् अर्थः \। तथापि कृपया साक्षाद् भूतं तम् अपि
मनुष्य-दृष्ट्या मनुष्य-बुद्ध्या न मेनिरे नादृतवन्त इत्य् अर्थः \। कुतो
दुष्प्रज्ञाः ? विचार-हीनाः तद् अपि कुतः मर्त्यात्मानः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्राज्ञम् इत्य् एक-देश-दृष्टान्तः
\।\।११.३०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तं परमं ब्रह्म**
अधोक्षजम् इन्द्रियागोचरम् अपि कृपया प्रत्यक्षीभूतम् इत्य् अर्थः \।
**मनुष्यो** जीव-विशेष्यो\ऽयम् इति **दृष्ट्या** **मर्त्यात्मानो**
देहाभिमानिनः \।\।११\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** भगवतो देशादिमयत्वे
हेतुः परमं ब्रह्मेति शक्तिमतस् तस्य तत्-तद्-रूपत्वात्
तदायत्तवृत्तिकत्वतद्व्याप्य्सत्वाभ्यां वा देशादीनां भगवन्तं
पूर्णषडैश्वर्यं अधोक्षाजम् इन्द्रियागम्यम् अपि कृपया प्रत्यक्षम् इत्य्
अर्थः \। मनुष्य-दृष्ट्या जीव-विशेष-बुद्ध्या मर्त्यात्मानो देहाभिमानिनः
\।\।११\।\।

**\॥।**

**\।\। १०.२३.१२ \।\।**

न ते यद् ॐ इति प्रोचुर् न नेति च परन्तप \।

गोपा निराशाः प्रत्येत्य तथोचुः कृष्णरामयोः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते विप्राः \। ॐ इति
अङ्गीकृतम् इति ॐ इत्य् अङ्गीकारे ब्रह्मणि च नेति न दास्याम इति च \।
प्रत्येत्य प्रत्यागत्य \। तथोभयम् ॐ इति नेति चते न ब्रूवन्तीत्य् ऊचुः
\। ॐ इति न प्रोचुर् इति---सम्प्रति ब्राह्माण-भोजनात् पूर्वम् एव
गोपालकेभ्यः कथं दास्याम इति भावः \। नेति च नप्रोचुर्
इति---ब्रह्मण-भोजनोत्तरं यद्य् अन्नान्युर्वरितानि भविष्यन्ति तर्हि
दास्याम इति भावः \। क्षुदाधाया अपि प्राण-प्रहारी क्षुधा इत्य् उक्तेः
शत्रु-कार्य-प्राण-हरण-कर्त्रीत्वेन शत्रुत्वम् \। त्वं तु परन्तपोसीति
क्षुद्-व्याकुलो न भवसीति सम्बुद्ध्य् अभिप्रायः \।

यद् वा, राज्ञः क्रोधाविर्भाम् आलक्ष्य श्री-शुकः---हे परन्तपेति \।
तदानीं यदि त्वं राजा भविष्यस् तदा ब्रह्मण्य-चूडा-मणिर् अपि तान्
ब्राह्मणान् शत्रू-निवावश्यमदण्डयिष्य इति भावः \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ॐ इति स्वीकारे, दास्याम
इति न प्रोचुः, न प्रत्युत्तरं ददुः, न दास्याम इति च न प्रोचुः,
दुमान-ग्रस्ततयात्यन्तावज्ञानां \। हे परन्तपेति परं मद् अलक्षणं
शत्रुं भवद् दृग् एव नियन्तुं शक्नोति, न त्व् अन्य इति भावः \। यद् वा,
तदृशम् अवैष्णव-रूप-शत्रुं राज्यान् निःसारय दण्डय चेत्य् अर्थः \।

यद् वा, तान् प्रति राज्ञो\ऽन्तःक्रोधम् आलक्ष्य तद् उपशमनार्थं
सम्बोधयति---परम् इति \। क्रोधं संहरेत्य् अर्थः \। प्रत्य् एत्य
निवृत्त्य, तथेति निजोक्तादिकं विप्र-चेष्टितं चोचुः \। कृष्ण-रामयोर् इति
कृष्णेन प्रेषितत्वाद् आदौ कृष्णं प्रति पश्चाद् रामं प्रति \।

यद् वा, कृषाणादरेण रामस्य क्रोध-शङ्कया तं प्रति गौणत्वेनोक्त्या
तस्य पश्चान् निर्देशः \। यद् वा, सर्वथा श्री-कृष्णस्यैव प्राधान्यात्
\।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ॐ इति स्वीकारे दास्याम इति न
प्रोचुः न दास्याम इति च न प्रोचुः दुरभिमानग्रस्ततया अत्यन्तावज्ञानात्
हे परन्तपेति परं मद् अलक्षणं शत्रुं भवाद् दृग् एव नियन्तुं
शक्नोति न त्व् अन्य इति भावः तथेति निजोक्तादिकं विप्र-चेष्टितं चोचुः
\।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तेषां निवेदितं
श्रुत्वापि ते न शुश्रुवुर् इतितान् निन्दन्न् आह---तं ब्रह्मेत्य्-आदि \। तं
श्री-कृष्णं साक्षाद् अपरोक्षं परमं ब्रह्म परमम् इति साकारपरम्,
अन्यथा सर्वं ब्रह्मेति न सङ्गच्छते \। ते मर्त्यात्मानो मर्त्या विप्रा न
मेनिरे परम-ब्रह्मत्वेन न विदुः \। कुतः ? मनुष्य-दृष्ट्या
मनुष्याकारदृष्ट्या, अत्र-एव दुष्प्रज्ञा मूर्खाः, नराकृति परं ब्रह्मेत्य्
विद्वांसः \। वस्तुतस् तु भगवद् अनुग्रहाभावान् न
तत्-तत्त्वज्ञाः-तत्तत्त्व-ज्ञाने तद् अनुग्रहजन्य-ज्ञानस्यैव प्रमाणत्वे
निर्णीतत्वात् तथापि ते देव पदाम्बुजद्वय-प्रसाद-लेशानुगृहीत एव
\[भा।पु १०.१४.२९\] इत्य् आदेर् उक्तत्वात् \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ॐ इति न प्रोचुर्** इति
सम्प्रति ब्राह्मण-भोजन-निष्पत्तेः पूर्वम् एव गोपालकेभ्यः कथं
दास्याम इति भावः \। **नेति च नप्रोचुर्** इति यदि
ब्राह्मणादिभोजन-निष्पत्त्य् अनन्तरम् अन्नान् युर्वरितानि भविष्यन्ति, तदा
दास्यामो ऽपीति भावः तदा राज्ञो ऽपि क्रोधम् उद्भूतमा-लक्ष्य
सम्बोधयति, हे **परन्तप** इति \। तदानीं यदि त्वं राजाभविष्यः
तदा ब्रह्मण्य-चुडामणिर् अपि तान् ब्राह्मणान् शत्रूनिव अवश्यम् अदण्डयिष्य
इति भावः \।\।१२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ॐ इति स्वीकारे, ॐ इत्य्
अनुमतौ प्रोक्तम् इति विश्वः \। दास्याम इति न प्रोचुः न दास्याम इति च
न प्रोचुः दुरभिमान-ग्रस्ततया अत्यन्तावज्ञानात् तथेति निजोक्त्य्-आदिकं
विप्र-चेष्टां प्रोचुः \।\।१२\।\।

**\॥।**

**\।\। १०.२३.१३ \।\।**

तद् उपाकर्ण्य भगवान् प्रहस्य जगदीश्वर \।

व्याजहार पुनर् गोपान् दर्शयल् लौकिकीं गतिम् \।\।

**श्रीधर-स्वामी (भावार्थ-दीपिका) : लौकिकीं गतिं** नहि कार्यार्थिनो
निर्विद्यन्ते को वा याचको न पराभूयत इत्य्-आदि लोक-स्थितिं दर्शयन्
\।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत् गोप-वचः \।
निर्विद्यन्ते विरज्यन्ते \। पराभूयते तिरस्क्रियतेऽपि तु सर्व एवेति
भावः \। प्रहस्येति \। अज्ञ-विर्पेषु कोपानौचित्याद् इति भावः \।
लौकिकीं गतिम् इति \। यत्र पुरुषेषु याचितं न सिध्येत् तत्र तत्-पत्न्यो
याच्ञा इति शिक्षयन्न् इति भावः \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यद्य् अपि द्ववेव
प्रति-गौपैर् उक्तम्, तथापि कृष्ण-ज्ञानादरेण रामः क्रोधान् नैवावदत्,
श्री-कृष्ण एव प्रत्य् आहेत्य् आह---तद् इति \। उपसमीप एवाकर्ण्य तद्
अनादर-दुःखेन गोपैः शनैर् एवोक्तेः \।

यद् वा, सहचराणां दुःखानुत्पत्तये उपहासतया श्रुत्वा प्रहस्य उच्चैर्
हसित्वा तेषां दुष्प्रज्ञत्वं-दुरभिमानत्वादि-महिम्ना गोपानां
दुःख-निवृत्तये वा, जगदीश्वरो\ऽपीति तेषां विप्राणां नियन्तापि
नापराधम् अमन्यतेत्य् अर्थः, यतो भगवान् सर्वज्ञः, मम मायया
मोहितानां तेषां को नाम दोष इति भावः \।

यद् वा, परमदया-गुण-युक्त इति \। अन्यत् तैर् व्याख्यातम् \।

यद् वा, यत्र पुरुषेषु याचितं न सिध्येत् तत्र तत्-पत्नीषु याचितव्यम्
इति याचकान् शिक्षयन्न् इत्य् अर्थः,

यद् वा, निज-भक्तेष्ट-सिद्ध्य् अर्थं कथञ्चिद् अपि न निर्विण्णेन भाव्यम्
अवश्यं च यतितव्यम् इति लोकान् शिक्षयन्न् इत्य् अर्थः \। अत एव पूर्वं
गोपानां क्षुधार्त्य् उक्ति-श्रवण-मात्रेणैव व्यग्रतया दुष्प्रज्ञेषु तेषु
तेष्व् अपि सर्वज्ञ-शिरोमणिनाप्य् अनुगानां प्रस्थापनं पश्चाच् च
विचारोदयाग्निज-भक्त-जनेषु \।

यद् वा, कामिनां वेद-पाठ-यागैकपरत्वादिकं दुरभिमानादि-दोषाय
दुःखायैव च कल्पते, न च क्षेमाय, अतस् तद्-रहिता एव परमोत्तमा
इति तद् विप्र-पत्नी-व्यवहारेण लोके दर्शयित्वम् इत्य् अर्थः \।

यद् वा, प्रायो मयि योषितां तादृश-भाववतां च जनानां यथा भावो न
तथा पुंसाम् इति लौकिक-तत्त्वं दर्शतितुम्, अत एव पूर्वं तेषु
प्रस्तापनम् इति \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यद्य् अपि द्वाव् एव प्रति
गोपैर् उक्तं तथापि श्री-रामः श्री-कृष्णाज्ञानादर-जात-क्रोधात्
श्री-कृष्णाभिप्राय-ज्ञानाद् वा नैवावदत् श्री-कृष्ण एव-प्रत्याहेत्य् आह तद्
इति \। उप-समिप एवाकर्ण्य तद् अनादर-दुःखेन गोपैः शनकैर् एवोक्तेः
प्रहस्य उच्चैर् हसित्वा तत्र हेतुः जगदीश्वरः सर्व-नियन्ता भगवान्
सर्वैश्वर्य-पूर्णश् च अतः कौतुक-मात्रार्थं तथा याचनं तन् निराशे
च हास एवोचित इति भावः \। अन्यत् तैः \।

यद् वा, यत्र पुरुषेषु याचितं न सिद्ध्येत् तत्र तत् पत्नीषु याचितव्यम्
इति याचकान् शिक्षयन्न् इत्य् अर्थः सेयम् अप्य् एका कौतुकमयी लीलैव
वस्तुतस् तु पूर्व-निजोक्तरीत्या वक्षेभ्यो मनुष्याणां निकर्षे ज्ञापिते
विशेषो\ऽप्य् अत्रास्तीत्य् अभिप्रेत्य स्वस्मिन्न् अभक्तानां
वेद-पाठया-गौकपरत्वादिकं दुरभिमानादि-दोषाय दुःखायैव च
कल्पते न च क्षेमाय अतस् तद् रहिता अपि मद् भक्ताः परमोत्तमा इति
तद् विप्र-तत् पत्नी-व्यवहारेण लोके दर्शयितुम् इत्य् अर्थः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रहस्येति** अज्ञ-विप्रेषु
कोपानौचित्याद् इति भावः **लौकिकी गतिम्** इति न हि कार्यार्थिनो
निर्विद्यन्ते, को वा याचको न पराभूयते इति लोकस्थितिं दर्शयन्
\।\।१३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** प्रहस्येति \। अज्ञेषु
विप्रेषु क्रोधायोग्याद् इति भावः \। दर्शयन्न् इति कार्यार्थिनां निर्वेदो न
युक्तः याचकस्य क्वचित् पराभवः स्याद् एवेति लोक-स्थितिं शिक्षयन्न् इत्य्
अर्थः \।\।१३\।\।

**\॥।**

**\।\। १०.२३.१४ \।\।**

मां ज्ञाप्यत पत्नीभ्यः ससन्कर्षणम् आगतम् \।

दास्यन्ति कामम् अन्नं वः स्निग्धा मय्य् उषिता धिया \।\।

**श्रीधर-स्वामी (भावार्थ-दीपिका) :** केवलं देहेन गृहे वसन्ति
धिया च मय्य् एवोषिताः \। यतो मयि स्निग्धा अतो दास्यन्तीति \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उषिताः कृत-निवासाः \। मां
चिन्तयन्त्यः सदेत्य् अर्थः \। माम् आगतम् एव ज्ञापयत न तु विवक्षितं,
बुभूक्षा लक्षण-मद् दुःख-श्रवणस्य सद्य एव तद् अतिसन्तापकत्वात् \।

ननु, त्वद्-बुभुक्षाज्ञापनं विना कथम् अन्नं ता दास्यन्ति, तत्राह---वो
युष्मभ्यं मत्-सम्बन्धेनैव युष्मद्-बुभुक्षादर्शनेनैव दास्यन्ति
\।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मां ज्ञापयतेत्य् अत्र
प्राधान्येनात्मनं निर्दिशति---तासां तत्रैवानुरक्तत्वात् \।\।१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** माम् आगतम् एव
जायपयत, न च बुभुक्षितम्, नापि अन्न-याचनादिकम् अपि कुरुत, यतो
मद् आगमन-ज्ञापनाद् एव दास्यन्तीत्य् अर्थः \। पत्नीभ्यः, तेषां यज्ञस्य
चेति च न निर्दिष्टम्, तेषां तासु तत् सम्बन्धायोग्यत्वा \। किम् च,
स्वस्मिन् तासां भाव-विशेषेण तत्र श्री-बलरामस्य गौणतया
सङ्कर्षण-सहितम् इत्य् उक्तम्, सङ्कर्षण-शब्देन तासां तस्मिन् भक्त्य्
अर्थम् आत्मना सह तस्यापृथग्भावो\ऽपि सूचितः \।

ननु, पतीनाम् अनुज्ञां विना ता अपि ददुः, कथञ्चिद् ददाना अपि पतिभिर्
वारयितव्या एव, तत्राह---स्निग्धा इति \। मद् अपेक्षया तासां तेषू
नादरः, विशेषतश् चाधना तेषां दुर्व्यवहारेन तान् उपेक्ष्य देहेनापि
मयि समागमिष्यन्त्य् एवेति भावः \। स्निग्धा इति यज्ञ-पत्नीनां
मधुर-रति-युक्तत्वे\ऽपि सामान्यतयोक्तिः, श्री-रामादि-लज्जातस् तासां
स्वस्मिस् तादृश-भावाप्रकाशनात् \। किं वा, स्वस्य तासु तादृशभावाभावात्
\।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ममागतम् एव ज्ञापयत न च
बुभुक्षितं नापि अन्न-याचनादिकम् अपि कुरुत यतो मद् आगमन-ज्ञापनाद्
एव दास्यन्तीत्य् अर्थः \। पत्नीभ्यः तेषां यज्ञ-सम्बन्धिनीभ्यो
भार्याभ्यः पत्युर् नो यज्ञ-संयोग इति स्मरणात् अनेन धर्म-सम्बन्ध
एव तैः सह तासाम् अवशिष्टोस्ति न तु काम-सम्बन्धः मयि
गाध-भावत्वाद् इति मतम् किं च, स्वस्मिन् तासां भाव-विशेषेण तत्र
श्री-बलदेवस्य गौणतया सङ्कर्षण-सहितम् इत्य् उक्तं सङ्क-कर्षणेति
तस्य महिमनामत्वात् साक्षात् ग्रहणम् \।

ननु, पतीनाम् अनुज्ञां विना कथं ता अपि दद्युः कथञ्चिद् ददाना अपि
पतिभिर् वारयितव्या एव तत्राह---स्निग्धा इति \। मद्-अपेक्षया तासां
तेषू नादर इति भावः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मामागतम् एव ज्ञापयत,
नतु बुभुक्षितम्, बुभुक्षा-लक्षण-मद्-दुःख-श्रवणस्य सद्य एव
तद्-अतिसन्तापकत्वात् \। ननु, तद्-बुभुक्षा-ज्ञापनं विना कथम् अन्नं ता
दास्यन्ति तत्राह---वो युष्मभ्यं मत्-सम्बन्धेनैव
युष्मद्-बुभुक्षा-दर्शनेनैव दास्यन्ति \। ननु, तत्-पतयो वारयिष्यन्ति?
तत्राह---मयि स्निग्धाः स्नेहवत्यः पति-वारणं न मानयिष्यन्ति, यतो
मय्य् एव धिया उषिताः केवलं देहेनैव पति-गृहे वसन्तीत्य् अर्थः
\।\।१४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** माम् आगतम् एव ज्ञापयत,
न तु क्षुधित तच्-छ्रवणे तासाम् अतिसन्ताप-प्रसङ्गात् \।

ननु, तद् विना कथं दद्युस् तत्राह---मयि स्निग्धा मत्-सम्बन्धेनैव
वः कामं यथेष्टम् अन्नं दास्यन्ति \। ननु, पतयो निवारयेयुः ?
तत्राह---धिया मय्य् एवोषिताः केवलेन देहेनैव पति-गृहेषु निवसन्तीति
तन् निवारणं न मन्येरन्न् इति भावः \।\।१४\।\।

**\॥।**

**\।\। १०.२३.१५ \।\।**

गत्वाथ पत्नीशालायां दृष्ट्वासीनाः स्वलन्कृताः \।

नत्वा द्विजसतीर् गोपाः प्रश्रिता इदम् अब्रुवन् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ भगवत्
प्रेषणोत्तरम् \। द्विजसतीः ब्राह्मण-पत्नीः प्रशिताः नम्राः सन्तः इदं
वक्ष्यमाणम् \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ श्री-भगवद्
वचनानन्तरम् एव, आसीना इति न पतिवत् कर्म-व्यग्राः, किन्तु
श्री-भगवद्-भक्तेः सुखेन सुस्थतया वर्तमाना इत्य् अर्थः \।
स्वलङ्कृता इति तासां यज्ञ-पत्नीत्व-लक्षणं सूचितम्,

यद् वा, भगवन् मुद्रादि-सद् अलङ्कार-भूशिताः, द्विजानां विप्राणां तेषां
सतीः पत्नीः, सती-शब्देन तेषां पत्नीत्वे\ऽप्य् आसां स्वाध्वीत्वम् एव
सूचितम्, भगवद् भक्तेः \। किं वा, द्विजेभ्यो\ऽपि तेभ्यः सर्वथा
साध्वीर् इति भावः \। विनीताः स्वभावत एव \। किं वा, तासां
श्री-कृष्ण-विषय-स्नेह-विशेष-श्रवणेन, प्रश्रिता इति पाठे\ऽपि न
एवार्थः \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ स्निग्धा इत्य्-आदि
श्री-भगवद् वचनानन्तरम् एव अन्यथा पुनर् याचनार्थं यानम् अयुक्तं
स्यात् तासां सद् अवसर एव च तेषां गमनं जातम् इत्य् आह---आसीना इति \।
सम्भाष्यत्वं खलु त्रिधा सुखाय स्यात् अव्यग्रचित्तत्वेन सुवेषत्वेन
सद् व्यवहारवत्वेन च तत्रासीना इति पतिपारवश्येनावश्यकं
पाकादि-वैयग्र्यम् उत्तीर्य स्नानादि-पूर्वकं परस्परं श्री-भगवत्
कथावेशेन निश्चलतया कृतोपवेशा इत्य् अर्थः \। स्वलङ्कृता इति
सधवार्ह-व्यवहारात् तावद् अलकृता एव श्री-भगवत्
प्रेमावेशमय-पुलकादिभिष् तु सुष्ठ्वेवालङ्कृता इत्य् अर्थः \।
परम-सत्तमायां द्विज-जाताव् अपि सतीर् इति भगवद् भक्त्या जातेन
सर्व-गुणोदयेन परम-सद् व्यवहार-गुण-युक्ताश् चेत्य् अर्थः \।
प्रश्रितास् ते स्वभाव एव किं वा तासां
श्री-कृष्ण-विषयक-स्नेह-विशेष-श्रवणेन \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** माम् आगतम् एव ज्ञापयत
न तु बुभूक्षितं बुभुक्षालक्षणमद्-दुःख-श्रवणस्य सद्य एव तद् अपि
सन्तापकत्वात् \।

ननु, त्वद्-बुभुक्षाज्ञापनं विना कथम् अन्नं ता दास्यन्ति तत्राह-वो
युष्मभ्यं मत् सम्बन्धेनैव युष्मद्-बुभुक्षा दर्शनेनैव दास्यन्ति \।

ननु, तत् पतयो वारयिष्यन्ति तत्राह---मयि स्मिग्धा स्नेहवत्यः
पति-वारणं न मानयिष्यन्ति यतो मय्य् एव धिया उषिताः केवलं
देहेनैव पति-गृहे वसन्तीत्य् अर्थः \।\।१५.१६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** प्रश्रिता विनीताः
\।\।१५\।\।

**\॥।**

**\।\। १०.२३.१६ \।\।**

नमो वो विप्रपत्नीभ्यो निबोधत वचांसि नः \।

इतो \ऽविदूरे चरता कृष्णेनेहेषिता वयम् \।\।

**श्रीधर-स्वामी (भावार्थ-दीपिका) :** ईषिताः प्रेषिताः \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ईष---प्रेरणेऽपि
भौवादिक आत्मनेपदी \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नमो वो यूष्मभ्यम् इति
वाचा प्रणामः, तासां भाव-परीक्षाणार्थं
स्व-वाक्य-श्रवणे\ऽभिमुखीकरणार्थं वा \। विप्र-पत्नीभ्य इति
नमस्कार-योग्यतोक्ता, पुनर् नमस्कारो भक्त्य् अतिशयेन निवेदनार्थं वा
वचांसीति बहुत्वं गौरवेण, निबोधत शृणुतेति विनयभर-स्वभावतः
\। किं वा, सादर-श्रवणार्थं प्रियवार्ताश्रवण-हर्षेण वा अविदूरे
निकट एव-कृष्णेन युष्मच् चित्ताकर्षकेणेति भावः \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्निग्धा मय्य् उषिता धिया इति
श्री-कृष्ण-वचनवद् एव वीक्ष्य ताः समवधापयन्ति नमो वो युष्मभ्यम्
इति विप्र-पत्नीभ्य इति नमस्कार-योग्यतोक्ता तथापि पूर्ववद् एव
नाति-बहिश्चित्ताः प्रत्य् आहुः निबोधतेति वचांसीति बहुत्वम्
अर्थ-गौरवेण अविदूरे निकट एव कृष्णेन युष्मच् चित्ताकर्षकेणेति
भावः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इमम् एवार्थं व्यतिरेकेण
दर्शयितुं निराशतया शुष्यन् मुखान् प्रत्यागतान् बालान् पुनर्भगवान् आह
तद् उपाकर्ण्येत्य्-आदि द्वाभ्याम् \। प्रहस्येति तेषां द्विजानाम् अज्ञत्वम्
आज्ञाया हास एवोचितः, भिक्षुकाणाम् इयम् एव रीतिः---सकृद्-सिद्धे कामे न
हि निरध्यवसायैर् भवितव्यं पुनर् अप्य् अध्यवसायः कार्य इति
लौकिक-रीति-शिक्षा \।

ननु, ते न दास्यन्त्य् एव, पुनः क्व गन्तव्यम् इत्य् आज्ञापयेत्य् आशङ्क्याह
मां ज्ञापयेत्य्-आदि \। पत्नीभ्यो द्विज-पत्नीभ्यः \। अत्र प्रादान्येनात्मानम्
एव ख्यापयामास \। कदाचित् समुचितम् अन्नं न ददतीत्य् आशङ्क्याह स
सङ्कर्षणम् आगतम् इति \। सङ्कर्षण-भोग्ययोग्यं च यथानयन्तीत्य्
अर्थः \। अथ वा, सङ्कर्षणेन सह मयागतम्, अत्रागत्य समुचितम् एव
वक्तव्यम् इति व तात्पर्य-द्वयम् एव \।

ननु, ता एव दास्यतीति किं प्रमाणम् ? तत्राह स्निग्धा मयीति \। तथैव
कुतः ? धिया उषिता मयीति काकाक्षि-न्यायेन \।\।१६.२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी)**, **बलदेव-विद्याभूषणः
(वैष्णवानन्दिनी) : उषिताः** प्रेषिताः \।\।१६\।\।

**\॥।**

**\।\। १०.२३.१७ \।\।**

गाश् चारयन् स गोपालैः सरामो दूरम् आगतः \।

बुभुक्षितस्य तस्यान्नं सानुगस्य प्रदीयताम् \।\।

**श्रीधर-स्वामी (भावार्थ-दीपिका) :** स कृष्णो गोपालैः सह
\।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य श्री-कृष्णस्य
\।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सदा कृष्णं रमयतीति
राम इति तस्मात् सङ्कोचो निरस्तः, दूरं गृहाद् इति ततो\ऽन्नमानेतुं न
शक्यत इति भावः \।

यद् वा, अदूरम् इति पुनर् उक्तिर् अतिनैकट्येन तासाम् आगमनार्थम्,
सानुगस्य श्री-राम-गोप-वर्ग-सहितस्य प्रकर्षेण सरसम् इष्णान्न् अपान्
अभूतगत्रादि-द्वारा दीयताम्, पूर्वं केवलं द्वयोर् एवान्न् अप्रार्थनम्
अधुना च सानुगस्य, तत्रापि प्रकर्षेणेति तासां श्री-भगवति
भक्ति-विशेष-श्रवणात्, श्री-भगवद् अनादिष्टम् अप्य् अन्न-याचनं
निजक्षधार्त्या अनुगानाम् अपि भक्ष्य-प्राप्त्य् अर्थं वा, अन्न-लब्ध्यर्थम्
एव वा, अन्यथा तद् आगमन-श्रवण-मात्रेण त्वरयान् न परित्यागेनाप्य्
आगमन-सम्भवात् \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सदा श्री-कृष्णं रमयतीति
तस्मात् सङ्कोचो निओरस्तः स्वयं भगवता माहात्म्य-ख्यापनाय पूर्वं
सङ्कर्षण-नाम्नोक्तम् एभिस्त्वे-तन् नाम्ना तद् अभिरुचितत्वख्यापनायेति
यत् तद् उक्तम् एव पूर्वत्र गौरवाधिक्यस्यैवोचित्यात् उत्तरत्र तु
तथैव पत्नीनाम् अभिरुचेः दूरं गृहाद् इति ततोऽन्नमाश्वानयितुं न
शकुर् इति भावः \।

यद् वा, अदूरम् इतः पुनर् उक्तिः अति-नैकट्येन तासाम् आगमनार्थं
सानुगस्य श्री-राम-गोप-वर्गं-सहितस्य प्रकर्षेण
सरस-मिष्टान्न-पानभृत-पात्रादि-द्वारा दीयतां पूर्वं तद् आदेशेन
केवलं द्वयोर् एवान्न-प्रार्थनम् अधुना तु तद् आदेशं विनापि तत्रापि
सानुगस्येति \। तत्रापि प्रकर्षेणेति तासां भगवति
भक्ति-विशेष-श्रवणादिः सनर्मैव त्वया अन्न-त्यागेनाप्य्
आगमन-सम्भावन-पूर्वकं च \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो हन्तैताः
कृष्ण-नाम्नैवानन्द मुर्च्छिता अभूवंस् तद् इमाः प्रबोधयितुं
तद्-वृत्तान्तम् उक्तम् एव, तं किञ्चिद् विशिष्य पुनर् उच्चैर् उच्चारयाम इत्य्
आभिप्रेत्याहुः---गो इति \। अदूरं निकटम् एवायातः तद् अपि सम्यक्
प्रबुद्धा आलक्ष्य तस्यान्नाकाङ्खां श्रावयित्वा अति स्नेहवतिस् ता
विह्वलयामासुर् इत्य् आह---बुभुक्षितस्येति \।\।१७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** श्री-कृष्ण-नामैव
श्रुत्वानन्द-मूर्च्छितास् ताः प्रबोधयितुं विशिष्याह---गा इति \। अदूरं
युष्मन्-निकटम् \।\।१७\।\।

**\॥।**

**\।\। १०.२३.१८ \।\।**

श्रुत्वाच्युतम् उपायातं नित्यं तद्-दर्शनोत्सुकाः \।

तत्-कथाक्षिप्त-मनसो बभूवुर् जात-सम्भ्रमाः[^७३] \।\।

[^७३]: संश्रमाः इति स्वामि-सम्मत-पाठः \। सम्भ्रमोऽत्र आवेगार्थे इति
    रसामृते २.४.६५ पद्यं द्रष्टव्यम् \।


**श्रीधर-स्वामी (भावार्थ-दीपिका) :** **तत्-कथाक्षिप्त-मनस्त्वात्**
**तद्-दर्शनोत्सुकाः** \। अत एव **तम् उपागतं श्रुत्वा**
**जात-संश्रमा** बभूवुर् इति \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तच्**-छब्दोऽत्र
कृष्ण-परामर्शी \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हृदयात् कदाचिद् अपि न
च्युतो भवतीत्य् **अच्युतः,** तम् **उपायातं** समीप एव साक्षाद् आगतम्
\। अन्यत् तैर् व्यञ्जितम् \। यद् वा, विशेषतश् च तत्-कथया
तद्-बुभुक्षा-वार्तया **आक्षिप्त-मनसः** \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हृदयात् कदाचिद् अपि न च्युतो
भवतीत्य् **अच्युतः,** तम् **उपायातं** समीप एव साक्षाद् आगतम् \।
अन्यत् तैः \। यद् वा, विशेषतश् च तत्-कथया तस्य बुभुक्षा-वार्तया
**आक्षिप्त-मनसः** \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तस्य कथया**
बुभुक्षा-वार्तया **आक्षिप्तानि** \। \"अरे पामर मनः ! कथं
प्रियतमस्य बुभुक्षा-श्रवणेनापि न मूर्च्छितं जागर्षि ? धिक् त्वाम्!\"
इत्य् एवं तिरस्कृतानि स्व-स्व-**मनांसि** याभिस् ताः \। यतस्
**तद्-दर्शनोत्सुकाः** \। अत एव हेतोस् **तं** कृष्णं **जात-सम्भ्रमा**
जातादराः \। सम्भ्रमः साध्वसेऽपि स्यात् संवेदादरयोर् अपि इति मेदिनी
\।\।१८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : तत्-कथया**
तत्-क्षुद्-वार्तया क्षिप्तुं प्रभोः क्षुधं श्रुत्वापि कथं मूर्च्छातो न
जागर्षि ? इति तिरस्कृतं **मनो** याभिस् ताः \।\।१८\।\।

**\॥।**

**\।\। १०.२३.१९ \।\।**

चतुर्-विधं बहु-गुणम् अन्नम् आदाय भाजनैः \।

अभिसस्रुः प्रियं सर्वाः समुद्रम् इव निम्नगाः \।\।

**श्रीधर-स्वामी (भावार्थ-दीपिका) :**
भक्ष्य-भोज्य-लेह्य-चोष्य-मेदैश् **चतुर्-विधम्** \। **बहुगुणं**
संस्कार-विशेषैर् बहवो गुणा रस-सौरभ्य्-आदयो यस्मिंस् तत् \।
**भाजनैर्** अमत्रैर् भाण्डैर् वा \। पत्य्-आदिभिर् वार्यमाणा अपि
**प्रियं** श्री-कृष्णम् **अभिसस्रुर्** अभिजग्मुः \। अप्रतिबन्धे
दृष्टान्तः---**समुद्रं निम्नगा** नद्य **इव** इति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अमत्रैः* पात्रैः,
भाजनं योग्य-पात्रयोः इति मेदिनी \। *भाण्डैस्*
तूदादि-शाखा-वंशत्वगादि-निर्मितैर् वा \। भक्ष्यादयः पूर्वं व्याख्याताः
\। संस्कारो जीरक-तैलादिभिर् घृतादिना क्रियत इति \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भाजनैः** भोजन-पात्रैः
पाक-पात्रैर् वा कृत्वा, सहितम् इति वा, **अभिसस्रुर्** इत्य्-आदिना तासां
श्री-कृष्णे भाव-विशेषः श्लेषेणोक्तः \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : चतुर्** इति युग्मकं \।
**भाजनैः** भोजन-पात्रैः पाक-पात्रैर् वा कृत्वा
अन्नोष्णतादि-स्थित्य्-अर्थं सम्भ्रमाद् एव वा \। **अभिसस्रुर्** इत्य्-आदिना
तद्-एकाभिमुख्यं सूचितं टीकायां भक्ष्यं चर्व्यं चोष्यं चूष्यम् इति \।
पतिभिर् इत्य्-आदिकं यथा निकटं ज्ञेयं निषिध्यमाना इति, \"तस्मै
देयं चेद् अन्नं प्रस्थाप्यतां, स्वयं तु मा यात\" इति तासां गमनम् एव
वर्ज्यते स्मेत्य् अर्थः \। श्री-भगवता तद्-अन्न-स्वीकारात् \।\।१९-२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
भक्ष्य-चर्व्य-चूष्य-लेह्य-भेदैश् **चतुर्-विधं**, संस्कार-विशेषैर्
**बहवो गुणा** रस-सौरभ्य्-आदयो यस्मिंस् तत् \। **अभिसस्रुर्** इति
तासां तदानीं कृष्णं प्रति सर्वासां नायिकात्वाभिमानम् आलक्ष्योक्तम् तत्र
प्रतिबन्धका-गणने दृष्टान्तः---**समुद्रं निम्नगा** नद्य **इव** \।
तत्र हेतुः \।\।१९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : चतुर्विधं**
भक्ष्य-चर्व्य-चूष्य-लेह्य-रूपं रसमयं **बहवो गुणाः**
उष्ण्य-शैत्य-मार्दव-सौरभ्यादयो यत्र तत्**-प्रियम् अभिसस्रुर्** इति
कान्त-भावोदयात् प्रतिबन्धका-गणने दृष्टान्तः---**समुद्रं निम्नगा**
नद्य **इव** इति \।\।१९\।\।

**\॥।**

**\।\। १०.२३.२० \।\।**

निषिद्ध्यमानाः पतिभिर् भ्रातृभिर् बन्धुभिः सुतैः \।

भगवत्य् उत्तम-श्लोके दीर्घ-श्रुत-धृताशयाः \।\।

**श्रीधर-स्वामी (भावार्थ-दीपिका) :** अत्र हेतुः---**भगवति** इति
\। **दीर्घं** बहु-कालं **श्रुतेन** श्रवणेन **धृत आशयो** याभिस्
ताः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : आशयः** कदा श्री-कृष्णं
द्रक्ष्याम इत्य् अभिप्रायः \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्राक् पतिभिस् तासां
तद्-वश्यत्वात्, पश्चात् तेषां वचो\ऽनादरेण त्याज्यत्व-शङ्कया पितृभिः,
ततो\ऽप्य् अधिक-स्निग्धत्वाद् **भ्रातृभिः**, ततो\ऽपि
स्नेहादिनाधिकापेक्षकैः **सुतैर्** इति विवेकः \। मातॄणाम् अनिर्देशः
साहचर्येण पितृष्व् एवान्तर्भावात् \। किं वा, श्री-भगवति
तादृश-भावेनानिषेधनात् \। अन्यत् तैर् व्याख्यातम् \।

यद् वा, **दीर्घं** बहु-कालं **श्रुतं** श्रवणं शास्त्रं वा यस्येति
श्री-परीक्षित्-सम्बोधनम्, दीर्घ-श्रुतत्वस्यायम् एव व्यवहारो युक्त इति
भावः \।

यद् वा, **दीर्घ-श्रुतेन** अपि भवता ईदृशी भक्तिः कुतो\ऽपि किं
श्रुतास्ति ? अपि तु नैवेति भावः \। **धृताशया** न्यस्त-चित्ताः \। किं
वा, भाव-विशेषेण सदा कृत-दृढ-मनोरथाः \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *पूर्व-श्लोकस्य टीका
द्रष्टव्या।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भगवति** **दीर्घं**
बहु-कालं **श्रुतेन** श्रवणेन **धृत** आशयो याभिस् ताः \।\।२०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : भगवति दीर्घं**
बहु-कालं **श्रुतेन** श्रवणेन **धृत** **आशयो** याभिस् ताः
\।\।२०\।\।

**\॥।**

**\।\। १०.२३.२१ \।\।**

यमुनोपवने\ऽशोक-नव-पल्लव-मण्डिते \।

विचरन्तं वृतं गोपैः साग्रजं ददृशुः स्त्रियः \।\।

**श्रीधर-स्वामी (भावार्थ-दीपिका) :** तथागताः सत्यो **ददृशुः**
\।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अशोको** वृक्ष-विशेषः
\।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च **ददृशुः**,
कृष्णम् इति शेषः \। न तिष्ठति **शोको** यस्माद् इति, श्लेषेण
तत्-तरु-दर्शणाद् अपि तासां तद्-विरह-शोको\ऽपगत इत्य् अर्थः \।
**विचरन्तं** परिभ्रमन्तं क्रीडन्तं वा **गोपैर्** इति तेषाम्
आनन्त्येन केषाम् आनन्त्येन केशाञ्चित् प्रथमतस् तत्-सङ्ग एव सम्भवात्
\।

यद् वा, तासाम् आगमन-विज्ञापनाय पूर्वं वेगेन तैर् एव तत्र गतैर्
एव वृतम् इति शोभा-विशेषः सूचित \। किं वा, **वृतम्** अपि **ददृशुः**,
तस्यैव स्व-शोभा-विशेषेण सर्वतो\ऽधिकं प्रकाशमानत्वात्, यथा
नक्षत्र-गणैर् वृतं चन्द्रम् इति \। **साग्रजम्** इति तत्-साहित्येन
शोभा-भरोदयात् \। किं वा, तासाम् आगमनेन तस्य सङ्कोचावस्थित्या तासाम्
एव तस्मिन् भाव-विशेषाभावेन वा गौणत्वात् \। **स्त्रिय** इति
स्वभाव-दर्शनं सूचितम् \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : यमुना** इति युग्मकम् \।
**ददृशुः** कृष्णम् इति शेषः \। न तिष्ठति **शोको** यस्मात् इति श्लेषेण,
तस्य वनस्य तासां तद्-अप्राप्ति-शोक-हारित्वं च ध्वनितं
**विचरन्तं** क्रीडन्तं **गोपैस्** तत्रैव स्थितैर् अन्यैः **वृतम्**
इति शोभा-विशेषः सूचितः \। किं वा, वृतम् अपि ददृशुः, तस्यैवाधिकं
प्रकाशमानत्वात् \। **साग्रजम्** इति सर्व-सुन्दरात् \। ततो\ऽपि तस्य
सौन्दर्य-विशेषं ज्ञापयति, अग्रजेन सहेति \। विग्रहे सहार्थ-योगे
तृतीयाया अप्रधाने विहितत्वात् स्त्रिय इति तत्-पतीनाम् अभाग्यं सूचितम्
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** आगतास् ताः कृष्णं सद्यो
**ददृशुः** \।\।२१\।\।

**\॥।**

**\।\। १०.२३.२२ \।\।**

श्यामं हिरण्य-परिधिं वन-माल्य-बर्ह-

धातु-प्रवाल-नट-वेषम् अनुव्रतांसे \।

विन्यस्त-हस्तम् इतरेण धुनानम् अब्जं

कर्णोत्पलालक-कपोल-मुखाब्ज-हासम् \।\।

**श्रीधर-स्वामी (भावार्थ-दीपिका) : हिरण्यवत् परिधिः** परिधानं
यस्य, तं पीताम्बरम् इत्य् अर्थः \। **वन-माल्यैर्** **बर्हैर्**
**धातुभिः** **प्रवालैश्** च **नटवद् वेषो** यस्य तम् \।
**अनुव्रतस्य** सख्युर् **अंसे** विन्यस्तो **निहितो हस्तो** येन तम् \।
**इतरेण** हस्तेन लीलया **अब्जं धुनानं** भ्रामयन्तम् \। **कर्णयोर्
उत्पले** यस्य, **अलकाः कपोलयोर्** यस्य, **मुखाब्जे हासो** यस्य, तं
च तं च तं च \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** \[वैष्णव-तोषणी\] **:
हिरण्य-परिधिं** **नट-वेशम्** इति वक्ष्यमाणत्वात्
सुवर्ण-रस-रञ्जित-भक्ति-च्छेद-कुञ्चित-कटि-वेष्टन-वस्त्रं
नटोचितम् एव \। **वन-माल्यं** वन्य-विविध-पुष्पै रचितं
दक्षिण-वाम-स्कन्धाद् आरभ्य वैकक्षिक-द्वयम् \। **बर्हाणि प्रवालश्**
च मौलि-भूषणानि \। **धातवः** सौगन्धिक-नाम्नः
काम्यक-वन-पर्वत-विशेषाल् लब्धाश् चित्राङ्गतया रचिताः, तैर्
नट-वेश-धरं **कमलं धुनानं** लीला-कमल-घूर्णन-मिषेण
स्व-हृद-घूर्णीम् एव दर्शयामीति निश्चिनुत इति भावः\।

> परिधिः परिधाने स्यात् काञ्ची-परिखयोस् तथा \।
>
> मण्डले द्रुम-शाखायां भूषायां वाहनेऽपि च \।\। इति धरणिः
> \।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : हिरण्य**-शब्देन
ईषद्-रक्त-पीत-पट्टाम्बरं लक्ष्यते, तत्र चाच्छादन-वाचकेन
**परिधि**-शब्देन परिधानोत्तरीय-संवरणात्, परिधाम् एवैकं
**वन-माल्यादीनां** सन्निवेशो यथा-शोभम् ऊह्यः \। तत्र वन-माल्यं
वन-माला वक्षसि, **बर्हं** केश-पाशे
रत्न-खचित-सौवर्ण-मुकुटोपरि वा, तन्मयं वा मुकुटं शिरसि,
गैरिकादि-**धातुस्** तिलकादौ, **प्रवालः** केश-पाशाग्रे मुकुटाग्रे च,
यद् वा---

> एकेनामल-पत्रेण कण्ठ-सूत्रावलम्बिना \।
>
> रराज बर्हि-पत्रेण मन्द-मारुत-कम्पिना \।\। \[ह।वं। २.११.१०\]

इति श्री-हरि-वंशोक्तानुषारेण **बर्हं** कण्ठाधो ज्ञेयम्, मुकुटं च
तन्मयं सदास्त्येव \। किं वा, पट्ट-पीत-वस्त्रोष्णीषोपरि प्रवाल इत्य्
एवं **नटवद्** **वेषम्**, **अनुव्रतांसे** विन्यस्त-हस्तम् इति
लीला-विशेषेण स्वतो\ऽवस्थानात्,

यद् वा, गोपैः सहात्मनो\ऽत्यन्त-स्नेह-भरतात्, **इतरेण**
दक्षिण-**हस्तेन** **अब्जं** लीला-कमलं भ्रमयन्तम् इति
वैदग्धी-विशेष-स्वभावात् \। किं वा, तासाम् अशेष-तापापनोद-बोधनम्,
विशेषणानाम् एषां सौन्दर्ये यथोत्तरम् आधिक्यम् ऊह्यम् \। वेणोः
परम-मोहनत्वेन ब्रह्मणीषु तद्-अयोग्यात् तद्-अग्रहणम् ऊह्यम् \। अन्यत्
तैर् व्याख्यातम् \।

**तत्रालक-कपोल-** इति केनचिद् अभिप्रायेण, कयापि लीलया
क्रीडा-श्रमेण वा, अलकानां ललाटोपरि वर्तमानानाम् अपि कपोलयोः पाताद्
इति \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : हिरण्य-परिधिं नट-वेषम्**
इति वक्ष्यमाणात्
सुवर्ण-रस-रञ्जित-भक्ति-च्छेद-कुञ्चित-कटि-वेष्टन-वस्त्रं
नटोचितम् एव **वन-माल्यं** वन-सम्बन्धि-माल्यं वन्य-विविध-पुष्पै
रचितं दक्षिण-वाम-स्कन्धाव् आरभ्य वैकक्षिक-द्वयं \। **बर्हाणि
प्रवालाश्** च मौलि-भूषणानि **धातवः** सौगन्धिक-नाम्नः
काम्यक-वन-पर्वत-विशेषाल् लब्धाश् चित्राङ्ग-रागतया रचिताः, तैर्
नट-वेष-धरम् अनुव्रतस्य
निरन्तर-पार्श्वस्थ-स्निग्ध-सखि-विशेषस्य **स्कन्धे विन्यस्त-हस्तम्**
\। **इतरेण** दक्षिण-हस्तेन लीला-कमलं भ्रामयन्तं \।
**कर्णोत्पलयोर्** अलकानां कपोलयोर् **मुखाब्जस्य** च **हासः**
प्रकाशो यत्र तम् इति \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : हिरण्यं** हिरण्य-रसाक्तं
वस्त्रं **परिधिः** परिधानं यस्य तम् \। **वन-माल्येन**
पत्र-पुष्प-मयेन चरण-पर्यन्त-लम्बितेन **बर्हेण** चूडोपरिस्थेन
**धातुभिर्** अङ्ग-रागत्वेन कल्पितैः **प्रवालैः** श्रवण-चूडा
तुन्द-बन्धान्तरस्थैर् **नटस्य** इव **वेशो** यस्य \। किं च,
स्वाभियोगम् अपि ता अनुभावयामासेत्य् आह---**अनुव्रतस्य** प्रिय-सखस्य
**अंसे** स्कन्धे **विन्यस्त** आश्लेष-परिपाट्या अर्पितो वाम-**हस्तो**
येन तम् \। **इतरेण** दक्षिण-हस्तेन **अब्जं** लीला-कमलं
**धुनानं** घूर्णयन्तम् एतादृश-दर्शन-प्रदानेन भाववतीनां
भवतीनां हृदय-कमलं स्व-हस्त-गतं कृत्वा औत्सुक्येन घूर्णयामीति
जानितेति द्योतयन्तम् \।

यद् वा, भवतीर् भाववतीः पश्यतो मम हृदय-कमलम् औत्सुक्येन
घूर्ण्यते इति लीला-कमल-घूर्णन-मिषेण स्व-हृदय-घूर्णाम् एव
निश्चिनुतेति व्यञ्जयन्तम् \। **कर्णोत्पलयोश्** चञ्चला **अलका** यस्य
**कपोलयोः** प्रसृतो **मुखाब्जस्य हासो** यस्य तं च तं च तं च
तम् \।\।२२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : हिरण्य**-रसाक्तः
**परिधिः** परिधानं यस्य तत् **वन-माल्येन** पत्र-पुष्प-मयेन
पादलम्बिना **बर्हेण** चूडोर्ध्व-गते **धातुभिर्** अतिसुगन्धिभिर्
अङ्ग-रागत्वेन कल्पितैः **प्रवालैश्** च श्रवण-गतैर् नव-पल्लवैर्
**नटस्य** इव **वेषो** यस्य तं \। **अनुव्रतस्य** प्रिय-सरवस्य
**अंशे** स्कन्धे **विन्यस्तः** परिरम्भ-परिपाट्यार्पितो वाम-**हस्तो**
येन तम् इत्य् अनुभाव-विशेषं ताः प्रत्यवबोधयन्तम् इत्य् अर्थः \।
**इतरेण** दक्षिण-हस्तेन **अब्जं** लीला-कमलं **धुनानं**
भवद्-भावेन मेऽपि घूर्णत इति ताः प्रति ज्ञापयन्तम् इत्य् अर्थः \।
**कर्णोत्पलयाश्** चपला **अलका** यस्य **कपोलयोः** प्रसृतो
**मुखाब्जस्य हासो** यस्य तं च तम् \।\।२२\।\।

**\॥।**

**\।\। १०.२३.२३ \।\।**

प्रायः श्रुत-प्रियतमोदय-कर्ण-पूरैर्

यस्मिन् निमग्न-मनसस् तम् अथाक्षि-रन्ध्रैः \।

अन्तः प्रवेश्य सुचिरं परिरभ्य तापं

प्राज्ञं यथाभिमतयो विजहुर् नरेन्द्र \।\।

**श्रीधर-स्वामी (भावार्थ-दीपिका) :** वृत्तेर् अपि लयेन साम-रस्यम्
आह---**प्राय** इति \। बहुशः **श्रुता** ये **प्रियतमस्य उदया**
उत्कर्षास्त एव **कर्ण-पूराः** कर्णौ पूरयन्ति कृतार्थौ कुर्वन्तीति
तथा तैः, कर्ण-भरणैर् इति वा \। **यस्मिन्** कृष्णे
**निमग्न-मनस** आविष्ट-चेतसस् तं लोचन-द्वारैर् **अन्तः प्रवेश्य**
**सुचिरम्** उपगुह्य **तापं जहुः** \। **अभिमतयो**ऽहं-वृत्तयः
**प्राज्ञं** सुषुप्ति-साक्षिणं **परिरभ्य** तस्मिन् लयं प्राप्य यथेति
\।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वृत्तिश् चेतो-वृतिस्
[तसत्वे]{।मर्क्} समक्ष-दर्शने यथा ताप-हानिस् तथा \। तल्-लयेऽपि
ध्यानावस्थायाम् अपि ताप-हानिर् इति \। सम-रसस्य भावः सामरस्यं
सादृश्यम् \। उत्कर्षा दुष्ट-दलनादि-रूप-यशः-पुञ्जाः \। यद् वा,
**प्रायः** **श्रुत-प्रियतमोदयाश्** च **कर्ण-पूराः** कर्ण-भूषाः ताश्
च तैः \। यद् वा, अभितो मतिर् येषां तेऽभिमतयो निपुणाः \।
**प्राज्ञम्** विद्वांसम् \।

> रिक्तम् आपूर्णताम् एति मृत्युर् अत्यमृतायते \।
>
> [आत्]{।मर्क्} सम्पद् इवाभाति विद्वज्-जन-समागमात् \।\। इत्य् उक्तेः
> \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तम् अथाक्षि-रन्ध्रैर्**
इत्य्-आदि \। यथा भियम् अतिक्रम्य अभीता एव सत्यो **मतयो**
मनन-शिला **अक्षि-रन्ध्रैर्** **अन्तः प्रवेश्य** सुचिरं **परिरभ्य
तापं जहुः** \। तं कीदृशम् ? **प्राज्ञं** सर्वज्ञम् आलिङ्गितो\ऽहम्
अमूभिर् मनसेति तदा तद्-आलिङ्गन-सुखज्ञम् इति यावत् \।\।२३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अथ** अनन्तरं सद्य
एवेत्य् अर्थः \। अस्य परेणान्वयः, **वि**-शब्देन पुनस् तापोदयो
निरस्तः \। दृष्टान्तश् चैक-देशे **अक्षि-रन्ध्रैर्** **अन्तः प्रवेश्य**
आसक्त्या साक्षान् निरीक्ष्य **सुचिरं** **परिरभ्य** प्रेम्णा तस्मिन्
निलीयेत्य् अर्थः, **मनसैव** वा साक्षाद् इव आलिङ्ग्य **तापं**
सांसारिकं तद्-विरहजं वा, **वि**शेषेण सम्यक्तया **जहुः** \। अन्यत्
तैर् व्याख्यातम् \।

यद् वा, **अभिमतयो** मूर्तिमद् अभिमानाः, विद्यादिना महा-गर्ववन्त इत्य्
अर्थः \। ते **यथा प्राज्ञं** परम-भागवतं तत्-कृपया
**परिरभ्य** एव **तापं** विजहति \। हे **नरेन्द्र** ! इति
नर-श्रेष्ठत्वात् त्वया तद् विज्ञायत एवेति भावः \।

यद् वा, तद्-वार्तया प्रेम-क्षुभित-चित्तम् आलक्ष्य तम् अवधापयति \।
यद् वा, तासां तादृश-भावेन विस्मयात् सम्बोधनम् \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अथ** अनन्तरं सद्य एव
**अक्षि-रन्ध्रैः** रूप-ग्रहणे साधकतम-नेत्र-रन्ध्रेन्द्रियैर्
द्वार-भूतैर् **अन्तर्** मनसि **प्रवेश्य** तेनैव मनसा **सुचिरं
परिरभ्य** लज्जया नेत्राणि तानि द्वाराणि इवावृण्वानाः स्वाच्छन्द्येन
तस्मिन् निलियेत्य् अर्थः \। **तापं** तद्- अस्पर्शजं क्लेशं **विजहुः**
वि-शब्देन पुनस् तद्-आपातो निरस्तः \। हा न स्पष्टोऽसाव् इत्य् अंशस्य
ध्वंसात् \। अन्यत् तैः \। तत्र सामरस्यं यथा-पूर्व-रसत्वम् इत्य्
अर्थः \। वृत्तेर् अपीति बहिर्-वृत्तेर् अपीत्य् अर्थः \।

यद् वा, अभिमानाभिमुखी **मतिर्** येषां ते **यथा प्राज्ञं**
परम-भागवतं **परिरभ्य** नेत्रादिभिर् आश्लिष्य **तापं** सर्वं
जहति, तद्वत् \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : प्राज्ञम्** इत्य् एक-देश-दृष्टान्तः
\।\।२३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : अथ** तथैव तैस् तत्र
गत्वा निवेदिते सति तासां कृतिम् आह---**प्राय** इत्य्-आदि \। **प्रायो**
निरन्तरं **श्रुत्वा** ये **प्रियतया** **उदया** विहारास् त एव
**कर्ण-पूराः** कर्णालङ्कारवत् कर्ण-संयुक्तत्वात् \। तैर् यस्मिन्
श्री-कृष्णे **निमग्न-मनस** आसन् \।

अथ तम् एव श्री-कृष्णम् **अक्षि-रन्द्रैर् अन्तः प्रवेश्य** प्रविष्टं
कारयित्वा **परिरभ्य** आलिङ्ग्य **तापं विजहुः** \। पुनः पुनः
श्रवणेन कर्णयोः सौभाग्यम् आलोक्य तासाम् अक्षिणी दुःखिनी एव स्थिते
तयोर् दुखम् अपनेतुं ताभ्याम् एव तं प्रवेशयामासुर् एव \। भगवान् अपि
एकोऽपि सर्वासां नयन-रन्ध्रैर् एव प्रविश्य चित्तेष्व् अपि बहिर् इव
प्रकट आसीत् \। अतोऽ**न्तः** स्फुरन्तम् आन्तरेणैवात्मना परिरेभिरे,
बहिः स्फुरन्तं नयनैर् एवेत्य् अन्तर् बहिर् एक-रूपम् आसीद् इति भावः
\।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रायो** बहुशः **श्रुता**
ये **प्रियतमस्य** **उदया** उत्कर्षा एव **कर्ण-पूराः** कर्णालङ्काराः
कर्णौ पूरयन्ति कृतार्थयन्तीति \। तथा तैर् यस्मिन् श्री-कृष्णे
**निमग्न-मनस** एव एतावद्-दिन-पर्यन्तं आसन्, तं सम्प्रति
नेत्र-द्वारैर् **अन्तः** अन्तःकरण-कमल-तल्पे प्रवेश्य सुचिरं
स्वच्छन्देनैव दृढं **परिरभ्य**
परिरम्भ-दार्ढ्येनैवानन्द-मूर्छितास् तास् तेन सहैक्ये सति **तापं**
तद्-अङ्ग-स्पर्शाभाव-जनितं क्लेशं **विजहुः** \। तत्र
दृष्टान्तः---**अभिमतयो**ऽहं-वृत्तयः **प्राज्ञं** सुषुप्ति-साक्षिणं
परिरभ्य तस्मिन् लयं प्राप्य यथा \।\।२३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : प्रायो** बहुधा **श्रुता**
ये **प्रियतमस्य** नन्द-सूनोर् **उदया** महोत्कर्षास् त एव
**कर्ण-पूराः** श्रोत्र-भूषाः, तैर् यस्मिन् **निमग्न-मनसो**ऽभूवन् तम्
अथ सम्प्रत्य् **अक्षि-रन्ध्रैर्** अन्तर् हृत्-कमले **प्रवेश्य**
**सुचिरं** गाढतया **परिरभ्य तापं** तद्-विरह-जातं **जहुः** \।
तत्र दृष्टान्तः---**प्राज्ञम्** इति **यथाभिमतयो** देह-गेहादिष्व्
अहं-ममेत्य् अभिमानाः सुषुप्तौ **प्राज्ञं** परमात्मनं प्राप्य
[जागत]{।मर्क्}-तापं जहति तद्वत् \।\।२३\।\।

**\॥।**

**\।\। १०.२३.२४ \।\।**

तास् तथा त्यक्त-सर्वाशाः प्राप्ता आत्म-दिदृक्षया \।

विज्ञायाखिल-दृग्-द्रष्टा प्राह प्रहसिताननः \।\।

**श्रीधर-स्वामी (भावार्थ-दीपिका) : अखिल-दृग्-द्रष्टा**
सर्व-बुद्धि-साक्षी \। **तास् तथा प्राप्ता** विज्ञायापि \। तथेत्य् एतद्
विवृणोति---**त्यक्त-सर्वाशास्** त्यक्ताः सर्वा आशा याभिस् ताः \। केवलम्
**आत्मनः** स्वस्यैव **दिदृक्षया** इति \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ता** विप्र-पत्नीः \।
**तथा** कथम् ? इत्य् आकाङ्क्षायां---**तथा** इति \। तथा-भूताः
पुरो\ऽन्न-स्थालीः स्थापयित्वैव मूर्छिता दृष्ट्वा \। **आशा** अभिलाषाः
आशा दिग्-अभिलाषयोः इति यावदः \।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एतम् एवार्थम्
उत्तर-श्लोकेन प्रपञ्चयति---**तास् तथा** इत्य्-आदि \। **अखिल-दृक्**
तत् तन्-मानसालिङ्गनादि-वेत्ता, यतो **द्रष्टा** उदासीनश् च, अतः
**प्रहसिताननः** **प्राह** \।\।२४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अखिल-दृशां**
सर्व-बुद्धीनां **द्रष्टा** साक्षीति **विज्ञाय** इत्य् अत्र हेतुः \। यद् वा,
विज्ञायापि प्रकर्षेण युक्ति-प्रदर्शनादिना **प्राह** इत्य् अत्र
सर्व-ज्ञानाभिज्ञः, ब्राह्मणीनाम् आसां दास्यादि-स्वीकारो न मे युक्त इति \।

यद् वा, व्रजे वसतो ममान्य-परिग्रहो नैव युक्त इति विचारयन्न् इत्य्
अर्थः \। अतस् तासां परित्यागेनान्तस् तासां दुःख-चिन्तया केवलं मुख
एव हासात् **प्रहसिताननः** \।

यद् वा, वक्ष्यमाण-प्रकारेणैवासाम् एतत्-पतीनां च क्षेमं स्याद् इति
विचारयन् इत्य् अर्थः \। ततश् च प्रहसिताननत्वं
श्री-मुख-प्रसक्ति-स्वाभाविकम् एवेति \।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आत्मा-दिदृक्षया** इति प्रथमं
तन्-मात्राभिलाषात् **अखिल-दृशां** सर्व-बद्धानां **द्रष्टा** साक्षीति
विज्ञायेत्य् अत्र हेतुः \। यद् वा, **अखिल-दृशां** बुद्ध्य्-आदि-द्रष्टृणां
जीवानाम् अपि **द्रष्टा** प्रहसितानन इति माधुर्य-मय-वञ्चन-चातुर्यम्
\।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद्-अनन्तरं भगवान् आह
यत् तद् अवधारयति---**तास् तथा** इत्य्-आदि \। **अखिल-दृक्**
सर्व-साक्षी स श्री-कृष्णस् **तास् तथा विज्ञाय** अन्तर् गतं स्वं
परिरभमाणा **विज्ञाय** **प्रहसिताननः** सन् **प्राह** \। कीदृशीः ?
**आत्म-दिदृक्षया** **प्राप्ता** अपि हृदये तथा आत्मानं परिरभन्त्य इति
हास उचित एव \। पुनः कीदृशीः ? कृष्णातिरिक्तेषु त्यक्ताशा इत्य् अर्थः
\।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तास् तथा** भूता
अन्न-स्थालीः पुरा स्थापयित्वैव मूर्छिता भवन्तीर् दृष्ट्वा **अखिलानाम्**
अपि **दृशां** बुद्धीनां दृष्टा \।\।२४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : तास् तथा**-भूताः
पुरोऽन्न-स्थालीर् निधाय मूर्च्छन्तीर् **विज्ञाय अखिलानां दृशां** धियां
**द्रष्टा** साक्षी प्रहसिता इति माधुर्य-मय-वञ्चन-चातुरी \।\।२४\।\।

**\॥।**

**\।\। १०.२३.२५ \।\।**

स्वागतं वो महा-भागा आस्यतां करवाम किम् \।

यन् नो दिदृक्षया प्राप्ता उपपन्नम् इदं हि वः \।\।

**श्रीधर-स्वामी (भावार्थ-दीपिका) :** हे **महा-भागाः**, **वः
स्वागतं** शुभम् आगमनम् \। तद् एवाह---**यद्** यस्मात्
प्रतिबन्ध-तिरस्कारेणास्माकं **दिदृक्षयाप्राप्ता** इति \। **इदं व
उपपन्नं** संपन्नं युक्तम् इति वा \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *सम्पन्नं* शोभनम् \।
स्व-रुच्य्-अनुरोधाद् अशोभनम् अपि कामुकस्य व्यभिचारवच् छोभनं
प्रतीयतेऽत आह---*युक्तं वा* इति \। **यद्** यतः प्रतिबन्ध-कोटीर्
अपि तिरस्कृत्य मद्-दर्शनार्थम् आगताः \। अतो हे **महा-भागाः !** एतद्
व **उपपन्नं**, मम तु प्रत्युपकारासमर्थत्वान् न किम् अप्य्
**उपपन्नम्** \। **किं करवाम** ऋणी भवाम इति भावः \।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : स्वागतं** सुष्ठु
आगतम्, आगतं यत् तत् साधु, **आस्यताम्** उपविश्यताम् इत्य् अर्थः \। आस
उपवेशने इति प्रणयोक्तिः \। **किं करवाम** ? युष्माकम् अभीष्टं \। किम्
अपि कर्तुं न शक्नुम इत्य् अर्थः \। **यद्** यस्मात् **नो**\ऽस्मान् आत्मानं
प्रति परम-दुर्लभत्वेन बहु-वचनं **प्राप्ताः**, **दिदृक्षया**
दर्शनेच्छयैव हेतु-भूतया, न तु साधनान्तरैः \। त्यक्त-सर्वाशाः
इति पूर्व-श्लोक-श्रुतत्वात् सर्व-त्यागेनैव मां प्राप्ता इत्य् अर्थः\।
**किं करवाम** इति यद् उक्तम्, तस्यायं भावः---समुचित-करणाय
शक्नुमः, यद् इदानीं कर्तुम् उचितं, तन् नाभूद् इति युष्माकम् एव **इदम्
उपपन्नं** विदितम् \। यद् वा, **वो** युष्माकम् इदम् उपपन्नम् इदं
शरीरं ब्रह्मण-वंशे उपपन्नम् उत्पन्नम्, उपपन्नम् उपपत्तिर् इति वा
भावे क्तः \।\।२५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आस्यतां** मद्-अन्तिके
विश्रम्यताम् \। ततश् च **किं करवाम** इति आदिश्यताम् इत्य् अर्थः \।
एतच् च कृपालुतयैवेति ज्ञेयम्, तथा करवामेति **नो**\ऽस्माकम् इति च
बहुत्व-निर्देशः, स्वस्य साधारण्यापादनेन लज्जया
स्वैक-निष्ठताच्छादनार्थम् औदासीन्यार्थं वा \। यद्य् अपि ता दास्यार्थम्
एवागताः, तच् चाग्रे व्यक्तम् एव \। तथापि **दिदृक्षया** इति ब्राह्मणीनां
भाव-विशेषस्य सदसि लज्जया संवरणार्थम् \।

यद् वा, सदा तस्यैव दर्शनेच्छयेति स एव सूचितः \। **दिदृक्षया**
इति इच्छान्तरं निरस्यति, ब्रह्मणीत्वेन उपेक्ष्यत्वात् \। यद् वा,
दिदृक्षयापि, किं पुनः सर्व-परित्यागेन मद्-एकापेक्षया \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथैव सादरम्
आह---**स्वागतम्** इति \। **आस्यतां** विश्राम्यतं \। ततश् च **किं
करवाम** इत्य् आदिश्यताम् इत्य् अर्थः \। तथा च करवामेति **नो**ऽस्माकम्
इति च बहुत्व-निर्देशः साधारण्यापादनेन स्वैक-निष्ठताच्छादनार्थम्
औदासीन्यार्थं च दिदृक्षयेति दर्शनाज् जातम् इच्छान्तरं निरस्यति
\।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** किं तद् ? इत्य्
आह---**स्वागतम्** इत्य्-आदि बहुभिः \। सुखेनागतम् \। यद् वा, सुष्ठु
आगतं यत्, तत् साधु \। ममापि दिदृक्षासीत्, सान्यथा न घटत इति
सु-शब्दस्यार्थः \। **आस्यताम्** उपविश्यतां भवतीभिर् इत्य् अर्थः \।
**किं करवाम**, करवाणित्य् अर्थे आत्मानं प्रति गौरवाद् एकत्वेऽपि
बहु-वचनम् \। भवतीनाम् अनुरागानुरूपं कर्तुं न शक्यत इत्य् अर्थः
\। **यद्** यस्मात् **नो** मम, पूर्ववत् बहु-वचनम्, बहिर्-अवहित्थया
सामान्यवन् निर्देशः \। **उपपन्नम्** **इदं हि वः**, युष्माकं तद्
उपपन्नम् एव, सम्यग् दृष्ट एवाहम् \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रासाभिसारिणीर् गोपीर् इव
महा-प्रेमवतीस् ता अप्य् आह---**स्वागतम्** इति **वः** शुभम् एवागमनम्
यत् यस्मात् प्रतिबन्ध-कोटीर् अपि तिरस्कृतवत्यो **दिदृक्षया नः प्राप्ता
इदं व उपपन्नं** उपपद्यते स्मैवेत्य् अर्थः \। मम तु एतत्
प्रत्युप्रकरणासामर्थ्यात् न किम् अपि उपपन्नम् इति भावः \। अतो **वः
किं करवाम** ? केवलं ऋणीभवामेत्य् अर्थः \। अत एव **महाभागाः** !
मत्तो ऽपि महा-भाग्यवत्यः **आस्यतां** क्षणम् इहोपविश्यतां
मद्-दर्शनार्थम् एवेत्य् अर्थः \।\।२५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** गोपीर् इव महा-प्रेमवतीस्
ता अप्य् आह---**स्वागतम्** इति \। हे **महा-भागाः** ! **वः स्वागतं**
शुभम् आगमनं यत् सुदुस्त्यज-पत्यादि-तिरस्कारेण **नो दिदृक्षया** अत्र
**प्राप्तास्** तद् **इदं व उपपन्नं** युक्तं \। इह **आस्यताम्**
अस्मद्-दर्शनार्थं क्षणम् उपविश्यताम् \। वयं **किं करवाम** ? तद्
आदिश्यताम् \। इह करवामेति न इति च बहुत्वेन निर्देशः
स्वैक-निष्ठाच्छादनार्थम् औदासीन्यार्थं च \। दिदृक्षयेति दर्शनजाम्
अन्येच्छां निवारयितुम् \।\।२५\।\।

**\॥।**

**\।\। १०.२३.२६ \।\।**

नन्व् अद्धा मयि कुर्वन्ति कुशलाः स्वार्थ-दर्शनाः \।

अहैतुक्य्-अव्यवहितां भक्तिम् आत्म-प्रिये यथा \।\।

**श्रीधर-स्वामी (भावार्थ-दीपिका) :** युक्तत्वम् आह---**नन्व्** इति \।
**आत्म-प्रिये** आत्मा च प्रियश् च तस्मिन् मयि **कुशला** विवेकिनोऽत एव
**स्वस्य** आत्मनोऽ**र्थं** पुरुषार्थं पश्यन्ति ये, ते **यथा**
यथावद् **भक्तिं कुर्वन्ति** \। यथावत्त्वम् आह---**अद्धा** साक्षात् \।
अत्र हेतुः---**अहैतुक्य्-अव्यवहितां** फलाभिसन्धि-रहिताम् \। अत
एवाव्यवहितां निरन्तराम् \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ननु** निश्चये \। **अर्थं**
पर-लोक-हितम् \। अत्र साक्षाद् भक्तौ \। अत एव
फलाभिसन्धि-रहितत्वाद् एव \। फलाभिसन्धौ तु यावत् फलं क्रियते
न निरन्तरम् इति भावः \। अहम् आत्मा गुडाकेश \[गीता १०.२०\] इति
स्मृतेः, आत्मा तद् एतत् प्रेयः[^७४] इत्य्-आदि-श्रुतेः प्रियश् चाहम् एवेति
\।\।२६\।\।

[^७४]: तद् एतत् प्रेयः पुत्रात् प्रेयो वित्तात् प्रेयो\ऽन्यस्मात् सर्वस्माद्
    अन्तरतरम् यद् अयम् आत्मा \[बृ।आ।उ। १.४.८\]


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भवतीभिर् यथा
सर्वाशां परित्यज्य अहं प्राप्तः, तथा वयं वः प्राप्तुं न शक्नुमः,
अतो मनसा यन् मां परिरब्धवत्यस् तद् एव करणीयम् इत्य्
आशयेनाह---**नन्व्** **अद्धा** इत्य्-आदि \। **ननु** भोः **कुशलाः**
स्त्रियः ! **आत्म-प्रिये** प्राण-नाथे **मयि भक्तिं** रतिं
**कुर्वन्ति**, **अद्धा** साक्षात्, अपरोक्षे\ऽपि **मयि** यथा
**स्वार्थ-दर्शिनो** जनाः परमार्थिनो भागवताः \। भक्तिं
विशिनष्टि---**अहैतुक्य-** इत्य्-आदि \। **हैतुक्ये** सोपाधिकत्वे
**व्यवहिता**, सा न तथेति अहैतुक्य-व्यवहिता, ताम् \। एतेन भवत्यः
कुशला अभिज्ञा मयि भक्तिम् एव कुरुत, अङ्ग-सङ्गस् तु मनसैव कार्य
इत्य् अर्थः \।\।२६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ननु** भू-देव्यः !
निश्चितम् इति वा, **अद्धा** साक्षाद् एव विशुद्धाम् इत्य् अर्थः, यतः
**अहैतुकी** \। यद् वा, साक्षान् **मयि** न च गुणावतारादिषु \। भक्तेर्
यथावत्त्वम् एवाह---**अहैतुकी** आत्मनः सकाशाद् अपि प्रिये
परमात्मत्वात् \।

यद् वा, स्वार्थं दर्शयितुं शीलम् अस्येति **स्वार्थ-दर्शी** गुरुः, तस्मात्
तद्-उपदेशाद् धेतोर् इत्य् अर्थः \। अत एव **अहैतुकी** इति \। यद् वा,
**स्वार्थ-दर्शिनो** जना **यथा कुशलाः** पतिव्रताः स्त्रिय
**आत्म-प्रिये** \। अन्यत् समानम् \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र तासां
निज-सङ्गति-प्राप्तीच्छां सम्प्रति वञ्चयन्न् आह---**नन्व् अद्धा** इति \।
**अद्धा** साक्षाद् एव विशुद्धाम् इत्य् अर्थः \। यतः **अहैतुकी**
इत्य्-आदिना \। तत्र भक्तेर् यथावत्त्वम् एवाह---**अहैतुकी** इति \।
**आत्मनः** सकाशाद् अपि **प्रिये** परमात्मत्वात् परमात्मत्वेन च मम
निरन्तरं युष्मत्-सङ्गित्वान् न सर्व-प्रत्यक्ष-सङ्गायाग्रहः कर्तव्य
इति भावः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** यद् दर्शनं तु भवतीनाम्
उचितम् एवेत्य् आह---**नन्व्** इत्य्-आदि \। **ननु**, भो विप्र-भार्याः !
**कुशलाः** साध्व्यः स्त्रियः **स्वात्म-दर्शनाः** पुरुषाश् च **मय्य्
अहैतुक्य्-अव्यवहितां** **भक्तिं कुर्वन्ति** \। कीदृशे ? **आत्म-प्रिये
यथा** यथावत् \। **अहैतुकी** च सा **अव्यवहिता** चेति कर्मधारयः
पुंवद् भावाभाव आर्षः \। अथवा, हैतुक्यां हेतु-भावः, न तथा तत्
तत्र व्यवहिता विशेषणावहिता, तद् उचितैवेयं **मयि वो भक्तिर्** इति
भावः \।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परम-प्रेमवतीनाम् अपि
तासां तदानीम् एव मनोरथ-पूर्तिर् न रस-पूष्टिं वहति \। रस-पुष्ट्या
च विना लीला चमत्करोत्य् अतो भगवतस् तत्-प्रेम-वश्यस्यापि
तद्-दर्शनोत्थया रत्या स्वाभियोगं कृतवतोऽपि मनस्य् अकस्माद् एव
लीला-शक्त्यैव स्फारितम् ऐश्वर्यं तासां स्व-गृहं प्रति परावर्तने
कारणम् अभूत् \। यद्यपि प्रायः प्रेमवज्-जन-सन्निधाव् ऐश्वर्यं
नाविर्भविष्णु भवेत्, तद् अपि लीला-सौष्ठवार्थं
विरहौत्कण्ठ्य-वर्धनया तासां प्रेम-वर्धनार्थं चाविर्भवेद् एव,
तद् भगवतो रत्य्-आख्यं भावं शमयित्वा विवेकम् उत्पादयामासेत्य् अतो
भगवांस् तद् अनुकूलम् एवाह---**नन्व्** इति द्वाभ्याम् \। न केवलं
**मयि** भवत्य एवासज्जन्ते किन्तु बहवोऽन्येऽपि मयि परमेश्वरे
**भक्तिं** प्रीतिं **कुर्वन्ति** \। के ते? **कुशलाश्** चतुराः \।
चातुर्यम् एवाह---**स्वार्थ-दर्शिनः** लोके हि स्वार्थ-साधका एव चतुरा
उच्यन्त इति भावः \। **अहैतुकी** स्वीय-फलाभिसन्धि-रहिता च
**अव्यवहिता** प्रीति-व्यवधायक-ज्ञान-कर्मादि-वस्त्व्-अन्तर-शून्या च
ताम् अत्र दृष्टान्तः **आत्म-प्रिये** देहापत्य्-आदौ यथा \।\।२६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** युक्तत्वं
स्फुटयति---**नन्व्** इति \। **कुशला** विवेकिनोऽत एव स्वार्थज्ञा
**मय्य्** एव **अद्धा** साक्षाद् **भक्तिं कुर्वन्ति अहैतुकीं**
फलानुसन्धि-रहिताम् अत एव **अव्यवहितां** निरन्तरां यथा रागिण
**आत्म-प्रिये** स्वातिवल्लभे विषयानन्दे प्रीतिं कुर्वन्ति, तद्वत्
\।\।२६\।\।

**\॥।**

**\।\। १०.२३.२७ \।\।**

प्राण-बुद्धि-मनः-स्वात्म-दारापत्य-धनादयः \।

यत्-सम्पर्कात् प्रिया आसंस् ततः को न्व् अपरः प्रियः \।\।

**श्रीधर-स्वामी (भावार्थ-दीपिका) :** आत्मनः सर्वतः प्रेष्ठत्वम्
उपपादयति---**प्राण-** इति \। **स्वा** ज्ञातयः \। **आत्मा** देहः \।
एते सर्वे **यत्-संपर्काद्** यस्य अध्यासेनोपकरणत्वेन वा \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *यस्य* आत्मनः \।
अनात्मन्य् आत्मत्वारोप *आत्माध्यासः* \। विचारेण अध्यास-निवृत्ताव् अप्य्
उपकरणत्व-निवृत्तिः, न देहापत्य-कलत्रादिष्व् आत्म-सैन्येषु \[भा।पु।
२.१.५\] इत्य्-उक्तेर् देहादेर् उपकरणत्वम् \। आत्मनस् तु कामाय सर्वं
प्रियं भवति \[बृ।आ।उ। २.४.५\] इति श्रुतिर् अत्रानुसन्धेया \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** आत्मन आत्म-प्रियत्वं
दर्शयति---**प्राण-बुद्धि-** इत्य् आदि \। अतो मत्तो प्रियो नास्त्य् एव,
युष्माभिः साधु कृतम् आयातम्, दृष्टश् चाहं मनसा परिरब्धः, अतः
परं कृतार्था एव यूयम् \।\।२७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** परमात्मत्वेन
परम-प्रियत्वं साधयितुं प्रथमम् आत्मन एव प्रियत्वम्
आह---**प्राण-** इति \। अन्यत् तैर् व्याख्यातम् \। यद् वा, परमात्मन
एवात्मनः सकाशात् प्रियत्वं साधयति---**प्राण-** इति \। **यस्य** मम
**सम्पर्कात्** समर्पणादि-सम्बन्धेनैव आसन् भवन्तीत्य् अर्थः \। यद्
वा, पूर्वेषां बभूवुः, आदि-शब्दात् ज्ञाति-बान्धवादयो
गृह-क्षेत्र-पश्व्-आदयश् च गृहीता एव \।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** परमात्मन एवात्मनः सकाशात्
प्रियत्वं साधयति--- **प्राण-** इति \। आत्मात्र जीवः **यस्य** मम
परमात्मनः **सम्पर्कात्** आत्मनो\ऽपि मद्-अंशत्वेनैव तथात्वाद् इति
भावः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इमम् एवार्थं
विशदयति---प्राण-बुद्धित्य्-आदि \। **यस्य** मम **सम्पर्काद्** धेतोः
**प्राणादयः प्रिया आसन्**, भवन्तीत्य् अर्थः \। मत्-सेवार्थम् एव
**प्राणाः** प्रिया बचन्ते \। एवं **बुद्ध्या**, एवं **मनांसि**, एवं
**स्वात्मानो** देहाः, इति पुंसयोर् एव **दारापत्यादयः** \। पुंसां
मत्-सेवार्थम् अमी दारा यदि बचन्ते, तदैव प्रियाः \। अतो भवन्तीर्
भर्तारो नाभ्यसूचयन्तीति भावः \। एवम् **अपत्यानि धनानि** च \।
ततो **मत्तः कोऽपरः** स्त्रीणां वा पुंसां वा **प्रियोऽस्ति** ? न कोऽपि
\। प्राणादयो येऽमी सन्तीति वक्तव्यम्, ते मत्-सम्पर्काद् एवेत्य् उक्तम् एव,
तद् यद् आगतं तच् छोभनम् एवेति पूर्वानुवादः \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बुद्धि-प्रवेशार्थम् एव
दृष्टान्तो दर्शितः \। वस्तुतस् तु दृष्टान्ताद् देहादेः सकाशाद् अपि
दार्ष्टान्तिकः परमात्माहम् अतिप्रिय एवेति युक्त्या प्रबोधयति---**प्राण**
इति \। **स्वं** देहः **आत्मा** जीवः यस्य परमात्मनः **सम्पर्कात्**
सम्बन्धात्, ततः परमात्मनः \।\।२७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** धी-प्रवेशाय दृष्टान्तः
स्थूलो दर्शितः, वस्तुतस् तु ततो\ऽपि विशुद्धत्वाद् अमितत्वाच्
चानन्दमयोऽहम् अतिप्रिय इति बोधयति---**प्राण-** इति \। **स्वः** देह
**आत्मा** जीवः यस्य मे **सम्पर्काद्** आनुकूल्येनोपस्थापनात् सम्बन्धाद्
इत्य् अर्थः \। **प्राणादिषु** प्रियत्व-हेत्व्-आनुकूल्य-सम्पादकोऽहम्
एवाति**प्रिय** इति भावः \।\।२७\।\।

**\॥।**

**\।\। १०.२३.२८ \।\।**

तद् यात देव-यजनं[^७५] पतयो वो द्विजातयः \।

[^७५]: तद् यात साध्व्यो यजनम्


स्व-सत्रं पारयिष्यन्ति युष्माभिर् गृह-मेधिनः \।\।

**श्रीधर-स्वामी (भावार्थ-दीपिका) : तत्** तस्मात् कृतार्था यूयं
**देव-यजनं** यज्ञ-वाटं **यात** गच्छत \। ननु कृतार्थाः किम् इति
यास्याम इति चेद् अत आह---**पतय** इति \। **पारयिष्यन्ति**
समापयिष्यन्ति \। पतीनाम् अनुग्रहायेत्य् अर्थः \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो मद्-भक्तास् **तत्**
*तस्माद्* धेतोः \। विप्र-पत्न्यः शङ्कन्ते---**नन्व्** इति \। *इत्य् अर्थ*
इति \। अग्नि-साध्ये कर्मणि सपत्नीकस्यैवावाधिकाराद् अन्यथा कृतम् अप्य्
अकृतं स्याद् इति भावः \। **सत्रादि**-कर्मापि वेद-रूपेण मयैवोक्तम्
अतो मत्-कार्यानुरोधाद् एव **यात**, तत्रैव स्फुरन्तं मां द्रक्ष्यथेति
भावः \।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अतः परम् अत्र
स्थित्वा प्रयोजनाभाव इत्य् आह---**तद् यात** इत्य्-आदि \। **वो** युष्माकं
**पतयः**, न तु प्रियाः प्रियस् त्व् अहम् एवेति भावः \। **स्व-सत्रं
पारयिष्यन्ति** समापयिष्यन्ति, पार-तीर समाप्तौ, इदम् अपि
मयैवाम्नातम्, स्वाज्ञा-भङ्गो मया न कार्यते \।\।२८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स्वकीयं सत्रं** यज्ञं
**पारयिष्यन्ति**, आरब्धं समापयिष्यन्ति \। स्व-शब्देन कथञ्चित्
परकीयम् एव कारयितुम् अर्हन्ति, न त्व् आत्मन इत्य् अर्थः \। यतो
**गृह-मेधिनः**, **युष्माभिर् विना** गार्हस्थ्याभावेन यज्ञानुपपत्तेः
\। अत एव तद्-अपेक्षया **देव-यजनं** **यात** इत्य् उक्तम्, न च गृहम्
इति \। \"तद् यात देव-यजनम्\" इति पाठस् तेषां सम्मतो लक्ष्यते,
तथैव पाठ-धारणात् \। ननु ते त्वद्-अनादराद् उपेक्ष्या एव,
तत्राह---**द्विजातयो** ब्राह्मणा मद्-भक्त्या ते\ऽवश्यं-मान्या इत्य् अर्थः
\। अत एव नृगोपाख्याने स्वयम् एव वक्ष्यति---

> विप्रं कृतागसम् अपि मैव दुह्यत मामकाः \।
>
> घ्नन्तं बहु शपन्तं वा नमस्कुरुत नित्यशः \।\।
> \[भा।पु।१०.६४.४१\] इत्य्-आदि \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तद् यात देव-यजनम्** इति
पाठः, तेषां सम्मतो लक्ष्यते \। तथैव पाठ-धारणात् \"तद् यात
साध्व्यो यजनम्\" इति तु पाठः प्रायः सर्वत्र \। **स्व-सत्रं**
स्वीयत्वात् अवश्य-समापनीयं स्वीयं सत्रं यज्ञं **पारयिष्यति**
आरब्धं समापयिष्यन्ति \। स्व-शब्देन अन्यथा कथञ्चित् परकीयम् एव
कारयितुम् अर्हन्ति, न त्व् आत्मन इत्य् अर्थः \। यतो **गृह-मेधिनः**
**युष्माभिर्** विना गार्हस्थ्याभावेन यज्ञानुपपत्तेः \। अत एव
तद्-अपेक्षया **देव-यजनं यात** इत्य् उक्तं, न च गृहान् इति \। अतः
श्री-भगवद्-आज्ञयैव तासां बहिर्-मुख-पति-पार्श्वे गमनं \। तथा च
तद्-आज्ञा च सर्व-सुहृत्त्वात् गो-ब्राह्मण-हितत्वात् तासां
सम्बन्धेनानुजिघृक्षुत्वाच् चेति ज्ञेयम् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : तस्माद्** यद् आगतं तत् साध्व्
एव यद् अहं च दृष्टस् तद् अतिसाधुतरम्, योऽयं मय्य् अनुरागः स च
साधुतमम् एव \। अतः परं यातेत्य् आह---**तद् एव यजनम्** इत्य्-आदि \।
हे **द्विजातयः** ! द्विजाति-स्त्रीत्वात् पुं-योगेऽपि प्रकृतिर् एव, ब्राह्मण्य
इति स्वाभिप्रायं सम्बोधनम् \। **वो** युष्माकं **पतयः** **स्व-सत्रं
युष्माभिर्** एव **पारयिष्यन्ति** समापयिष्यन्ति, यतो **गृह-मेधिनः**
\।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्मात् स च परमात्मा
तद् अहम् एव युष्माभिर् गर्गादि-मुखात् श्रुत एव युष्मद्-अङ्गान्य् आश्लिष्य
सदा [वर्तु]{।मर्क्} एव **तत्** तस्मात् **देव-यजनं** यज्ञ-वाटं
**यात** \। ननु, तद् अपि साक्षान् [मंर्तू]{।मर्क्} परमात्मानं त्वां हित्वा
कथं गृहं यामः ? तत्राह---**पतय** इति **पारयिष्यन्ति**
**युष्माभिः** सहैव समापयिष्यन्ति सत्रादि-कर्मापि वेद-रूपेण
मयैवोक्तम् इति मत्-कार्यानुरोधाद् एव यात तत्रैव स्फूरन्तं मूर्तं
मां द्रक्षथेति भावः \।\।२८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : तत्** तस्मान् मद्-अनुरागात्
कृतार्था यूयं **देव-यजनं** यज्ञ-स्थानं **यात** \। ननु,
कृतार्थाः किम् इति यामः ? तत्राह---**वः पतयो गृह-मेधिनो**
**युष्माभिर्** गार्हस्थ्य-हेतुभिः सहैव **सत्रं पारयिष्यन्ति**
समापयिष्यन्तीति पतीन् उपकुरुत सत्रादीनां कर्मणां वेद-वपुषा
मयैवाम्नातत्वान् मत्-कार्यानुरोधात् यात तत्रैव स्फुरन्तं मां
द्रक्ष्य्सथेति भावः \।\।२८\।\।

**\॥।**

**\।\। १०.२३.२९ \।\।**

मैवं विभो\ऽर्हति गदितुं नृशंसं

सत्यं कुरुष्व निगमं तव पाद-मूलम् \।

प्राप्ता वयं तुलसि-दाम पदावसृष्टं

केशैर् निवोढुम् अतिलङ्घ्य समस्त-बन्धून् \।\।

**श्रीधर-स्वामी (भावार्थ-दीपिका) : नृशंसं** परुषम् \। **निगमं**
प्रतिज्ञां, न मे भक्तः प्रणश्यति \[गीता ९.३४\] इति \। वेदं वा, न स
पुनर् आवर्तते \[छा।उ। ८.१५.१\] इति \। **पदावसृष्टम्** अवज्ञयापि
दत्तम् \। बहु-मानेन **केशैर् निवोढुं** दासी-भवितुम् \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नृशंसः कठिने क्रूरे
हिंसके नर-शंसके इति निरुक्ति-कारः \। निगमो वेद-वैश्ययोः \।
प्रतिज्ञाने नागरे च इति धरणि-देवः \। *न प्रणश्यति* अदृश्यो न
भवतीत्य् अर्थः \। यः परमेशं प्राप्तः स पुनः संसारे नायातीत्य्
अर्थः \। दास्यो हि यथा-कथञ्चिद् दत्तम् अप्य् आदरेण गृह्नन्तीति भावः
\।

ननु, भवतीभिर् विप्र-जात्य्-अभिमानो दुस्त्यजः ? तत्राहुः---तव
गोप-रूपस्यापि पादम् अलं वयं प्राप्ताः, न हि विप्र-जात्य्-अभिमाने सत्य्
एवं वक्तुं शक्यते \। अस्मद्-वाक्येनैव निश्चिनु, सत्यं तद् अपि गोपस्य
मम गोप्य एव दास्यो योग्याः \। यूयं ब्राह्मण्यो वन्द्या एव ?
तत्राहुः---यदि ब्राह्मणी-दासीकर्तुं जिह्रेषि कथं तर्हि त्वां ह्रेपयामस्
त्वत्-पुरो नैव यावः, वृन्दावन एव वनदेवता इव वर्तिष्यामहे
त्वत्-सम्बन्ध-गन्धेनैव कृतार्थी-भविष्याम इत्य् आहुः---**वयं** तु
दूरे स्थितास् त्वत्-**पदावसृष्टं** त्वत्-प्रेयसी-पद-संसर्गात् त्रुटितं
शय्याधः-स्थितं त्वद्-दासी-दत्तं **तुलसी-दाम** **केशैर्** धर्तुं
प्राप्ताः, नास्माकं दुर्लभ-दास्ये\ऽपीच्छेति भावः \। **निवोढुं**
धर्तुम् \। **अतिलङ्घ्य** त्यक्त्वा \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : मैवम्** इत्य्-आदि \। तद्
देव-यजनं यातेति **नृशंसं** क्रुरं **गदितुं** **भवान् मार्हति**,
इदं नोक्त्वा किं वक्तव्यम् ? तत्राह---**सत्यं कुरुष्व निगमं**
प्रतिज्ञां सत्यं कुरुष्व \। स्व-निगमं स्व-प्रतिज्ञाम् इति वा \। तर्हि न
सत्याभावः---

> सकृद् एव प्रपन्नो यस् तवास्मीति च याचते \।
>
> अभयं सर्वदा तस्मै ददाम्य् एतद् व्रतं मम \।\। इति \।

या ते प्रतिज्ञा तां सत्यां सर्व-भूत-भय-रूपे गृहे गन्तुं कथम्
उपदिशसि ? गृहे न गत्वा किं कर्तव्यम् ? तत्राह---**पदावसृष्टं
तुलसी-दाम केशैर् निवोढुं** **समस्त-बन्धुन् अतिविलङ्घ्य तव
पाद-मूलं प्राप्ताः**, तव पाद-मूल एव स्थास्याम इत्य् अर्थः \।\।२९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : मा**-शब्दस्यादौ निर्देशः,
परम-व्यग्रतया निषेधनात् \। **एवम्** ईदृशं पतीनां
यज्ञ-समापनार्थं यज्ञ-स्थानं यातेति लक्षणम्, **विभो** हे
बहिर्-अन्तर्-व्यापक ! इति \। अस्माकं बाह्यम् आन्तरं च सर्वं त्वया
विज्ञायत एवेति भावः \। \"वच\" इति पाठः सुगम एव \। भवान् इति
अन्यो वदतु नाम, कृपा-कोमल-चित्तो भवांस् तु वक्तुम् अपि योग्यो न
भवतीत्य् अर्थः \। यतो **नृशंसं** क्रूरम् \।

यद् वा, भवान् रसार्णव-चन्द्रः कठिनं नीरसं वक्तुं **नार्हत्य्**
एवेत्य् अर्थः \। न च केवलम् एव तव वचसो नृशंसता, मिथ्यात्वम् अपि
स्याद् इत्य् आशयेनाहुः---**सत्यम्** इति \। प्राक् भवान् इति भक्त्या
अनुनयार्थं पश्चात् **कुरुष्व** त्वम् इति प्रेम्णेति ज्ञेयम् \। यद्य् अपि
तासां स्वी-कारेण मर्यादोल्लङ्घनात् वेद-सत्यता न सिध्येत्, तथापि न
स पुनर् आवर्तते \[छा।उ। ८.१५.१\] इत्य्-आदि
श्रुतेः---देवर्षि-भूताप्त-नृणाम् \[भा।पु। ११.५.४१\] इत्य्-आदि-स्मृतेश् च,
भक्तानां विधि-निषेधातीतत्वात् तस्य च साक्षाद्-भगवत्त्वात् सा
सम्पद्येतैव \।

ननु युष्माकं गोकुलान्तर्-नयनाद् गोप्यो माम् अवज्ञास्यन्ति, युष्मासु च
सापत्न्यम् इव धास्यन्ति, तत्राहुः---भवेति \। **तुलसि-** इति
ह्रस्वत्वम् अर्मस्, तूलस्या **दाम-** इति प्रियत्वेन सदा
त्वच्-चरणाब्जयोः संलग्नत्वात् सापत्न्येन लक्ष्म्य्-आदीनाम् अपेक्ष्यत्वाच् च
\। तद् एव नितरां भक्ति-विशेषेण नित्यं **वोढुं**
तद्-एक-निवहन-मात्र-दास्येन तास् त्वां नावज्ञास्यन्ति, न चास्मासु
सापत्न्यं धास्यन्तीति भावः \। यद् वा, त्वद्-दास्येन तासाम् अपि दास्यं
करिष्याम इति भावः \। **समस्त-बन्धून्** पति-पुत्रादीन् **अतिलङ्घ्य**
इति वान्ताशित्वम्, तेषां पुनः स्वीकारो न युक्तम् इति भावः \।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एवम्** ईदृशं **विभो** ! हे
बहिर्-अन्तर्-व्यापक ! इति अस्माकं बाह्यम् आन्तरं च सर्वं त्वम् एव
वेत्सीति भावः \। भवान् इति अन्यो वदतु नाम कृपा-कोमल-चित्तो भवांस्
तु वक्तुम् अपि योग्यो न भवतीत्य् अर्थः \। यतो **नृशंसं** क्रूरम् \।

यद् वा, रसार्णव-चन्द्रो भवान् **नृशंसं** कठिनं नीरसं **वक्तुं
नार्हत्य्** एवेत्य् अर्थः \। न च केवलम् एवं तव वचसो
नृणांसता-मिथ्यात्वम् अपि स्याद् इत्य् आशयेनाहुः---**सत्यम्** इति \।
करवाम किम् इत्य् एव वा निगमो ज्ञेयः \। प्राग् भवान् इति
भक्त्यानुनयार्थं पश्चात् **कुरुष्व** त्वम् इति प्रेम्णेति ज्ञेयम् \। अत्र
ताभिर् भगवतो ब्राह्मणान् अतिक्रम-रूपा **निगम**-मर्यादा तूत्कण्ठया
नावहितेति ज्ञेयम् \।

ननु, मद्-अर्थं कथम् इव कुटुम्बानि त्यक्ष्यन्ते ?
तत्राहुः---**अतिलङ्घ्य** इति \। तत् तु जातम् एवेति भावः \।

ननु, ब्राह्मणीनां युष्माकं पत्य्-आदि-परित्यागो न युक्त इत्य् अत
आहुः---**प्राप्ता** इति \। अत्यन्त-तिरस्कृत-वाच्य-ध्वनिर् अयं वाच्यार्थं
परित्यज्य व्यङ्ग्यार्थम् एव बोधयति \। ततश् च सर्वं त्यक्त्वा दास्यम्
एवाङ्गीकृतवत्य इत्य् अर्थः \। तत्रस् तुलसी-दाम्नः पदावसृष्टत्वं
तस्मिन्न् ऐश्वर्यं निश्चित्य सर्व-धर्मान् परित्यज्य इत्य् एतद्
[विधत]{।मर्क्}-व्याख्य-रीत्या स्व-दोषः प्रत्याख्यातः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ततस् तद् आकर्ण्य
द्विज-पत्न्यो यद् ऊचुस् तद् आह---**मैवं विभोऽर्हति** इत्य्-आदि \। हे
**विभो** ! ईश्वर ! भवान् सत्य-प्रतिज्ञ एवं **गदितुं नार्हति**, न
योग्यो भवति \। यतः,

> ये दारागार-पुत्राप्त-प्राणान् वित्तम् इमं परम् \।
>
> हित्वा मां शरणं याताः कथं तांस् त्यक्तुम् उत्सहे \।\। \[भा।पु।
> ९.४.६५\]

श्री-रामयणे---

> सकृद् एव प्रपन्नो यस् तवास्मीति च याचते \।
>
> अभयं सर्वदा तस्मै ददाम्य् एतद् व्रतं मम \।\।

इति **तव** प्रतिज्ञा \। **वयं** सर्वं त्यक्त्वैव त्वां शरणं गताः,
तत् कथम् एवं वदसि ? एवम् इति किं **नृशंसं** क्रूरं कठिनम् इत्य्
अर्थः \। अथवा, नृवत् शंसः कथं मनुष्यवत् कथनम् ? भवान्
ईश्वर एव, अतः स्व-**निगमं** स्व-प्रतिज्ञां **सत्यं** कुरु,
**निगमं सत्यं** **कुरुष्व** इति वा \। **वयं** **तव पाद-मूलं
प्राप्ताः** \। किं कृत्वा ? **समस्त-बन्धून् उल्लङ्घ्य** \। किं-अर्थं ?
पादावसृष्टं **तुलसि-दाम केशैर् निवोढुम्**, दासी-भवितुम् इत्य् अर्थः
\।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रासारम्भे
महा-प्रेमवत्यो गोप्य इवाहुः---**मैवम्** इति \। **नृशंसं** परुषम् \।
**निगमं** न स पुनर् आवर्तते \[छा।उ। ८.१५.१\] इति वेद वाक्यम्\। ये
यथा मां प्रापद्यते तांस् तथैव भजाम्य् अहम् \[गीता ४.११\] इति
निगम-रूपं स्व-वाक्यं च **सत्यं कुरुष्व** \। ननु, भवतीभिर्
विप्र-जात्य्-अभिमानो दुस्त्यजः, तत्राहुः---**तव** गोपस्यापि
**पाद-मूलं** **वयं** दास्यार्थं **प्राप्ताः** \। न हि
विप्र-जात्य्-अभिमाने सत्य् एवं कोऽपि जनो वक्तुं शक्नोति,
अतोऽस्मद्-वाक्येनैव निश्चीयतां नास्त्य् अस्माकं जात्य्-अभिमान इति भावः \।

ननु, गोपस्य मम गोप्य एव दास्यः प्रेयस्यश् च समुचित्य बचन्ते, ताश्
च बह्व्यो वर्तन्तेतमाम् \। सत्यं, वर्तन्तां विराजन्तां नाम \। यदि
त्वं ब्राह्मणीर् दासीः कर्तुं बन्धुभ्यो [जिह्रेषि]{।मर्क्}, तर्हि कथं
तां ह्रेपयामस् त्वत्-पुरं नैव यामो, वृन्दावन एव वन-देवता इव
वर्तिष्यामहे, त्वत्-सम्बन्ध-गन्धेनैव कृतार्थी-भविष्णवो वयम् इत्य्
आहुः, वयं तु दूरे स्थित्वा **पदावसृष्टं** त्वत्-पदात्
त्वद्-आश्लिष्ट-प्रेयसीनां पद-संसर्गाद् वा क्रटितीभूय अवसृष्टं
पर्यङ्काधो विसृष्टं **तुलसी-दाम** त्वद्-दासीभिर् एव कृपया दत्तं
**केशैर्** **निवोढुं** प्राप्ताः, न तु तव प्रेयसी-भावाय दासी-भावाय
वा दुर्लभायास्माकम् आकाङ्क्षेति भावः \।

ननु, तर्हि भवद्-बन्धवः किं वदिष्यन्ति? तत्राहुः---**अतिलङ्घ्य**
इति \।\।२९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** गोप्य इवाहुर्---**मैवम्**
इति \। हे **विभो** ! भवान् एवं **नृशंसं** कठोरं वचो **गदितुं
नार्हति** स्व-निगमं ये यथा मां प्रपद्यन्ते तांस् तथैव भजाम्य्
अहम् \[गीता ४.११\] इति स्व-वाक्यं **सत्यं** प्रमाणं **कुरु** \।

ननु, भवत्यो ब्राह्मण्यः कथं मयि स्थास्यन्ति ? तत्राहुः---**वयं
समस्त-बन्धून्** **अतिलङ्घ्य** **तव पाद-मूलं प्राप्ताः,** न हि
अस्माकं कुलाभिमानोऽस्तीति भावः \।

ननु, वः क्वोपयोगः ? तत्राह---**पदावसृष्टं** त्वत्-पदा
त्वद्-आश्लिष्ट-कान्ता-पद-संसर्गाद् वा त्रुटितं मद्-अवसृष्टं
त्वत्-पर्यङ्क-तले निक्षिप्तं **तुलसि-दाम** ताभिः कृपया दत्तं
**केशैर्** **निवोढुम्** इति तद्-धारणम् एवास्माकं सेवा इति \। तथा च
माभूत् तवाङ्ग-सङ्गो वन-देवताभिः सह वृन्डरण्ये निवसन्तीनां नस्
तावन्-मात्रम् अस्तु पुलिन्दीनाम् इव श्री-कुङ्कुम-धारणम् इति भावः \। इह
पदावसृष्टं तुलसि-दामेति तस्मिन् पारमैश्वर्यं व्यज्य त्वद्-दास्यम् एव
नोऽभीप्सितम् इति सूच्यते \। जीव-स्वरूपं च त्वद्-दास्यवद् एव
दास-भूतो हरेर् एव \[प।पु। ६.२२६.३७\][^७६] इति पाद्मे तल्-लक्षणात्, न
च गार्हस्थ्य-धर्म-त्यागो नोचितः, सर्व-धर्मान् परित्यज्य \[भा।पु।
१८.६६\] इत्य्-आदित्वद् उक्तेर् एव \।\।२९\।\।

[^७६]: दास-भूतो हरेर् एव नान्यस्यैव कदाचन \।\। इति
    परमात्म-सन्दर्भ १९-अनुच्छेदो द्रष्टव्यः \।


**\॥।**

**\।\। १०.२३.३० \।\।**

गृह्णन्ति नो न पतयः पितरौ सुता वा

न भ्रातृ-बन्धु-सुहृदः कुत एव चान्ये \।

तस्माद् भवत्-प्रपदयोः पतितात्मनां नो

नान्या भवेद् गतिर् अरिन्दम तद् विधेहि \।\।

**श्रीधर-स्वामी (भावार्थ-दीपिका) :** किं च, **न गृह्णन्ति नोऽस्मान्**
\। हे **अरिन्दम** ! काम-लोभ-पापादि-दमन ! **भवतः प्रपदयोः**
पादाग्रयोः **पतित-देहानाम्** **अन्या** स्वर्गादि-**गतिर्** अपि **न
भवेत्,** मा भूत् \। **तत्** तस्माद् दास्यम् एव **विधेहि** इति
\।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तान् अनादृत्येहागतास् ते
पुनर् न स्वीकुर्वन्तीत्य् आहुः---*किं च* इति \। *अन्ये* सम्बन्धीतरे \।
सम्बन्धि-त्यक्तम् इतरे स्वत एव त्यजन्तीति तात्पर्यम् \। यतोऽस्माकम्
**अन्या गतिर्** नाक्षाङ्क्षिता, तस्मात् \। तद् दास्यम् \। किं च,
त्वन्-नरस्थ-मालिकत्वाम्बूलिकादि-वनिता-जना स्याच् छ्रुतत्वाद्
रूप-गुण-माधुर्या यद्-अवधि वयं वयः-सन्धिम् आरभ्यैवाभूम,
तद्-दिनत एव त्वत्-प्रेमवतीर् गृह-कर्मस्व् अप्य् उदासीना अस्मान्
व्यभिचारिणीर् इव दृष्ट्वा सन्दिहानाः **पत्य्-आदयो** नैव प्रायो
व्यवहरन्तीत्य् आहुः---**गृह्नन्ति** इति \। **सुताः** सपत्नी-पुत्राः \।
**अन्ये** प्रतिवेश्य्-आदयः \।

ततश् चातिवैयग्र्येण रुदत्यः पदाग्रे मूर्ध्ना प्रणमत्यस् सगद्गदम्
आहुः---**तस्माद्** इति \। अस्माकं यथा **अन्या गतिर् न भवेत्** तथा
**विधेहि** \। हे **अरिन्दम** ! त्वत्-प्राप्ति-प्रतिबन्धकी-भूता
दुरितादय एवारयस् [तान्]{।मर्क्} आनन्दमय-कृपया त्वम् एवेति भावः
\।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अधुना चेद् भवतीभिर्
देव-यजनं न गम्यते, तदा विलम्बे सति पतयो नाङ्गीकरिष्यन्ति, एवं
चेद् भवत्व् एवम् एवेत्य् आहुः---**गृह्नन्ति नो न पतय** इत्य्-आदि \।
नो\ऽस्मान् पतयो न गृह्नन्त्व् इत्य् अर्थः, पञ्चम्यां वर्तमाना \।

यद् वा, **पतयो नो न गृह्नन्ति**, अपि तु गृह्नन्त्य् एव, भविष्यति
वर्तमानः \। त्वद्-अनुरक्तत्वाद् अधिकम् एवास्मासु आदरं करिष्यन्ति,
तथापि तस्मात् पति-पुत्रादेर् बहिर्भूय भवत्-**प्रपदयोः
पतितात्मनां** नो\ऽस्माकं **नान्या गतिर् भवेत्**, भवत्व् इत्य् अर्थः \।
नो न गृह्नन्तीति द्वौ नञौ प्रकृतार्थं गमयतः \। एवं न
**भ्रातृ-बन्धु-सुहृद्** इत्य् आदाव् अपि नो इत्य् अनुवर्तनीयम् \। अतस् तेषां
ग्रहणाग्रहणयोः कापेक्षा ? \।\।३०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु साधवो
दीन-वत्सलाः \[भा।पु। १०.४.२३\] इति तेषां हितार्थं यात \। यद् वा,
मद्-आज्ञया अकृताम् अपि कर्तुम् उपयुज्यते, तत्राहुः---**गृह्नन्ति** इति\।
तत्र गता अप्य् अस्मान् त एव न स्वीकरिष्यन्तीत्य् अर्थः \।

यद् वा, त्वय्य् अस्माकं भाव-दर्शनात् प्रथमत एव न ते स्वीकुर्वन्त्य्
एवेत्य् अर्थः \। **पितराव्** इति कासाञ्चिन् मातुर् वृद्धत्वेन गमनाशक्त्या
गृहे\ऽवस्थानां श्री-भगवति भाव-विशेषेण सङ्गे\ऽगताया अपि तथा
पूर्वम् अकृत-निषेधाया अप्य् अत्र मातुर् उक्तिः, पित्रा अगृह्यमाणानां
तद्-भयेन मात्राप्य् अग्राह्यत्वात् \।

यद् वा, निजानन्य-गतिकता-बोधनाय तत्र धर्माद्य्-अपेक्षया पतिभिर्
अस्वीकृताः, स्नेहेन पित्रोर् गृहं याताः, ताव् अपि न गृह्नीतः,
लोकादि-भयात् \। ततो\ऽपि स्नेहाधिक्येन पुत्रान् प्रति गतास् ते\ऽपि न
गृह्नन्त्य् एव, लोक-लज्जादिना, अतो न **भ्रात्रादयो**\ऽपि गृह्णन्त्य् एव \।
**अन्ये च** प्रतिवेष्य्-आदयः कुतो गृह्नन्तु ? इति विवेचनीयम् \।
**तस्मात्** पत्य्-आदिभिर् अग्रहणात् प्रपदयोः श्री-चरणाब्जयोर्
अग्रतो\ऽदूरत इत्य् अर्थः \। इति परम-दैन्यात् पतितात्मनाम्
अनन्य-गतिकत्वेन तद्-एकाश्रितानाम् इत्य् अर्थः \। अन्यत् तैर् व्याख्यातम्
एव \।

यद् वा, तस्माद् इति तद्-विधाने हेतुर् उक्तः---तस्य
दीननाथैक-शरणतया सर्व-त्यक्तानां तद्-एक-शरणत्वात् \। किं च,
पतित-देहानां दण्डवत् प्रणम्य पतित्वा प्रार्थयमानानाम् इत्य् अर्थः,

यद् वा, पतितानाम् इव आत्मा स्वभावो यासां तासाम् अपीति दैन्योक्तिः \।
**भवत्-प्रपदयोस्** तत्-पूर्वोक्तं **केशैस् तुलसीदाम**-निवहनम्,
तस्य च दुर्लभत्वात्, सुगोप्यत्वाच् च व्यक्तम् अनिर्देशः \। यद् वा, तत्
तथा, यत्-तदोर् नित्य-सम्बन्धात् \। यथान्या त्वद्-दास्येतरा **गतिः**
फलं न भवेत्, तथा **विधेहि** \।

ननु तथापि श्री-गोपिकानां सापत्न्याद् अहं शङ्के, तत्राहुः---हे
**अरिन्दम** ! तासाम् ईर्ष्यादि-लक्षणं शत्रुं त्वम् एव नाशयिष्यसीत्य्
अर्थः \।

यद् वा, कंसाद्य्-**अरिम्** एव **दमयसि**, भक्तानां तु दमनं कर्तुं
नार्हसीति परित्यागेन मास्मान् मारयेत्य् अर्थः \। यद् वा, **पतितात्मनां**
मृतानां सतीनाम्, तयोर् अग्रे म्रियामहे, **गतिश्** **चान्या** **न भवेद्**
इति **विधेहि** इत्य् अर्थः \।

ननु कामः संवारितुम् एव युज्यते, तत्राहुः---हे **अरिन्दम** इति,
काम-लक्षण-शत्रुम् इमं त्वम् एव नियन्तुं शक्तो\ऽसि, न तु वयं
त्वत्-काम-मोहिता इत्य् अर्थः \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, साधवो दीन-वत्सलाः
\[भा।पु। १०.४.२३\] इति तेषां हितार्थं यात \। यद् वा,
मद्-आज्ञातोऽकृत्यम् अपि कर्तुम् उपयुज्यते, तत्राहुः---**गृह्नन्ति** इति \।
निज-निषेधोल्लङ्घनात् तत्र गता अप्य् अस्मान् त एव न स्वीकरिष्यन्तीत्य्
अर्थः \। **अन्ये** तु प्रतिवेश्य्-आदयः सम्भाषाम् अपि न करिष्यन्तीत्य्
अर्थः \। तस्मात् पत्य्-आदिभिर् गृहणात् **प्रपदयोः** पदाग्र-समीपे
**पतितात्मनाम्** अनन्य-गतित्वेन त्वद्-एकाश्रितानाम् इत्य् अर्थः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं चेत् तदा युष्माकं
पत्यादयो युष्मान् न ग्रहीष्यन्तीति चेत् न तावद्-गृह्नन्तु इत्य्
आहुः---**गृह्नन्ति नो न पतय** इत्य्-आदि \। पतयो नोऽस्मान् न गृह्नन्ति,
न गृह्नन्त्व् इत्य् अर्थः \। एरुः \[पा ३.४.८६\] इति उत्वाभाव आर्षः,
विभक्ति-व्यत्ययो वा लोड्-अर्थे लड् एव \। एवं पितरौ सुता वा, एवं
**भ्रातृ-बन्धु-सुहृदश्** च, अस्माभिर् एव सर्वे त्यक्तास् ते, कथं
तेषां ग्रहणोपेक्षा अस्माकम् ? ततः किं कर्तव्यम् इत्य् आह---**तस्माद्**
इत्य्-आदि\। तस्माद् **भवत्-प्रपदयोः पतितात्मनां** **नो नान्या गतिर्**
भवेत्, हे **अरिन्दम** ! विपक्ष-क्षय-कारिन् ! तद् **विधेहि**, तद् इति
तुलसि-दाम पदावसृष्टं केशैर् निवोढुं \[भा।पु। १०.२३.२९\] इति यद्
उक्तं, तद् एव **विधेहि** इत्य् अर्थः \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च,
तन्-नगरस्थ-मालिक-ताम्बुलिकादि-वनिता-जन-मुखाद् [आकर्णितत्वद्
रूपण्डण]{।मर्क्}-माधुर्या यद्-अवधि वयं वयः-सन्धिम्
आरभ्यैवाभूम तद्-दिनत एव त्वयि भाववतीर् गृह-कर्मण्य् अप्य् उदासीना
अस्मान् व्यभिचारिणीर् इव दृष्ट्वा सन्दिहानाः **पत्य्-आदयो** नैव
व्यवहरन्तीत्य् आहुः---**गृह्नन्ति** इति \। **सुताः** सपत्नी-पुत्राः
**अन्ये** प्रतिवेश्य्-आदयः \। ततश् चातिवैयग्र्येण रुदत्यः पदाग्रे
मूर्ध्ना प्रणमन्त्यः स-गद्गदम् आहुः---**तस्माद्** इति अस्माकं **अन्या
गतिर्** यथा **न भवेत्** तथा **विधेहि** \। हे **अरिन्दम** !
त्वत्-प्राप्ति-प्रतिबन्धकी-भूता दुरितादय एवारयः, तान् त्वम् एव कृपया
दमय \।\।३०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** किं च, वयः-सन्धितस्
त्वद्-अतिरम्य-गुण-श्रवणेन त्वन्-मनस्का वयम् अभूम त्वत्ताद् एव
**पतयो**ऽस्मान् उपभोगाय **न गृह्नन्ति** इति वयं यज्ञ-सिद्ध्य्-अर्थास्
तत्-पत्न्यः \। आह यथा पाणिनिः पत्युर् नो यज्ञ-संयोगे \[पा। ४.१.३३\]
इति तत्-कर्तृकस्य यज्ञस्य फलस्य फलं तु न भोक्ष्यामहे
तत्रानभिलाषात् पित्रादयोऽपि सम्भासाणेऽपि न गृह्नन्ति \। वातूला इमा इत्य्
आक्षिपन्ति **सुताः** सपत्नी-पुत्राः, **अन्ये** तटस्थाः कुतः तद् यात
देव-यजनम् \[भा।पु। १०.२३.२८\] इत्य् अनुस्मृत्य व्यग्रा प्राहुः \।
**तस्मात्** पत्य्-आदि-परित्यागात् तं विधाय **भवतः प्रपदयोश्**
चरणाग्रयोः **पतितात्मनां** साष्टाङ्ग-प्रणमन्तीनां **नो** यथा
त्वत्तोऽ**न्या गतिः** श्रवणं न भवेत्, तथा **विधेहि अरिन्दम** ! हे
स्व-प्राप्ति-प्रतिकूल-निवासिन् ! कारुणिक ! \।\।३०\।\।*।*

**\॥।**

**\।\। १०.२३.३१ \।\।**

**श्री-शुक उवाच---**

पतयो नाभ्यसूयेरन् पितृ-भ्रातृ-सुतादयः \।

लोकाश् च वो मयोपेता देवा अप्य् अनुमन्वते \।\।

**श्रीधर-स्वामी (भावार्थ-दीपिका) : मयोपेता** अनुज्ञाताः \। प्रत्यक्षं
देवान् प्रदर्श्याह---**देवा** **अपि** इति \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : लोकाः** सम्बन्धि-भिन्नाः \।
निज-योगेन *प्रदर्श्य* दर्शयित्वा \। **अनुमन्वते** आदरं कुर्वन्तीति
\।\।३१\।\। \[अत्र विश्वनाथः\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : नाभ्यसूयेरन्** दोष-दृष्टिम्
अपि करिष्यन्ति, किम् उत न ग्रहीष्यन्तीत्य् अर्थः \। अन्ये सर्वे **लोकाश्**
च नाभ्यसूयेरन्, मद्-भक्ति-प्रभावात्, **मया उपेता** अनुज्ञाता
अन्तर्यामि-रूपेण साक्षाद् वाधुनादिष्टा इति सात्त्विकानां मद्-भक्तिमतां
**देवानां** मद्-भक्तासु युष्मास्व् असूया न भवेद् एव \। विशेषतश् च
मद्-भक्तिम् एव इमे साक्षाद् अभिश्लाघन्ते, तत्रापि मयादिष्टा इत्य् अर्थः
\। अन्यत् तैर् व्याख्यातम् \।

यद् वा, अहो किं वक्तव्यं **पत्य्-आदय** इति, **देवा** अपि पुण्य-देहाः
पुण्यापेक्षका यज्ञ-भाग-भुजः, पति-यज्ञादि-त्यागेनापि
**नाभ्यसूयेरन्** \। अहो बत किं वाच्यं ? पत्य्-आदयो नाभ्यसूयेरन्न्
इति, अथ च **अनुमन्वते**, विशेषतो\ऽधुना आदरं करिष्यन्तीत्य् अर्थः
\। यद् वा, **मया उपेताः** सङ्गता युष्मान् देवा अप्य् अनुमन्वते, किं पुनः
पत्य्-आदयो\ऽभ्यसूयेरन्न् ? इति \।\।३१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भो ! युष्मान् इति युष्मभ्यम्
इत्य् अर्थः \। **नाभ्यसूयेरन्** दोष-दृष्टिम् अपि न कुर्युः कथं न
गृह्नीयुर् इत्य् अर्थः \। अन्ये सर्वे **लोकाश्** च नाभ्यसूयेरन् किम् उत
स्निग्धास् ते\ऽपीत्य् अर्थः \। कीदृशीः ? **मया उपेता** अनुज्ञाताः
ममानुज्ञा-प्रभावेनैवेति भावः \। अन्यत् तैः \।

तत्रानुज्ञाता इति सङ्गे दोषस्यैव भगवता स्वीकारात् तादृशस्यैव
चार्थस्य युक्तेः प्रत्यक्षम् अपि सम्भावनामय-प्रकृति-लिङ्-परित्यागेन
वर्तमानमय-लट्-प्रयोगात् प्रत्यक्षम् इवेत्य् अर्थः \।

यद् वा, मया सह उपेताः समीपं सङ्गता वो युष्मान् पत्यादयो
नाभ्यसूयेरन् अहम् ईश्वर इति तैर् अपि ज्ञास्यमानत्वाद् इति भावः \। यतो
यज्ञ-कर्मणि तैः प्रत्यक्षीकृता देवा अपि अनुमन्वते पृष्टाः सन्तो माम्
ईश्वरत्वेन मन्यन्त इत्य् अर्थः \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : मयोपेता** अनुज्ञाताः सङ्गता वा \।
**वो** युष्मान् \। अहम् ईश्वर इति तैर् अपि ज्ञातत्वाद् इति भावः \। यतो
यज्ञ-कर्मणि तैः प्रत्यक्षीकृत्;अ **देवा** अप्य् **अनुमन्वते**---पृष्टाः
सन्तो माम् ईश्वरत्वेन मन्यन्त इत्य् अर्थः \।\।३१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** सत्यं कुरुष्व निगमम्
\[२९\] इति यद् उक्तं भवतीभिस् तद् एव कर्तव्यम्, किन्तु मद्-वच एव
निगमस् तस्मात् तद् यात देव-यजनम् \[२८\] इति यद् उक्तं तद् अपि
मद्-वच एव, तच् चापि सत्यं कर्तुम् अर्हम् \। तस्मान्
ममाज्ञा-प्रतिपालनम् अपि भवतु \। मम वचः सत्यं भवतु \।
भवत्योऽधुना देव-यजनम् एव यात \। पतयोऽपि नासूयां करिष्यन्तीत्य्
आह---**पतयो नाभ्यसूयेरन्**, **न च पितृ-भ्रातृ-सुतादयः** \। कुतः
? इत्य् आह---**लोकाश्** चेत्य्-आदि \। **मयोपेता** मया सह कृत-सम्भाषा
भवतीर् **लोका देवाश्** च **अनुमन्वते**ऽनुमोदयिष्यन्ति श्लाघिष्यन्त
एव, किं पुनः पत्य्-आदयः \। अतो गृहं त्यक्त्वा स्वातन्त्र्येण समागताः,
पुनर् गृहं गताः सतीर् अस्मान् अवमंस्यन्ते, इत्य् आशङ्का न कार्येति
साम्प्रतं गृहम् एव यातेति वाक्यार्थः \।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मयि प्रेमवत्यो यूयं
मत्-सुख-परा एवातो मद्-अनभिप्रेतं चेष्टितं नार्हथ, स्व-हठं मा
कृढ्वं, गृहान् गच्छतेत्य् उक्ते \। भो अभिज्ञ-शिरोमणे! असूर्यं-पश्याः
कुलवत्यो वयं वचनोल्लङ्घनात् यांस् तृणीकृत्य पुराद् बहिर्भूय एतावद्
दूरे स्थितस्य सम्पटत्वेन व्रजे ख्यातस्य भवतः समीपम् आगच्छामः
स्म \। पुनस् तत्रैव गच्छन्तीर् अस्मांस् ते पत्य्-आदयः पुरेषु प्रवेष्टुम्
अप्य् अददानाः कोपाद् अद्य वधिष्यन्त्य् एवेति जानीमः, तत्राह---**पतय**
इति \। **वो** युष्मभ्यं **नाभ्यसूयेरन्** दोष-दृष्टिम् अपि न कुर्युः,
किम् इत्य् अनिष्टं शङ्कध्वे इति भावः \। किम् उत **पित्र्-आदयः** अन्ये च
**लोकाः** \। कीदृशीः ? **मया** सह **उपेताः** सङ्गता अपि, किम् उत
सम्प्रत्य् असङ्गता एवेत्य् अर्थः \। अहम् ईश्वर इति तैर् अपि ज्ञातत्वाद् इति
भावः \। यतो **देवा अपि** यज्ञ-कर्मणि तैः प्रत्यक्षीकृताः \।
अत्रार्थे पृष्टा भवतीर् **अनुमन्वते** अनुमंस्यन्त एव मां सर्वेश्वरं
विदुषां देवानाम् अप्य् अत्रार्थे अनुमतिर् एव, न त्व् अननुमतिर् इत्य् अर्थः
\।\।३१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अथ पत्य्-आदीन् अवज्ञाय
त्वाम् आगता नस् ते न स्वीकुर्युः, अपि तु क्रुद्धास् तिरस्कुर्युर् एवेति
वदिष्यन्तीर् आलक्ष्याह---**पतय** इति \। **पत्य्-आदयस्** ते
**नाभ्यसूयेरन्** मद्-दर्शन-सम्भाषण-भोजनार्पणेषु गुणेषु दोषारोपं
न कुर्वीरन् \। **मयोपेता** अनुज्ञाता युष्मान् **देवाश्** च यज्ञे तैः
प्रत्यक्षीकृता **अनुमन्वते** साधु कृतम् आभिर् इत्य् अनुमोदिष्यन्त इत्य्
अर्थः \। मद्-उक्ता व इन्द्रादयोऽपि सत् करिष्यन्ति का कथान्येषाम् इत्य्
अर्थः \।\।३१\।\।

**\॥।**

**\।\। १०.२३.३२ \।\।**

न प्रीतये\ऽनुरागाय ह्य् अन्ग-सन्गो नृणाम् इह \।

तन् मनो मयि युञ्जाना अचिरान् माम् अवाप्स्यथ \।\।

**श्रीधर-स्वामी (भावार्थ-दीपिका) :** तथापि त्वां त्यक्तुं न शक्नुम
इति चेत्, तत्राह---**न** इति \। **प्रीतये** सुखाय **अनुरागाय**
स्नेह-वृद्धये \। **अङ्ग-सङ्गोऽ**ङ्गाभ्यां सङ्गः \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्यपि तस्मान्
अङ्गीकरिष्यन्ति तथापीति \। **अङ्गाभ्यां** शरीराभ्याम् \। मे **प्रीतये**
नेति मे इति शेषः \। भक्त्यैवाहं तुष्यामि, न त्व् अन्योपायेनेति भावः \।
नन्व् **अङ्ग-सङ्गो**ऽप्य् अस्तु, तत्राहुः---अहो ब्राह्मण-जन्मनि भवतीनां
मया **अङ्ग-सङ्गो** नृणां **प्रीतये** **सुखाय** न भवति\।
**अनुरागादयस्** तु सुतरां नेत्य् अर्थः \। धर्म-संस्थापनार्थाय
सम्भवामि युगे युगे \[गीता ४.६\] इति-उक्तेर् भवतीनां मयि यशोदादिवद्
अनुराग एवोचित इति \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ननु भवतीभिर् उक्तम्
गृह्नन्ति नो न पतयः \[३०श-श्लो\] इत्य्-आदिना मयैव समाधा कृता,
तथापि भवत्यो न गच्छन्ति चेत् तच् छ्रूयताम् इत्य् आह---**न प्रीतये**
इत्य्-आदि \। तत्र स्थितानां वो मद्-अङ्ग-सङ्ग एवाभिलषितः, स तु नोचित
एवेति वदति---**इह** देहे विप्र-भार्या-रूपे इति भावः, **अङ्ग-सङ्गो
नृणां** श्रोष्यतां पश्यतां च **न प्रीतये** नानुरागाय च \। अथवा,
नृणाम् इह देहे नर-भूतानां भवतीनां देहे\ऽङ्ग-सङ्गो\ऽङ्गैः सङ्गः,
मनसा सङ्गस् तु प्रीतये\ऽनुरागाय च \। स च भवतीभिः कृतः
करिष्यते च \। यच् छ्रूयते गोपी-सङ्गस् तास् तु नर-भूता न बचन्ते,
मया सह ता ह्य् अवतीर्णा इति **इह**-शब्द-द्योत्यं वस्तु किन्तु देहान्तरे
भवत्यो\ऽपि **माम् अवाप्स्यथ** इत्य् आह---**अचिराद्** इत्य्-आदि \।\।३२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : हि** यतः \।
**अङ्ग-सङ्गो** मैथुन-लक्षणः सदैकत्रावस्थितिर् वा \। **नृणाम्** इति
श्लेषेण मर्त्य-देहस्य जरा-मरणादि-बाधया सम्यक् प्रीत्य्-अनुरागासिद्धेः
\। तथापि **इह** कर्म-क्षेत्रे भारत-वर्षे कर्माधीनत्वाद् अल्पायुष्काच्
च तद्-असंसिद्धेः, श्री-वैकुण्ठ-लोके सच्-चिद्-आनन्द-विग्रहतस्
तत्-सुसिद्धेस् तत्रैव युष्मान् मनोरथः सम्पत्स्यत इत्य् अर्थः\। एतं
च तासां वञ्चनार्थम् उक्तम्, न च तत्त्वतः, यथा कथञ्चिद् अपि तेन
सह सम्बन्धतो\ऽपि कृतार्थता-सिद्धेः \।

यद् वा, **इह** गोकुले **नृणां** गोकुल-वासीतर-मनुष्याणां
युष्मद्-आदीनां **प्रीतये** आनन्दानुभवाय यो\ऽनुरागो मयि प्रेमा तस्मै
न भवति, गोप-गोप्य्-आदिष्व् एव ममासक्तेः \।

यद् वा, **इह** एषु ब्रह्मणी-देहेषु युष्माभिः सह मम **अङ्ग-सङ्गो
नृणां** गोप-गोप्य्-आदीनां **प्रीतये** सुखाय, मयि युष्मासु वा
**अनुरागाय** च **न** भविष्यति \। इदम् अपि वञ्चनम् एव \। **तत्**
तस्मात् **मनो युञ्जाना** मनसैव मया सह सङ्गं कुर्वाणा इत्य् अर्थः \।
**अवाप्स्यथ** देहान्तर इति शेषः \।

यद् वा, **अव** अवसाने देहान्ते **प्राप्स्यथ** इत्य् अर्थः \। स्पष्टतया
तथानुक्तिस् तासां दुःखानुत्पत्तये \। अत एवाचिराद् इति तच्
चाश्वासनार्थम् एव, वस्तुतः कालस्य महा-दीर्घत्वात्
तज्-जन्म-मात्रानन्तर-प्राप्त्य्-अविलम्बता-सिद्धेः \। एवं श्री-गोपीनाम् इव
देह-भावयोः सम्पत्त्या तास्व् इवानुग्रह-विशेष-सिद्ध्य्-अर्थम् आसां गृहेषु
प्रस्थापनम्, न तु ब्रह्मणीत्वेनोपेक्षणम् इति तत्त्वार्थः \। अन्यथा
लोक-धर्मोपेक्षया प्रेम्णा प्रपन्नेषु तस्य केवलं लोक-धर्मापेक्षया
उपेक्षणायोगात् \।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् अस्मत्-प्रर्थितस्य का
वार्ता ? इत्य् आशङ्क्य समाधत्ते---**इह** ब्राह्मण-जन्मनि युष्माभिर् मम
**अङ्ग-सङ्गो** युष्मद्-उद्दिष्टाद् दास्य-मय-सान्निध्यं **नृणां**
जीव-मात्राणां **प्रीतये** सुख-मात्राय न भवेत्, नतराम् **अनुरागाय**
इत्य् अर्थः \। **तत्** तस्मात् लोक-विद्विष्टत्वात् मयि निज-भावेन
**मन** एव **युञ्जानाः** **अचिराद्** देहान्त एवेति \।

अत्रेदं तु विवेक्तव्यं श्री-कृष्णस्य भक्ताः खलु द्विविधाः---तटस्थाः
लिलान्तः-पातिनश् च \। तत्र तटस्थाः परोक्षस्यापि तस्य पारमैश्वर्यम्
आलम्ब्य अष्ट-विधासु तत्-प्रतिमास्व् एकतरां सेवमाना जानन्तो वा जानन्तो
वा च ते ब्राह्मणाद्यास् ते चरण-सेवा-चरणोदक-ग्रहणादि-निज-भक्तिषु
परोक्षम् अनुमोद्यन्ते \। लीलान्तः-पातिनश् च द्विविधाः---तत्र प्रथमास्
तस्य पारमैश्वर्यम् आलम्बमाना देवाद्याः, तेन पारमैश्वर्येणैव
व्यवह्रियन्ते \। अथ पारमैश्वर्यानुभवेऽपि तस्य नर-लीलाम्
अवलम्बमाना ब्राह्मणाद्या नराः पित्राद्याश् च नर-लीला यथा
स्व-स्व-मर्यादां व्यवहरन्तस् तेन च तद् व्यवह्रियन्ते \। तस्मात्
नर-लीलाकृष्ट-चित्तानां ब्राह्मणीनाम् आसां स्व-योग्यम् एव तत्-परिचरणं
कर्तुं तत्-सङ्गं प्राप्तुम् इच्छूनां सम्प्रत्य् उपेक्षा युक्तैवेति \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु तर्ह्य् **अङ्ग-सङ्गो**ऽपि
भवतु ? तत्राह---**इह** ब्राह्मण-जन्मनि भवतीनां मया
**अङ्ग-सङ्गो** **नृणां प्रीतये** सुखाय न भवति \। **अनुरागाय** तु
सुतरां नेत्य् अर्थः \।\।३२.३३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तथापि न गच्छन्तीः प्रति
पुनर् आह न प्रतय इत्य्-आदि \। यदि वा यद् **अङ्ग-सङ्ग्**आर्थं
कामयध्वे, स तु इह जन्मनि न भवति, **प्रीतये** च **अनुरागाय**
नेत्य् अर्थः \। **नृणां** मानुषीणां भवतीनां हि जानीत \। नृणाम् इति
सामन्यत्वाज् जाति-पर-निर्देशः, नृ-जातीनाम् इति भावः \। तर्हि किम्
अस्माकं भवतु ? तत्राह---**तद्** इति \। तस्मान् **मयि मनो युञ्जानाः**
सत्योऽ**चिराद्** एव **माम् अवाप्स्यथ** \। नृ-शरीरं त्यक्त्वा
अप्राकृत-शरीरम् आसाद्य मां प्राप्स्यथेत्य् अर्थः \।\।३२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्मन्-मनो-वाञ्छितं
कदापि सेत्स्यति न वेति सास्रैर् अपाङ्गैर् यत् पृच्छथ तत्रोत्तरं
शृणुतेत्य् आह---नेति, **प्रीतये** प्रीतिं सम्पादयितुं **अनुरागं** च
सम्वर्धयितुम् इत्य् अर्थः, किन्तु मद्-विरहौत्कण्ठ्यम्
एवानुरागातिशय-वर्धकम् इति भावः \। **तत्** तस्मात् \।\।३२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु, त्वां विहातुं न
शक्नुम इति चेत् तत्राह---**इह** अस्मिन् ब्राह्मणी-जन्मनि भवतीनां मम
**अङ्ग-सङ्गो** **नृणां प्रीतये** सुखाय **अनुरागाय** च न भवेत् \।
**तत्** तस्मान् **मयि मनो युञ्जाना** गृहान् यात **अचिराद्** एव
देहान्तरैर् **माम्** **अवाप्स्यथ** इति मर्यादा-सेतुर् अहं मर्यादां
नातिवर्ते \। यूयं च मद्-उक्ता मत्-प्रतीपं नाचरत मत्-प्राप्तिस् तु
शीघ्रम् एव गोपी-रूपेण भाविनीति \।\।३२\।\।

**\॥।**

**\।\। १०.२३.३३ \।\।**

इत्य् उक्ता निज-पत्न्यस् ता यज्ञ-वाटं पुनर् गताः \।

ते चानुसूयवः स्वाभिः स्त्रीभिः सत्रम् अपारयन् \।\।

**श्रीधर-स्वामी (भावार्थ-दीपिका) : अनसूयवः** अदोष-दृष्टयः
\।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** या समागतास् **ताः** \।
**इति** इत्थम् \। **अपारयन्** समापयामासुः \। **पार्** कर्म-समाप्तौ
चुर्-आदि \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ताभिः**
श्री-भगवद्-अनुगृहीताभिः \। **इति** सत्रस्य
साद्गुण्य-विशेषो\ऽभिप्रेतः \। \"स्वाभिर्\" इति पाठे निजाभिः, अन्यथा
यज्ञ-समापनासिद्धेः \। **अनसूयव** इति नाभ्यसूयेरन्न् इति
श्री-भगवद्-उक्ति-प्रसादेन \। किं वा, श्री-भगवद्-अनुगृहीतानां तासां
समागम-प्रभावा एव ज्ञेयम् \।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ताभिः**
श्री-भगवद्-अनुगृहीताभिः इति सत्रस्य श्री-भगवद्-उपेक्षया दोषः
परिहृतः, साद्गुण्य-विशेषश् चाभिप्रेतः \। \"स्वाभिर्\" इति पाठे
निज-निजाभिः \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : इत्य् उक्तास् ताः**
कृष्णस्याभिप्रायं ज्ञात्वैव **गताः** \। रासारम्भे गोप्यस् तु
तद्-अभिप्रायं ज्ञात्वैव स्थिता इति प्रेम्णि न क्वापि कापि हानिर् इति
ज्ञेयम् \।\।३३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : इत्य् उक्तास् ता**
भगवद्-भावं ज्ञात्वैव **यज्ञ-वाटं** याग-स्थलं **गताः** \। वाटो
मार्ग-वृद्धि-स्थाने इति मेदिनी \। गोप्यस् तु तद्-भावं ज्ञात्वैव
स्थास्यन्तीति प्रिय-चित्तानुवृत्तिर् एव प्रेम्णः पद्धतिः \।\।३३\।\।

**\॥।**

**\।\। १०.२३.३४ \।\।**

तत्रैका विधृता भर्त्रा भगवन्तं यथा-श्रुतम् \।

हृदोपगुह्य विजहौ देहं कर्मानुबन्धनम् \।\।

**श्रीधर-स्वामी (भावार्थ-दीपिका) : देहम्** इति \। तदीयं **देहं**
**तत्र** **विहाय** चैतन्येन **भगवन्तं** प्राप इत्य् अर्थः
\।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** तासु **विधृता**
रज्ज्वादिना आबध्य स्थापिता \। *तदीयम्* **भर्ता** ममत्वेन स्वीकृतम्
\। **तत्र** तत्-पार्श्वे \। *इत्य् अर्थ* इति \। देहे एव तस्य स्वत्वं, न
त्व् आत्मनीति तस्य गोचरत्वेन स्वत्वाविषयत्वात् \। अतस्
तत्-स्वत्वाधिकरणं तत्रैव त्यक्त्वा तीव्राभिलाषेण भगवन्तं
प्राप्तेति \। भगवद्-ध्यानादिना **कर्मणां** क्षीणत्वाद् इति भावः
\।\।३४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : देहं कर्मानुबन्धनम्**
इति \। तस्य ध्यान-लब्धालिङ्गनेनैव सर्व-कर्म-नाशो जात इति भावः
\। नन्व् एवं चेत् साक्षाद्-भूतानां मनसा कृतालिङ्गनानां कथं कर्म-नाशो
नाजनि ? इति नाशङ्कनीयम्---अचिरान् माम् अवाप्स्यथ \[भा।पु। १०.२३.३२\]
इति स्वयम् एवोक्तत्वात् \। कर्म-नाशे कथं तत्-प्राप्तिः ? किन्तु
दग्ध-पटवत् तासां देहः कियन्तम् एव कालं स्थितः ? इति भावः
\।\।३४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पूर्वम् एव तासां
श्री-भगवति भक्ति-विशेष-दर्शनेन तेषां तासु भक्तिर् एव जातास्तीत्य्
आशयेन तासां ताम् उपलक्षणेन दर्शयति \। यद् वा, अचिरान् माम्
अवाप्स्यथ \[भा।पु। १०.२३.३२\] इत्य् उक्तम् \। तच् च केवलं
नाश्वासनायैव, किन्तु तत्त्वतो\ऽपि साक्षाद् एकस्यास् तथा-सिद्धेर् इत्य्
आह---**तत्र** इति यज्ञ-वाटे, तासु मध्ये इति वा \। **वि**शेषेण बलाद्
हस्त-ग्रहण-पाद-वन्दनाद्य्-आग्रहेण **धृता** सती **देहं**
**वि**शेषेण पुनस् तादृश-जन्माभाव-प्रकारेण **जहौ**\। कुतः ?
**कर्मभिर् अनुबध्यत** इति तथा तत्, कर्माधीन-देहेन
भगवद्-अप्राप्तेः \। अतो गुणातीतं सर्वात्म-देहं तदानीम् एव गोकुले
प्रापेत्य् अर्थः \। एतद्-अभिप्रायेणैव तैर् व्याख्यातम् \। भक्ताया इत्य्
एक-वचनं सद्यः सायुज्याभिप्रायेणेति, सायुज्यं च श्री-भगवता सह
सर्वात्म-देहेन नित्य-संयोगः, अत्रापि तदीयम् इत्य्-आदि, तत्र तदीयम्
इति भर्तृ-सम्बन्धिनम् \। चैतन्येनेति चिद्-रूपेणेत्य् अर्थः \। इत्थं
तासां भक्ति-विशेषो\ऽभिव्यञ्जितः \।\।३४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अचिरान् माम् अवाप्स्यथ
\[भा।पु। १०.२३.३२\] इत्य् उक्तं तच् च केवलं नाश्वासनायैव किन्तु
बाढम् अङ्गीकारायेति दृष्टान्तेनाह---**तत्र** इति \। **तत्र** यज्ञ-वाटे
एका सर्वासाम् इति पश्चात् स्थिता \। **वि**शेषेण बालाद् **धृता** \।
**भगवन्तम्** इति सर्वातिशय-गुण-रूपादिकं सूचितं **यथा-श्रुतम्**
इति \। तत्रापि श्री-कृष्ण-रूपत्वं **हृदा** प्रेम-मय-सङ्कल्प-सिद्धेन
देहान्तरेण **उपगुह्य** भयार्ततया सङ्कोच-परित्यागेन शरणागतां
\"मां रक्ष रक्ष\" इति गृहीत्वेत्य् अर्थः \। तस्य च देहस्य
भगवत्-प्रेम-मयत्वेन भगवत्-सम्बन्धि-सिद्धेस् तद्-अनुयायित्वात्
सिद्धत्वम् अपि \। ततः **कर्मानुबन्धनम्** एवेमं **देहं विजहाव्**
इति स-विशेषणोक्तेर् न तु तद्-आलिङ्गन-साधनं प्रेमानुबन्धनम् अपीत्य्
अर्थः \। **वि**-शब्दः पुनर्-आवृत्तिं निषेधयति---अतः
पति-सम्बन्धिनं देहं पत्य एव दत्त्वा श्री-भगवत्-प्रेम-सिद्धेन
देहेन न प्राप्तेति विवक्षितम् \। यं यं वापि स्मरन् भावम् \[गीता ८.६\]
इत्य्-आदेः, ये यथा मां प्रपद्यन्ते \[गीता ४.११\] इत्य्-आदेश् च श्री-गीतातः
\। प्राप्तिश् चेयं गोलोकाख्ये गोकुलस्यैव प्रकाश-विशेषे ज्ञेया
पूतना-मोक्षे निरूपितत्वात्, अग्रे च निरूपयितव्यत्वाच् चेति \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : यथा-श्रुतं** तादृशम् एव तं प्राप
इत्य् अर्थः \। तच् चाप्रकट-लीलायाम् एवेति ज्ञेयम् \।\।३४.३६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवम् आसां साक्षाद् आगत्यं
पश्यन्तीनां कथाम् उपसंहृत्य पत्या धृतायाः कस्याचित् कथां
प्रथयति---**तत्रैका** इत्य्-आदि \। **तत्र** देव-यजने **भर्त्रा**
पत्या **विधृता** अवरुद्धा निर्गन्तुम् असमर्था **यथा-श्रुतम्**
लोक-मुखेन यथाकर्णितं **भगवन्तं हृदोपगुह्य कर्मानुबन्धनं
देहं जहौ** \। कर्म शुभाशुभं कर्म प्रारब्धं, तद् एवानुबन्धनं
यस्य तथा-भूतं देहं जहौ \। अतथा-भूतं देहम् आसाद्य
तद्-अङ्ग-सङ्ग-मङ्गल-योग्या बभूव \। सद्य एव
शुभाशुभ-कर्म-क्षयाद् अविलम्बाभावः \। गोपाङ्गनानां मध्ये काचिद्
भूत्वा तद्-अङ्ग-सङ्गिनी बभूवेत्य् अर्थः \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत्र** यज्ञ-वाटे एका
सर्वासाम् अपि पश्चात् स्थिता, अत एव **वि**शेषेण बलात् **धृता**
**कर्मानुबन्धनम्** एव **देहं जहौ**, न तु प्रेमानुबन्धनं देहं
तदानीम् एव महा-विरहौत्कण्ठ्य-प्रवृद्ध-मनोरथेनोद्भावित भगवता
स्फूर्ति-प्राप्तेनोपगृहीतं च तस्मात् तेन देहेन चिन्मयेन
सर्व-जनालक्षितेन युक्ता सती सा शीघ्रम् एव ततः स्थानाद् अभिसृत्य
श्री-**भगवन्तं** प्रापेति **कर्मानुबन्धनम्** इति पदस्य वैयर्थ्याद्
एवं \। यद् वा, तम् \। किं च, ममतास्पदान् पत्य्-आदींस् त्यक्त्वेति किं
चित्रम् ? अहन्तास्पदं देहम् अपि त्यक्त्वा काचित् स्वं प्रियं कृष्णम्
अभिससारेति प्रेम्णः प्रभाव-ज्ञापनार्थं \। भगवत्-कृपा ताम् एकाम्
अभिसार-समये कर्मानुबन्धं देहं त्याजयित्वैव प्रेमानुबन्धं
चिन्मय-देहं ग्राहयामास \। तद् अन्यासां सर्वासां तु कर्मानुबन्धान् एव
देहान् स्पर्श-मणि-न्यायेन प्रेमानुबन्धांच् चिन्मयान् एव चकारेति
तद्-दिनतस् तासां न स्व-स्व-पत्य्-आश्लेष इति किम् अशक्यं
भगवत्-कृपायाः तस्याम् एकांशेनोत्कर्षस् तद्-अन्यास्व् अप्य् अन्येनांशेनोत्कर्ष
इति तासां तारतम्यं तु भक्ति-शास्त्रेष्व् अनिर्णीतत्वान् न शक्यते वक्तुं
\। सर्वासाम् एव तासां भगवत्-कृपा-सिद्धम् एव यद् उक्तं कृपा-सिद्धा
यज्ञपत्नी-वैरोचनि-शुकादयः इति \।\।३४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तच् चाश्वासन-मात्रं
[हरिणां]{।मर्क्} तासां कृतम् अधि तु स्वो\ऽर्पयिष्य तु इत्य् अत्र
दृष्टान्तत्वेनाह---**तत्र** इति \। **तत्र** यज्ञ-वाटे **एका** सर्वासां
पश्चान् निर्गता, तत एव **भर्त्रा** **विधृता** **यथा-श्रुतं
भगवन्तं** नन्द-सूनुं **हृदोपगुह्य** आलिङ्ग्य तद्-विरह-वह्निना
दग्धं **कर्मानुबन्धनं** प्रारब्ध-हेतुकं **देहं जहौ** सद्य एव
गोप-किशोरी भूत्वा तं प्राप, ये यथा माम् \[गीता ४.११\] इति तद्-उक्तेः
\।\।३४\।\।

**\॥।**

**\।\। १०.२३.३५ \।\।**

भगवान् अपि गोविन्दस् तेनैवान्नेन गोपकान् \।

चतुर्-विधेनाशयित्वा स्वयं च बुभुजे प्रभुः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तेनैव** विप्राभिर् आनीतेन
\। **आशयित्वा** भोजयित्वा \।\।३५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तासु च
श्री-भगवद्-अनुग्रह-विशेषम् आह---**भगवान्** इति \।
प्रकट-सर्वैश्वर्य-सम्पूर्णो\ऽपि इति तस्यान्नाभावस् तथा तस्य
तदीयानां च क्षुद्-बाधो निरस्तः \। तथापि तेन यज्ञ-पत्न्यानीतेनैव,
एवं तस्य चातुर्यम् अप्य् उक्तम् \। **गोपकान्** इति क-प्रत्ययः,
स्नेहाभिप्रायेण \। **आशयित्वा** स्वयम् एव परिवेषण-पूर्वकं
भोजयित्वा, पश्चाद् **बुभुजे** तत् यतो **गोविन्दो** गोप-चूडामणिर्
गोपेषु परम-वत्सल इत्य् अर्थः \। **च**-कारात् श्री-बलरामो\ऽपि,
श्री-कृष्णेक्षया तस्यादाव् अभोजनात् \। यद् वा, गोपेष्व् इव
श्री-बलदेवस्यान्तर्-भावः \। ततः श्री-कृष्ण-प्रीत्या पूर्ववत्
पद्म-पत्रालिवन् [मण्डलिकया]{।मर्क्} उपविष्टानां मध्ये कर्णिकावन्
निविष्टस्य तस्यादौ तैः सह भोजनं ज्ञेयम् \। अप्य्-अर्थे **च**-कारः
\। **प्रभुः** सर्वथा परिपूर्णो\ऽपि स्वयम् अपि **बुभुजे**, तास्व्
अनुग्रह-विशेषात् \।

यद् वा, ननु बहूनां भोजनम् एकेनैव युगपद् अचिरात् कथं सिध्येत् ?
तत्राह---**प्रभुः** सर्व-शक्तिमान् इत्य् अर्थः \। अतस् तासु कृपया
बहुलम् अप्य् अभुङ्क्तेति ज्ञेयम् \।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्थं तासां भक्ति-विशेषो
व्यञ्जितः, तासु श्री-भगवद्-अनुग्रह-विशेषं चाह---**भगवान्** इति \।
तत्रैवं वृत्तं जातं श्री-भगवान् अप्य् एवम् अकरोद् इत्य् अपि शब्दार्थः
\। **गोविन्दः** श्री-गोकुलेन्द्र इति गोप-पालने युक्तता तेनैवेति
गोपापेक्षया अन्नस्याल्पत्वं बोध्यते, तथापि पूर्तौ हेतुर् **भगवान्**
सर्व-सम्पत्त्य्-आश्रयः **गोपकान्** इति तद्-अनुकम्पितत्वं बोधयति \।
तेषु श्री-रामो\ऽपि गृहीतः \। तेष्व् इव तस्मिन्न् अपि तद्-आग्रह-सम्भवात्
यतः **प्रभुर्** अलङ्घ्येच्छ इत्य् अर्थः \। **स्वयं** **च** तान् प्रति
परिवेष्य स्वयम् अपीति तासु तादृश-प्रसादे श्री-मुनीन्द्रस्य चमत्कारः \।
अत्र अप्य्-अर्थे हेतुः **प्रभुः** निरर्गलानुग्रह इत्य् अर्थः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भगवान् अपि** इति \।
**अपि**-कारात् सा देहं जहौ \। **भगवान् अपि गोविन्दः** तस्या गाः
सर्वेन्द्रियाणि रमणार्थम् अलक्षितं तदैव विन्दति स्म इत्य् अर्थो
व्याख्येयः \। ततश् च **तेनैव** इत्य् **एव**-कारेण गोपापेक्षया
अन्यस्याल्पत्वं बोधितं \। **प्रभुर्** इति तद् अपि तेनैव सर्वेषाम्
उदराणि पूरयामासेत्य् अर्थः \। **गोपकान्** इत्य् अनुकम्पायां [कन्]{।मर्क्}
**च**-कारेण स्वयं भोक्तुम् अनिच्छन्न् अपि **बुभुजे** इति लभ्यते \।
अनिच्छा च प्रेमवतीनां तासां स्व-कृतेन सङ्कल्प-भङ्गेन पश्चात्
तापोदयात् \।\।३५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : भगवान् अपि स्वयं**
**बुभुजे** इति अहो भाग्यं तासाम् \।\।३५\।\।

**\॥।**

**\।\। १०.२३.३६ \।\।**

एवं लीला-नर[^७७]-वपुर् नृ-लोकम् अनुशीलयन् \।

[^७७]: वर-


रेमे गो-गोप-गोपीनां रमयन् रूप-वाक्-कृतैः \।\।

**श्रीधर-स्वामी (भावार्थ-दीपिका) : अनुशीलयन्न्** अनुकुर्वन् \।
**गो-गोप-गोपीनाम्** इति कर्मणि षष्ठी \। **रूप-वाक्-कृतैः** रूपेण
वाचा कृतैश् चरित्रैश् च **रमयन्** \। तान् रमयितुं **रेम** इत्य्
अर्थः \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : एवम्** उक्त-प्रकारेण \।
**लीला-नर-वपुर्** इति ब्राह्मणी-गमने तु लीला-वैगुण्यं स्याद् इति
भावः \। *तान्* गोपादीन् \। **रमयन्न्** इति तुम्-अर्थे शतृ-प्रत्ययः \।
*इत्य् अर्थ* इति---तद्-अर्थम् एव भगवतो रमणं न स्वार्थम्
आप्त-कामत्वाद् इति ध्वनितम् \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : एवं**
**लीला-नर-वपुः**---लीलानाम् आननम् आनः प्राणनम् इत्य् अर्थः, तम्
रातीति आ-नरः प्राण-प्रदस् तथा-विधं वपुर् यस्य \।\।३६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एतच् च
यज्ञ-पत्न्य्-अनुग्रहादिकं तस्याखिल-चेष्टितं सौन्दर्यादिकं च
श्री-व्रज-जन-प्रमोदायैवेत्य् उपसंहरति---**एवम्** इति \। अनेनेदृशं
बहुलं लीलान्तरम् अप्य् अस्तीति सूचितम् \।
**लीला**-मय-**नरा**कार-**वपुर्** **अनुशीलयन्** अनुशिक्षयन्
मनुष्य-लोके निज-भक्तिं प्रवर्तयन्न् इत्य् अर्थः \। यद् वा,
**नृ-लोक**-व्यवहारम् **अनु** निरन्तरं **शीलयन्**
स्वाभाविकत्वेनाचरन्न् इत्य् अर्थः, लौकिक-लीलयैव प्रायो
निज-प्रेम-सम्पत्तेः \।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एतच् च
यज्ञ-पत्न्य्-अनुग्रहादिकं तस्याखिल-चेष्टितं सौन्दर्यादिकं च
श्री-व्रज-जन-प्रमोदनायैवेत्य् उपसंहरति---**एवम्** इति \।
अनेनेदृश-बहुल-लीलान्तरम् अप्य् अस्तीति सूचितं
**लीला**-मय-**नरा**कार-**वपुः** **अनुशीलयन्** अनुशिक्षयन्
मनुष्य-लोके निज-भक्तिं प्रवर्तयन् इत्य् अर्थः \। यद् वा, नृ-लोके तद्
व्यवहारम् **अनुशीलयन्** सदाचरन्न् इत्य् अर्थः \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपसंहरति---**एवम्**
इत्य्-आदि \। एवम् अनेन प्रकारेण सर्व-प्रेमास्पदेन विलासेन **नृ-लोकम्**
**अनुशीलयन्न्** अनुकुर्वन् **रेमे** \। गो-गोप-गोपीनां रूप-वाक्-कृतै
**रमयन्न्** आत्मानम् इति शेषः \। **गवां** रूपैर् **गोपानां** वाचा
**गोपीनां** **कृतैश्** चरितैर् लीला-नर-वपुर् **लीला**-प्रधानं
**नरवद् वपुर्** यस्य, लीलाया आननम् आनः प्राण इति यावत् \। अन
प्राणने इत्य् अतो लीला-नरं रातीति लीला-नरं वपुर् यस्येति वा \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं याज्ञिक-पत्नीर् न
रमयामास गोप-पत्नीस् तु रमयामासेत्य् आह---**एवम्** इति
**लीलामय-नर-वपुर्** इति सर्वाभ्यो\ऽपि सत्य-सङ्कल्पतादि-शक्तिभ्यो
लीला-शक्तेर् अभ्यर्हितत्वाद् ब्राह्मणी-जन-रमणे लीला-सौष्ठवाभाव एव
हेतुर् इति भावः \। **अनुशीलयन्** अनुसरन् **गो-गोप-गोपीनाम्** इति
कर्मणि षष्ठी वत्सला-गोपीनाम् अप्रासङ्गिकत्वाद् असामयिकत्वाच् च
गोप्यो\ऽत्र युवतय एव लभ्यन्ते \। **रूपेण वाचा कृतैश्** चेष्टितैश् च
**रमयन् रेमे** इति रासात् पूर्वं व्रज-देवीभिः सह न रमणम् इति
मतं परास्तम् इति \। एवं-विधा बह्व्यो\ऽन्या अपि व्रज-लीला-मयानुक्ता
वर्तन्ते इति भावः \।\।३६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : लीला**-प्रधानो
**नरा**कार-**वपुर्** भगवान् **गो-गोप-गोपीनाम्** इति कर्मणि षष्ठी
गोप्यो\ऽत्र तरुण्यः ता एव **रमयन् रेमे**, न तु ब्राह्मणीः तद्-रमणे
लीला-सौष्ठवाभावाद् इति भावः \। **रूपेण** नट-वर-वेषेण **वाचा**
मधुरया **कृतैश्** च लौकिकैश् चरितैः **नृ-लोकम् अनुशीलयन्न्**
अनुसारयन् [तदर्]{।मर्क्} इत्य् एवेत्य् अर्थः \।\।३६\।\।

**\॥।**

**\।\। १०.२३.३७ \।\।**

अथानुस्मृत्य विप्रास् ते अन्वतप्यन् कृतागसः \।

यद् विश्वेश्वरयोर् याच्ञाम् अहन्म नृ-विडम्बयोः \।\।

**श्रीधर-स्वामी (भावार्थ-दीपिका) :** अनुस्मृति-प्रकारम्
आह---**नरानुकरणवतोर्** **विश्वेश्वरयोर्** **याच्ञां** **यद् अहन्म**
हतवन्तस् तत् **कृतागसो** वयम् इत्य् **अनुस्मृत्य** इति \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्व् एते विप्राः समीचीना
न वा \। अनुभवासत्त्वान् नाद्यः, हरि-भक्त-स्त्री-सम्बन्धान् न द्वितीय
इति राज्ञो मानसाक्षेपं परिहरन्न् आह---**अथ** इति \। **ते विप्राः** \।
अथ कोऽर्थो मङ्गलाः \। कुतः ? यतोऽ**न्वतप्यन्** \। तद् अपि कुतः ?
यतः **कृतागसः** \। तत्र किं मानम् इति चेद् आह---**अनुस्मृत्य** इति
\। [तिर]{।मर्क्} स्मृतवन्त इत्य् अर्थः \। स्वामि-व्याख्याने
अनुकरण-शब्दार्थः तद्-भिन्नत्वे सति तत्-तुल्यत्वम् इति \।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पत्नीनां सङ्ग-प्रभावेण
तत्-पतीनाम् अपि सद्-बुद्धिर् जातेति तासां माहात्म्यम् एव दर्शयितुम्
आह---अथेत्य्-आदिना यावत्-समाप्ति \। अथ तद् अनन्तरं
तत्-प्रघट्तकानन्तरम् एव, पत्नीनां सङ्गतो दुर्वासनाक्षयात्,

यद् वा, यज्ञ-समापनानन्तरं श्री-भगवद्-भुक्त-शेषेण
यज्ञ-समापनतो यज्ञस्य सत्-प्रलोत्पत्त्या चित्त-शुद्धि-सम्पत्तेः \।

यद् वा, श्री-भगवतो भोजनानन्तरं तेन तद् अन्न-स्वीकारतस् तद्
भक्त्य् उतपत्तेः \। किं वा, तासां यज्ञ-स्थान-गमनानन्तरम् एव तासां
सन्दर्शन-प्रभावाद् इति दिक् \। अनुस्मृत्य अनुसन्धाय, ते
दुरभिमानग्रस्ताः, अन्वतप्यन् अशोचन्, विश्वेश्वरयोर् इति न केवलं
भगवद् अवतारस्य श्री-सङ्कर्षणस्य, अवतारिणः श्री-कृष्णस्यापीत्य्
अर्थः \।

ननु तर्हि तयोर् याच्ञा कथं भवेत् ? तत्राहुः---नृ-विडम्बयोर्
लौकिक-लीलां विस्तारयतोर् इत्य् अर्थः \। यद् वा, नॄन् तद्-भक्ति-हीनान्
अस्मान् विडम्बयत उपहसत इति तथा तयोः, अस्माच् छब्दाप्रयोगस्
तदानीम् अपि दुरभिमान-गन्धानुवृत्तेः, लज्जातो वा \। किं वा,
ब्राह्मणाभिमानत्यागेन केवलम् आत्मनो नृत्व-मात्र-दृष्टितः \।\।३७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पतयो नाभ्यसूयेरन्न्
इत्य्-आदिना लब्ध-तादृश-भगवत् प्रसादानां पत्नीनां सङ्ग-प्रभावेन
तत् पतीनाम् अपि सद्-बुद्धिर् जातेति तासां माहात्म्यम् एव दर्शयितुम्
आह---अथेत्य्-आदिना यावत् सप्राप्ति \। अथ तत् प्रवट्टकानन्तरं ते
दुरभिमान-ग्रस्ता अपि अन्वतप्यन् \।

ननु, विश्वेश्वरयोर् याच्ञा कथं सम्भवेत् ? तत्राहुः---नृ-विडम्बयोर्
लौकिक-लीलां विस्तारयतोर् इत्य् अर्थः \। यद् वा, नॄन् अस्मान् तद्
भक्ति-हीनान् विडम्बयत उपहसत इति तथायोः अस्मद्
वाच्य-प्रयोगरतदानीम् अपि दुरभिमान-गन्धानुवृत्तेर् लज्जातो वा
\।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं तस्य सर्वम् अपि
श्री-गोकुल-सौख्ययिवेत्य् आह---एवम् इति \।\।३७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपसंहरति---एवम् इत्य्-आदि
\। एवम् अनेन प्रकारेण सर्व-प्रेमास्पदेन विलासेन नृलोकम्
अनुशीलयन्ननुकुर्वन् रेमे \। गो-गोप-गोपीनां रूपवाक्कृतै रमयन्न्
आत्मानम् इति शेषः \। गवां रूपैर् गोपानां वाचा गोपीनां कृतैश्चरितैर्
लीला-नर-वपुर् लीला-प्रधानं नरवद्-वपुर् यस्य, लीलाया आननं आनः
प्राण इति यावत् \। अन प्राणने इत्य् अतो लीलानरं रातीति लीलानरं वपुर्
यस्येति वा \।\।३७.४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथानुस्मृत्येति तेषाम्
अनुस्मरणनिर्वेदादिकं तासां दर्शनभाग्याद् इति ज्ञेयम् तेषाम्
अनुतापप्रकारम् आह---यद्यस्माद्विश्वेश्वरयोर् अपि याच्ञां अहन्म हतवन्तो
वयं, तस्मात् कृतागसो ऽभूमः \। कीदृशयोः? नृन् अस्मान् विडम्बेते इति
तयोः अन्नप्रार्थनेनैवास्मान् वञ्चितवतोर् इत्य् अर्थः \।\।३७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** पत्नीनां
दर्शनाद्-विप्राणां निर्वेदोऽभूद् इत्य् आह---अथेति \। यस्मात् विश्वेश्वरेऽपि
याञ्चामहन्म अतः कृतागसोऽपराधिनो वयं कीदृशयोर् इत्य् आह नॄन् अस्मान्
विडम्येते अन्न-प्रार्थनेन प्रतारयत इति तयोर् इत्य् अनुस्मृत्य
तेऽन्वतप्यन् पश्चात् तापम् अभजन् \।\।३७\।\।

**\॥।**

**\।\। १०.२३.३८ \।\।**

अथानुस्मृत्य विप्रास् ते अन्वतप्यम् कृतागसः \।

यद् विश्वेश्वरयोर् याच्ञाम् अहन्म नृ-विडम्बयोः \।\।

**श्रीधर-स्वामी (भावार्थ-दीपिका) :** तदा च भार्या गुरून् इव
मानयन्तो भगवद्-भक्ति-रहितम् आत्मानं व्यनिन्दन्न् इत्य् आह \। दृष्ट्वेति
\। अलौकिकीं लोकातीताम् \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा चानुस्मरणावसरे \।
अलौकिकीं लोक-मर्यादाम् अपाकृत्य कृताम् \। तया भक्त्या \।\।३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगवति साक्षात्
परमेश्वरे, तत्रापि कृष्णे निजाशेषैश्वर्य-प्रकटनेन
सर्व-चित्ताकर्षके, विशेषेण निजाशेषाभिमानत्यागादिना गर्हयन्, अन्यत्
तैर् व्याञ्जितम् \। यद् वा, न केवलम् अन्वतप्यन् आत्मानम् अनिन्दंशेत्य्
आह---दृष्ट्वेति \। अलौकिकीं लोक-द्वयापेक्षात्यागात् कृष्णाप्राप्त्या सद्यो
देह-त्यागाच् च, यद् वा---हसत्य् अथो रोदिति \[भा।पु।११.२.४०\] इत्य् आद्य्
उक्त-लोकातीत-प्रेम-सम्पत्ति-लक्षणेदयात् \।\।३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भगवति साक्षात् परमेश्वरे
तत्रापि श्री-कृष्णे निजाशेषैश्वर्य-प्रकटनेन सर्व-चित्ताकर्षके न
केवलम् अन्वतप्यन् किन्त्व् अनुतप्ताः सन्तो विशेषेण निजाशेषाभिमानत्य्
आगादिना अगर्हयंशेत्य् अर्थः अलौकिकीं लोक-द्वयापेक्ष्यात्यागात्
कृष्णाप्राप्त्या सद्यो देह-त्यागाच् च \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च स्व-भार्या अपि
गुरूनिव मानयन्तो भक्ति-रहितम् आत्मानं व्यनिन्दन्न् इत्य् आह---दृष्ट्वेति
\। अलौकिकीं लोकेष्व् असम्भवाम् \।\।३८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अतः स्वपत्नीः गुरून् इव
सत्कुर्वन्तो भक्त्या हीनम् आत्मानं व्यनिन्दन् इत्य् आह---दृष्टेति \।
अलौकिकीं लोकेष्व् असम्भवाम् \।\।३८\।\।

**\॥।**

**\।\। १०.२३.३९ \।\।**

दृष्ट्वा स्त्रीणां भगवति कृष्णे भक्तिम् अलौकिकीम् \।

आत्मानं च तया हीनम् अनुतप्ता व्यगर्हयन् \।\।

**श्रीधर-स्वामी (भावार्थ-दीपिका) :** तृवृत् शौक्रं सावित्रं दैक्षम्
इति त्रिगुणितं जन्म \। व्रतं ब्रह्मचर्यम् \। क्रियाः कर्माणि दाक्ष्यं च
क्रिया-दाक्ष्यम् इत्य् एकं वा पदम् \। धिग् इत्य् अधिक्षेपे \। ये वयः त्व्
अधोक्षजे विमुखास् तेषां जन्मादि तत् सर्वं धिग् इति व्यगर्हन्न् इत्य्
अर्थः \।\।३९-४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शौक्लं
शुद्ध-माता-पितृतः, सावित्रम् उपनेतुः, दैक्ष्यं देवदीक्षारूपं \।
पृथक् कृत्य व्याख्याने हरि-सेवारूप-कर्मणां तत्रैव दाक्ष्यस्य च
बोधादशोभनतो मत्वाह---एक-पदम् इति \। क्रियादाक्ष्यं
व्यावहारिक-कर्म-कौशलं यागादि-क्रिया-कौशलं वा\। *इत्य् अर्थ* इति
\। तत् कर्म हरि-तोषं यत् सा विद्या तन्-मतिर् यया \[भा।पु। ४.२९.४९\],
आयासायापरं कर्म विद्यान्या शिल्प-नैपुणम् \।\। इत्य्-उक्तेः \।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** जन्मादीनाम् उत्तरोत्तरम्
उत्तमताम् अभिप्रेत्य क्रमेणाधिक्षिपन्ति---धिग् इति \। जन्म धिक् तत्र
विशुद्ध-माता-पितृभ्यां शौक्ल्यं जन्म, सावित्रम् उपनयनाख्यम्,
दैक्ष्यं यज्ञादि-दीक्षा-सम्बन्धि, अधोक्षजे श्री-यशोदानन्दने\ऽपीत्य्
अर्थः \। एतन् निरुक्तिः पूर्वम् एव लिखितास्ति \।\।३९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ये अधोक्षजे प्रत्यावृत्तौ
प्रादुर् भाविनि परमात्मन्य् अपि विमुखास् तेषां जन्मादीनि धिग् इति
शैक्लस्य जन्मनः किं पुनर् ब्राह्मणाः पुण्या भक्ता राजर्षयस् तथा इति
तद् भक्तौ उपयुक्ततमत्वेऽप्य् अनुयोजनात् सावित्रस्य तद् अभिधायित्वेन
गायत्र्य् अज्ञानात् गायत्र्यास् तत् परत्वं च तद् अर्थ-विस्तर-रूपस्य
श्री-मद् भागवतस्य तत् परत्वात् तद् उक्तं गायत्रीं भगवत्-परत्वेन
व्याख्यायाग्नि-पुराणे यत्राधिकृत्य गायत्रीं कीर्त्यते धर्म-विस्तरः
इत्य्-आदि दैक्षस्यापि---

> अहं हि सर्व-यज्ञानां भोक्ता च प्रभूर् एव च \।
>
> न तु माम् अभिजानन्ति तत्त्वेनातश् च्यवन्ति ते \।\। \[गीता ९.२४\] इति
> \।

तत्त्वाज्ञानात् एवं व्रतादीनाम् अपि कुलं वंश-परम्परां अहो कष्टं
माया-मोहितानाम् अयम् एवेत्य् आहुः नूनम् इति निश्चितं योगिनां
कर्माष्टाङ्ग-ज्ञान-योग-निष्ठानाम् अपि इत्य् आत्मनो योगित्वाभिमानात् यद् वा,
योगिनाम् अपि किम् उत कर्मिणाम् अस्माकम् इति नृणां योग-त्रय-जिज्ञासूनां
सर्वेषाम् अपीत्य् अर्थः \। तद् उक्तं तानुद्दिश्य श्री-शुकेन बालिशा
वृद्धमानिनः इति गुरवः श्रेष्ठा अपीत्य् अर्थः वर्णानां ब्राह्मणो गुरुः
इति न्यायात् उपदेष्टारोपीति वा मुह्याम मोहं प्राप्नुम हे द्विजा इत्य्
अनुतापेनान्योन्यं सम्बोधयन्ते यद् वा, द्विजा वयं मुह्यामहे इत्य्
आत्मनेपदम् अर्मस् \।\।३९.४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च स्वभार्या अपि
गुरूनिव मानयस्तो भक्तिरहितमात्मानं व्यनिन्दन्नित्य् आह---दृष्टेति \।
अलौकिकीं लोकेष्वसम्भवाम् \।\।३९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** त्रिवृत् श्लोकं सावित्रं
दैक्षञ्चेति त्रिगुणितं नो जन्म धिक् व्रतं ब्रह्मचर्यादि बहुज्ञतां
वेदार्थ-व्युत्पत्तिं कुलं मातृतः पितृतश् च विशुद्धं क्रियायां
नित्यनैमित्तिक-लक्षणायां दाक्ष्यं तद् अनुष्ठानं चातुर्यम् इत्य् एतत्
सर्वं शोच्यम् अभूत् ये वयम् अधोक्षजे विमुखाः येन हरिस्तुष्वेत् तद्-एव
सफलमन्यत् तु विफलम् इति भावः \।\।३९\।\।

**\॥।**

**\।\। १०.२३.४०-४१ \।\।**

धिग् जन्म नस् त्रिवृद्-विद्यां धिग् व्रतं धिग् बहुज्ञताम् \।

धिक् कुलं धिक् क्रिया-दीक्षां विमुखा ये त्व् अधोक्षजे \।\।

नूनं भगवतो माया योगिनाम् अपि मोहिनी \।

यद् वयं गुरवो नॄणां स्वार्थे मुह्यामहे द्विजाः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शास्त्र-जानम् अपि
फलावसरे फलावसरे फलाकरणाद् अकिञ्चित् करम् एव \। भगवद्
अनुग्रह एव ज्यायानित्याशयवन्त आहुः---नूनम् इति \। योगिनां ज्ञानिनाम् \।
यद्यतः \। द्विजा द्विजोत्तमाः \। गुरु-पद-सान्निध्या-द्विज-पदैन
ब्राह्माण-ग्रहः \। गुरवः वर्णानाम् आश्रमाणां च मुख्योऽभूद्-ब्रह्मणो
गुरुः इत्य् उक्तेः, आचार्यत्व गुरुत्वं च विप्रस्यैव वरानने इति
स्कान्दोक्तेः \। स्वार्थे भगवत् प्राप्ति-रूपे स्वार्थः सर्वात्मना ज्ञेयो यद्
धरेर् दर्शनादिकम् इत्य् उक्तेः \।\।४०\।\।

अहो अद्भुतम् \। कृष्णे दुरन्त-भावम् अव्यवहित-भक्तिम् \। यः
दुरन्त-भावः \। अविध्यत् व्यध ताडने छेदनम् अपि यथा-कथञ्चित्
ताडने पर्यवस्यति \।\।४१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अहो ! पश्यत नारीणाम्
इत्य् आरभ्य अथापि ह्य् उत्तमः-श्लोके भक्तिर् न चास्माकम् इत्य् आद्य् अन्तं
सतात्पर्यकं च \। तथा हि स्त्रियस् तु तत्-कालम् एव भाव-मात्रेणैव
तं यथा लभन्ते, न तथा शमदादि-शीला मुनयो विवेकिनो\ऽन्ये चेति
बहुत्रैव दृष्यते इत्य्-आदि \।\।४१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो कष्टं माया-मोहिता
नाम वयम् एवेत्य् आहुः \। नूनम् इति निश्चितम्, योगिनां ज्ञान-योगवताम् इत्य्
आत्मनो योगित्वाभिमानात् \। यद् वा, योगिनाम् अपि किम् उत कर्मिणाम् अस्माकं
गुरवः श्रेष्ठा अपीत्य् अर्थः \। वर्णानां ब्राह्मणो गुरुः इति न्यायात्
उपदेष्टारो\ऽपीति वा, मुह्याम मोहं प्राप्नुम, हे द्विजा इत्य्
अनुतापेनान्यो\ऽन्यं सम्बोधयन्ति \। यद् वा, द्विजा वयं मुह्यामह इत्य्
आत्मनेपदत्वम् अर्मस् \।\।४०\।\।

अहो वत स्त्रीभ्यो\ऽपि वयं पुरुषा निकृष्टा इति शोचन्ति---अहो इति त्रिभिः
खेदे \। ननु स्त्रीणां पत्युरितरस्मिन् भावो\ऽनुचितः ?
तत्राहुः---जगद्-गुरौ पतिभ्यो\ऽप्य् असौ परमापेक्ष्य इति भावः \।
दुरन्तम् अपरिच्छन्नं ह्रास-शून्यं वा, भावं रति प्रम वा, अविध्यद्
इति अतीत-निर्देशस् तासां सद्य एव गृहाद्य् आसक्त्यपगमाद्य् अभिप्रायेण \।
एवम् अचिरान् माम अवाप्स्यथ इति भगवद्-उक्तं च सिद्धम् इति सूचितम्,
तत्-साधनापत्तेः ! तथा गृहस्थिति-प्रकारश् च दर्शित इति \।\।४१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो बत स्त्रीभ्योऽपि वयं
निकृष्टा इति शोचन्ति अहो इति त्रिभिः \। अहो आश्चर्ये \। ननु, स्त्रीणां
पत्य्रितर् अस्मिन् भावोऽनुचितः तत्राहुः जगद् गुरौ पतिभ्योऽप्य् असौ
परमापेक्ष्य इति भावः \। दुरन्तं सर्व-बाधकं भावं प्रेम अविध्याद्
इति अतीत-निर्देशस् तासां सद्य एव गृहाद्य् आसक्त्य् अपगमाभिप्रायेण
\।\।४१\।\।

---------------------------------------------------------------------------------------------------------------------

**जीव-गोस्वामी (भक्ति-सन्दर्भ १०१) :** अत एवाहुः---धिग् जन्म इति \।
टीका च--- त्रिवृत् शौक्रं सावित्रं दैक्षम् इति त्रिगुणितं जन्म \।
व्रतं ब्रह्मचर्यम् \। क्रियाः कर्माणि दाक्ष्यं च इत्य्-आदिका \। तथोक्तं
किं जन्मभिस् त्रिभिः \[भा।पु। ४.३१.८\] इत्य्-आदि \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ त्यक्त-देहाया
द्विजपत्न्याः सौभाग्यम् आलोक्य द्विजानां विस्मयम् आह---अहो इत्य्-आदि
बहुभिः \। जगद्-गुरौ कृष्णे नारीणां दुरन्तभावं
पश्यतेत्यन्योन्यपरामर्शः \। अपिशब्दः शास्त्राद्य् अनुशीलन-रहितानाम्,
बहुवचनं सर्वजनाभिप्रायेण \। तस्या यथा देह-त्यागो विस्मयकरस्
तथान्यासाञ्ज गुरु-गौरवादि-त्यागः \। यो दुरन्तभावो गृहाभिमान्
मृत्यु-पापाशानविध्यत् चिच्छेद् तस्मादेता एव कृष्णानुग्रयोग्या इत्य् अर्थः
\। यतः स्त्रियः खलु भाव-मात्रेणैव सद्य एव श्री-कृष्णं लभन्ते \।
अन्ये तु शमदम-तितिक्षोपरतिभिश् चरेणापि ज्ञातुम् अपि न समर्थाः
भवन्तीत्य् अर्थः \।\।४१.४२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्रिवृत् शौक्रं सावित्रं
दैक्ष्यम् इति त्रिगुणितं जन्म, नोऽस्माकं यत् तद् धिक्\। व्रतं
ब्रह्मचर्यं, त्रिधा नित्य-नैमित्तिकादि कर्माणि \। ये वयम् अधोक्षजे
श्री-कृष्णे तु विमुखा एव \।\।४०\।\।

योगिनाम् अष्टाङ्ग-योगवताम् अपि किं पुनर् अस्माकं कर्मणाम् \। गुरवः
परेषां नृणाम् अर्थोपदेष्टारोऽपि स्वार्थे मायया मुह्यामहे \।\।४१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** नूनं निश्चितं हरेर्
मायैवात्र-हेतुः यतो वयं ब्राह्मणा नृपं गुरवस्तत्वोपदेष्टारोऽपि
स्वयं स्वार्थ न विद्मः \।\।४०\।\।

अहो इत्य् आश्चर्ये नारीणाम् अयोग्यानाम् अपि हरौ दुरन्तं दुर्गमम्
अस्मद्-दुर्बोधं भावं कृष्णेति-गदगदाक्षराश्रु-पुलकादि-लक्षितं भावं
पश्यत ननु, नारीणां पत्युर् अन्यत्र भावोऽनुचितस् तत्राह---जगद्-गुराव्
इति यदादेशात् तासां पतौ गुरुत्वं तस्मिन् साक्षाद्-भूते को विमर्श इति
भावः \।\।४१\।\।

**\॥।**

**\।\। १०.२३.४२ \।\।**

अहो पश्यत नारीणाम् अपि कृष्णे जगद्-गुरौ \।

दुरन्त-भावं योऽविध्यन् मृत्युपाशान् गृहाभिधान् \।\।

**श्रीधर-स्वामी (भावार्थ-दीपिका) :** द्विजाति-संस्कार उपनयनम् \।
क्रियाः सन्ध्योपासनादयः \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुराव् इति \। सामीपिकाधारे
सप्तमी, वटे गाव इति वत् \। विद्यावाप्तये गुरु-कुलवासो न कृत इत्य्
अर्थः \। तपः ब्रह्मचर्यादि \। आत्म-मीमांसा ब्रह्म-विचारः \। शौचं
बाह्याभ्यान्तर-शुद्धिः \। शुभाः क्रिया यागादि-लक्षणाः \।\।४२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नारीणाम् अपीत्य् अपि शब्देन
सूचितं पुरुषेभ्यो न्यूनत्वम् अभिव्यञ्जयन्ति तासाम् इति द्विजाति-संस्कारः
सामान्यतो द्विजत्व-मात्र-विप्षयको धर्मः, तथा शौचं
सामान्य-धर्मः, गुरु-निवासादयश् च क्रमेण
ब्रह्मचारि-वानप्रस्थ-यति-गृहि-धर्माः \। तत्र च शोकावेशेन
क्रमातिक्रमः किं वा, गार्हस्थ्य-धर्मस्य बहुमानेन पश्चान् निर्देशः,
अत एव शुभा इत्य् उक्तिः \। यद् वा, द्विजातेः संस्कार-विशेषो
विशु-दीक्षादिः, तपः श्री-विष्णु-स्मृतिः तत् तपो यद् धरि-स्मृतिः इति
वचनात्, शौचं विशुद्ध-चित्तता, क्रियाः शुभा यज्ञेश्वर-पूजाद्याः
स्थण्डिलादौ वा हरि-पूजादयः आत्म-मीमांसा आत्मनो हरेर् विचारः
\।\।४२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आश्चर्यत्वम् एव
व्यनक्ति---तासाम् इति युग्मकेन \। द्विजाति-संस्कार उपनयनादिस् तद्
धर्म-द्वारं तथा शौचं सामण्य-धर्मः गुरु-निवासादयश् च क्रमेण
ब्रह्मचारि-वान-प्रस्थ-यति-गृह-धर्माः तत्र च शोकावेशेन
क्रमाति-क्रमः किं वा, गार्हस्थ्य-धर्मस्य बहुमानेन पश्चात् निर्देशः
\। अत एव शुभा इत्य् उक्तिः अथापि तत् तद् रहितत्वेऽपि कृष्णे दृढा
भक्ति-रासां जाता तस्य माहात्म्येन तद् भक्तेर् अपि माहात्म्यं बोधयितुं
तं विशिषन्ति उत्तम-श्लोके वैरिणाम् अपि मोक्षादि-दानात् परम-सत् ख्यातिम्
इति योगानाम् ईश्वराः भक्ति-योगम् अन्तस् तेषाम् ईश्वरे सेव्यत्वेन लभ्ये
भक्तिर् दृढा कृत-विरोधैर् अस्माभिर् अपि परिच्छेत्तुम् अशक्त्या पुनर्
आश्चर्यम् एव व्यतिरेकेण दृढयन्ति, न चेति अत्र \।
द्विजाति-संस्कारादयः स्वयं भक्तेः कारणानि म भवन्त्य् एव तद्
गुणकस् सङ्गस् त्वासां तत् कारणतया नामीभिर् अनुमातुं शक्त इति
श्री-शुक-देवाभिप्रायः \।\।४२.४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**त्रिवृत् शौक्रं सावित्रं
दैक्ष्यम् इति त्रिगुणितं जन्म, नो ऽस्माकं यत्तद्धिक् व्रतं ब्रह्मचर्यं
क्रियाः नित्यनैमित्तिकादिकर्माणि \। ये वयमधोक्षजे श्री-कृष्णेतु विमुखा
एव \।\।४२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** न त्रासां कृष्णानुरागे
हेतुर् ज्ञातुं शक्यते इत्य् आह---नासाम् इति \। द्विजाति-संस्कार उपनयनं
गुरौ निवासस् तत्-सेवा तपः शास्त्रालोचनम् आस्त्समीमांसा त्व्
आत्म-याथात्म्य-विचारः शौचं त्रिषवणस्नानादि क्रियाः सन्ध्योपसनादयः
\।\।४२\।\।

**\॥।**

**\।\। १०.२३.४३ \।\।**

नासां द्विजाति-संस्कारो न निवासो गुराव् अपि \।

न तपो नात्म-मीमांसा न शौचं न क्रियाः शुभाः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्य् अप्य् आसां संस्कारादयो
न सन्ति तथापि कृष्णे भक्तिर् दृढा सत्य् अपि वारण-कारणेऽवर्येत्य्
अर्थः \।\।४३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथापि तत्द्-रहितानासपि
कृष्णे दृढा भक्तिर् जाता, आसां तस्य माहात्म्येन तद् भक्तेर् अपि
माहात्म्यं बोधयितुं तं विशिषन्ति---उत्तमः सर्वतः श्रेष्ठः श्लोकः
कीर्तिर् यस्य, अवतारित्वान् निजाशेष-भगवत्ताप्रकटनाच् च \।

यद् वा, उद्गतं तमो\ऽज्ञानं संसार-लक्षणं वा यस्मात् स श्लोको यस्य
तस्मिन्, यतः कृष्णे किं वा, तत्रापि कृष्णे उक्तार्थम् एवेदम् \। अत एव
योगेश्वराणां सनकादीनाम् अपि किम् उतास्माकं ईश्वरसेव्ये \। निश्चयार्थेन
हि-शब्देन तत्र शास्त्र-प्रामाण्यादिकं बोधयति दृढेति \। अस्माकं
चपलापि भक्तिर् नास्तीति सूचयति \।\।४३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न त्वासां कृष्णानुरागे
हेतुरस्मद्गम्य इत्याहृर्नासाम् इति \। योगेश्वरेश्वर इति सएव
स्वभक्तेर्हेतुं जानात्युपपादयतीति च नान्य इति भावः \। तेन
कृष्णरूपगुणप्रख्यापि व्रजस्थमालिकादिवनिताजन सत्सङ्गरूपो
मूलहेतुस्तैरज्ञातत्वान्नोक्त इति शुकदेवाभिप्रायः \।\।४३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** संसाकादिमताम्
उपनयनादि-विशिष्टानाम् अपीति संस्कारादीनां तद् उक्ति-हेतुत्वम्
अन्वयव्यतिरेकाभ्यां निराकृतं तासां तद्-धेतुश् च नन्दीरान्-मधुरां
प्रयान्तीनां मालिकादियोषितां तद्-गृह-बहिः प्रकोष्ठेषु विश्राम्यन्तीनां
कृष्ण-गुणान् कीर्तयन्तीनां प्रसङ्ग एव दीर्घ-श्रुतेत्याद्य् उक्तेः स च
तैर् अज्ञातत्वान्नोक्त इति बोध्यम् \।\।४३\।\।

**\॥।**

**\।\। १०.२३.४४ \।\।**

अथापि ह्य् उत्तमः-श्लोके कृष्णे योगेश्वरेश्वरे \।

भक्तिर् दृढा न चास्माकं संस्कारादिमताम् अपि \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्मारयामास अहो यूयं
विद्वांसोऽपि किम् इति मां न स्मरतेति विज्ञापयामास \। तत्र हेतुः सतां
गतिः \।\।४४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, तर्हि कथम्
अन्न-याचनादिकम् अस्मासु ? तत्राहुः नन्व् इति वितर्के ! यद् वा,
उत्तम-श्लोकत्वम् एव दर्शयन्ति, ननु निश्चितं स्वार्थे तद्
भक्ति-लक्षणे विमूढानाम् अत्यन्ताज्ञानाम्, यतो गृह-कृत्येन प्रमत्तानाम्
अनवहितानाम्,

यद् वा, गार्हस्थ्येन प्रकऋषेण मत्तानां महा-गर्ववताम् अपि नो\ऽस्मान्
स्मारयामासात्मानम्, यतः सतां धार्मिकाणां गतिः इत्य् आत्मनो
यज्ञपरतया धार्मिकाभिमानाद्य् उक्तम् \। यद् वा, सतां भक्तानां गतिर्
अपि, अहो आश्वर्यम्, उत्तम-श्लोकत्वात् तेन बोधिता अपि वयम् अविवेकान् न
बुद्धवन्त इति भावः \।\।४४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उत्तम-श्लोकत्वम् एव
दर्शयन्ति \। नूनं, निश्चितं सर्वासाम् अपि सिद्धीनां मूलं
तच्-चरणार्चनम् \[भा।पु। १०.८१.१९\] इति न्यायेन तद् भक्तिं विना
सर्वस्याप्य् अर्थस्यासिद्धेः स्वार्थे विमूढानाम् अत्यन्ताज्ञानां यतो
गृहेहया गृह-कृत्येन प्रमत्तानाम् बहितानां नः अस्मान् स्मारयामास
आत्मानं यतः स्व-स्वाधिकार-प्राप्त-वेदोक्त-तत् पराणां गतिः यद् वा,
सतां भक्तानां गतिर् अपि केवल- कारुण्येनैवेत्य् अर्थः \। यद् वा, सन्त
एव तावत् परम-दयालवः स तु तेषाम् अपि गतिर् आश्रय इति अहो आश्चर्यम्
उत्तम-श्लोकत्वात् तेन बोधिता अपि वयम् अविवेकान् न बुद्धवन्त इति
भावः \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथेति \। पतयो नाभ्यसूयेरन्
\[भा।पु। १०.२३.३१\] इत्य्-आदिना लब्ध भगवत्-प्रसादेनानुस्मरणं
ज्ञेयम् \।\।४४.५२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इमम् अर्थं स्वाचरितेन
निर्णयन्ति अथापीत्य् आदि \। अथापि एतद्-दृष्ट्वापि संस्कारादिमताम् अपि
अस्माकं कृष्णे भक्तिश् च न अस्तु भक्ति-कार्यम्, यदि वा ईषद्
अङ्कुरिताभूत् सापि न दृढा \।\।४४.५२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्व भगवतः कारुण्यं
क्व वास्माकं दौरात्म्यम् इत्य् आहुः नन्व् इति \।\।४४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** क्व हरेः कारुण्यं, क्व
च नो दौरात्म्यम् इत्य् आह---नन्व् इति गोप-वाक्यैर् निज-रूपं स्मारयामास
\।\।४४\।\।

**\॥।**

**\।\। १०.२३.४५ \।\।**

ननु स्वार्थ-विमूठानां प्रमत्तानां गृहेहया \।

अहो नः स्मारयाम् आस गोप-वाक्यैः सतां गतिः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यथा सतां
गतित्वानङ्गीकारे \। ईशितव्यैः अनीशैः, प्रेष्यैर् इति यावत् \। सहार्थे
तृतीया \। किं स्मरणे \। किं प्रयोजनं न किम् अपीत्य् अर्थः \।
प्रयोजनाभावे किम् अर्थं स्मारणं कृतं तथाह---ईशस्य एतत् स्मारणम्
अस्मत्-श्रीष्व् अनुकम्पनं च विडम्बनं कृपैव विडम्बनम् अतर्क्ये
चानुकारकृपयोर् हसे इति धरणिदेवः \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, गोप-वाक्यैर् अन्नम्
एवास्मास्वायाचत, न च स्मारयामास, तत्राहुः---अन्यथेति \। ननु
पूर्न-कामत्वे तस्यान्नेन प्रयोजनं मास्तु, क्षुधार्त-गोप-निमित्तं
युज्यत एव, तत्राहुः---कैवल्येति \। मोक्षः प्रेमा वा, फलान्तराद्य्
असम्बन्धात्, तद् आदीनाम् आशियाम् अर्थानां पतेः पत्युरीश्वरस्य तत्
तत्-प्रदान-समर्थस्य ईशितव्यैर् नियम्यैः किञ्चित् कर्तुम् अप्य् अशक्तैर्
इत्य् अर्थः \।

ननु, तर्हि कथम् अयाचत ? तत्राहुः---एतद् याचनादिकं विडम्बनं
लौकिक-लीला-प्रदर्शनम् इत्य् अर्थः \। यद् वा, डलयोर् एकत्वात्
विलम्बनं लोकानां संसारतरणावलम्बनम् इत्य् अर्थः \। यद् वा, अस्माकं
विडम्बनम् उपहसनम् \।\।४५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, गोप-वाक्यैर् अन्नम्
एवास्मास्वायाचत न च स्मारयामास तत्राहुः---अन्यथा
अनुग्रहमयात्म-स्मारणम् अन्तरेण \।

ननु, पूर्ण-कामत्वेन तस्यान्ने प्रयोजनं मास्तु क्षुधार्त-गोप-निमित्तं
युज्यत एव तत्राहुः---कैवल्येति \। कैवल्यं मोक्षः प्रेम वा
फलान्तरान्य-सम्बन्धेन शुद्ध-भाव-रूपत्वात् तदादीनाम् आशिषाम्
अर्थानां पते पत्युर् ईश्वरस्य तत् तत् प्रदाने समर्थस्येत्य् अर्थः \।
ईशितव्यैः नियम्यैः किञ्चित् कर्तुम् अप्य् अशक्तैः किं न किञ्चिद् अपि
प्रयोजनम् इत्य् अर्थः \। किन्त्वीशस्यापि एतत् विडम्बनं
दया-मात्रेणानुकरणम् एव भवति \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्व भगवतः कारुण्यं
क्व वास्माकं दौरात्म्यमित्याहुः, नन्विति \।\।४५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अन्यथा कारुण्यं च चेत्
पूर्णकामस्य तस्यास्माभिः किं न किञ्चित् प्रयोजनं तस्माद् ईशस्यैतद्
अन्न-प्रार्थनं विडम्बनम् अस्मत् तिरस्करणम् एव \।\।४५\।\।

**\॥।**

**\।\। १०.२३.४६ \।\।**

अन्यथा पूर्ण-कामस्य कैवल्याद्य्-आशिषां पतेः \।

ईशितव्यैः किम् अस्माभिर् ईशस्यैतद् विडम्बनम् \।\।

**श्रीधर-स्वामी (भावार्थ-दीपिका) :** आत्मनो दोषापवर्गेण
चाञ्चल्य-गर्वादि-त्यागेन \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यम् श्री-कृष्णम् \। श्रियाः
भगवति त्यागकारणानां शौर्यौदार्यविद्वत्तानां सत्त्वे वासकारणस्य
मौढ्यस्य चासत्त्वे\ऽपि न त्यजतीति भावः \।

> शूरं त्यजामि वैधव्याद् उदारं मय्य् अनादरात् \।
>
> विद्यावन्तं च सापत्न्यान् मूढो मेऽतिप्रियस् ततः \।\। इति शिष्टोक्तेः \।

तस्य याञ्चा जन-मोहिनी जनेषु निजैश्वर्याच्छादनकरीत्य् अर्थः
\।\।४६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, इच्छा-मात्रेण
संसारात् तारयितुं शक्तेन तेन किम् अर्थम् अनीश्वरवद्-याचनादिकं
क्रियते ? तत्राहुः---हित्वेति \। सकृद् अपि पादयोः पादस्यैकस्यापि वा
स्पर्शाशया,

यद् वा, असकृद् भजते सेवते, एवं कथम् अपि तद्-याचना न
घटेतैवेति बोधितम्, तथापि तस्य याच्ञ्या जनानां सर्वेषाम् एव जीवानां
मोहिनी मोहम् उत्पादयतीत्य् अर्थः \। को नाम तच् चेष्टितं बोद्धुं
शक्नुयाद् इति भावः \।

यद् वा, अभक्तानां मोहार्थं भक्तानां च भक्ति-वृद्ध्यर्थम् एवेत्य्
आहुः---जना अभक्ता ये जीवा इत्य् अर्थः \। किं वा, अकार-प्रश्लेषेण
अजनाः तद्-भक्तेतरा अभक्ता इत्य् अर्थः, तेषां मोहिनी, भक्तानान्तु तया
मोहो न स्याद् एव, प्रत्युत भक्तिर् एव विवर्धत इत्य् अर्थः,
परमेश्वरस्य लौकिक-लीलया भक्ति-विशेषोत्पत्तेः \।

यद् वा, जनानां तद् दासानां मोहिनी चित्ताकर्षिकेत्य् अर्थः \। अत एव
श्री-मद् उद्धवेन श्री-विदुराग्रे उदितम्---

> मां खेदयतो तद् अजस्य जन्म,
>
> विडम्बनं यद्-वसुदेव-गेहे \।
>
> व्रजे च वासो\ऽरि-भयाद् इव स्वयं
>
> पुराद् वावात्सीद् यद् अनन्त-वीर्यः \।\। \[भा।पु। ३.२.१६\]

इति, अस्यार्थः---जन्मनो विडम्बनं स्वीकारः, वसुदेवस्य बन्धनागारे
अरेः, कंसस्य भयाद् इव व्रजे वासश् च, स्वयम् अनन्त-वीर्यो\ऽपि पुरात्
मथुरातः पलायतेति \। अत एव तत् मां खेदयति, ईदृश्या
लौकिक-लीलयैव भक्ति-विशेष-वर्धनेन मादृशां हृदि पीडां जनयति,
अन्यथा श्री-नृसिंहादिवत् साक्षान् निजैश्वर्य-दर्शनेन
भक्ति-विशेषानुदयान् मादृशाम् एतादृशं दुःखं नाभविष्यद् इत्य् अर्थः \।
एवं---दुनोति चेतः स्मरतो ममैतत् \[भा।पु।३.२.१७\] इति, तत् तस्य
कैङ्कर्यम् अलं भृतान् नो, विग्लापयत्य् एव यद् उग्रसेनम्
\[भा।पु।३.२.२२\] इत्य्-आदिकम् अपि तत्रैव तद् उक्तं बोद्धव्यम् इति
\।\।४६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु यद्य् असौ स्मारयामास
तर्हि भवन्तः कथं न स्मस्रुः तत्राहुः हित्वेति \। अन्यात् हित्वेति
क्षीरोद-मथनान्ते तस्यानवम् इवाविर्भूतायाः
स्वयम्बर-लीलानुकरण-दृष्ट्या प्रोक्तम् असंकृत् भजते स्म स्वं स्वयम्
एवात्मा यस्यास् तस्यास् तद् अंशाभासभूताया जगल् लक्ष्म्या ये दोषास् तद्
अस्पर्शेनेत्य् अर्थः \। एवं कथम् अपि तद् याञ्चा न घटेतैवेति बोधितं
तथापि तस्य याञ्चाजनानाम् अस्मद् विधानां सर्वेषाम् एव जीवानां मोहिनी
नायम् ईश्वर इति मोहम् उत्पादयतीत्य् अर्थः \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्यथा,
निरुपाधिकारुण्यं विना पूर्णकामस्य अस्माभिः किं प्रयोजनम्, न किमपीत्य्
अर्थः \। ईशस्यैतदन्न प्रार्थनं खलु विडम्बनं लाघवम् एव यस्माद्
इत्य् अर्थः \। यद् वा, तस्मादेतत् ईशस्य ईशकर्तृकं अस्मत्कर्मकं
विडम्बनं तिरस्कारः \।\। ४६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** न च
क्षुधार्ततयान्नयाचनं न तु कारुण्यं गोचरणादि सत्त्वात् पूर्ण-कामत्वं
च नेति वाच्यम् इति आह---हित्वेति \। श्रीः सम्पद-रूपा यमसकृत् सर्वदा
भजते अन्यान् इन्द्रादीन् हित्वा स्वात्म-दोषश्चापल्यं तस्यापवर्गण त्यागेन
स्थिता सतीत्य् अर्थः \। जन्मोत्सवादिषु धेनुऽनियुतद्वयादि-दानाद् इति
भावङ् \। तस्य याञ्चा जनानस्मद्विधान् मोहयति नायं सर्वेष इति
प्रत्याययतीत्य् अर्थः \।\।४६\।\।

**\॥।**

**\।\। १०.२३.४७ \।\।**

हित्वान्यान् भजते यं श्रीः पाद-स्पर्शाशयासकृत् \।

स्वात्म-दोषापवर्गेण तद्-याच्ञा जन-मोहिनी \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्वोक्तं
स्मारयति---देशेति \।\।४७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** जनमोहीनीत्वम् एव
दर्शयन्ति---देश इति द्वाभ्याम् \। स एव साक्षात् भगवान् श्री-नारायणः,
तस्य देशादिमयत्वे हेतुः---विष्णुः सर्व-व्यापक इति \। तस्य च सर्वैर्
एवोपास्यत्वम् आहुः---योगेश्वराणां मुक्तानाम् अपीश्वरः, अतो यज्ञादिनास्माकम्
अपि स एव सेव्य इति भावः \।

यद् वा, स एव साक्षाद्-भूतः, एव शब्देनांशत्वादिकं निरस्तम्, अत एव
भगवान् सर्वैश्वर्य-पूर्णः, तत्राप्य् अशेषैश्वर्य-प्रकटनेन
विश्व-व्यापकत्वाद् विष्णुः, अतो योगेश्वराणाम् अपीश्वरः सेव्य इत्य् अर्थः \।
एष इति पाठे एष प्रत्यक्षतां प्राप्तः साक्षात् स्वयं किं वा,
एषो\ऽधुनैव जात इति कालाव्यवधानम् उक्तम्,

यद् वा, किम् अर्थःं जातः ? तत्राह---योगेश्वराः सुसिद्ध-भक्ति-योगास्
तेषाम् ईश्वरः, निज-भक्त-सुखार्थम् इत्य् अर्थः, हि-शब्देन तत्र
शास्त्रादि-प्रामाण्यं सूचयन्ति, तच् च प्रसिद्धम् एव, मद्-भक्तानां
विनोदार्थम् इत्य्-आदि-वचनेभ्यः, मूढाः शास्त्रार्थान् अभिज्ञाः
\।\।४७,४८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वतोऽपि मोहं दर्शयन्ति
देश इति, युग्मकेन \। स एव साक्षात् भगवान् यज्ञादिना अस्माकम् अपि स
एव सेव्य इति भावः \। यद् वा, स एव साक्षाद्-भूत एव अत एव भगवान्
सर्वैश्वर्य-पूर्णः तत्राप्य् अशेषैश्वर्य-प्रकटनेन विश्व-व्यापकत्वाद्
विष्णुः अतो योगेश्वराणाम् अपीश्वरः सेव्य इत्य् अर्थः \।

यद् वा, किम् अर्थं जातस् तत्राहुः योगेश्वराः सुसिद्ध-भक्ति-योगाः तेषाम्
ईश्वरः निज-भक्त-सुखार्थम् इत्य् अर्थः \। हि-शब्देन तत्र
शास्त्रादि-प्रामाण्यं सूचयन्ति---तच् च प्रसिद्धम् एव मद् भक्तानां
विनोदार्थम् इत्य्-आदि-वचनेभ्यः मूढाः शास्त्रार्थान् अभिज्ञाः आभ्यां
वाक्याभ्यां यथा पूर्वम् अस्माभिर् निरूपितं तथा तैर् अपि विचारितम् इति
श्रुक-देवाभिप्रायः \।\।४७.४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु
क्षुधार्तत्वादेवेदमन्नप्रार्थनम्, नतु कारुण्यं नापि
पूर्णकामत्वादिगोचाराणाद्यनुपपत्तेस्तत्राहुः, हित्वेति असकृत् मुहुः श्रीः
सम्पल्लक्ष्मीः स्वात्मनो दोषस्य चाञ्चल्यस्य अपवर्गेण त्यागेन
विशिष्टचाञ्चल्यं परित्यज्येत्य् अर्थः \। तस्यापि यत् याच्ञादिकं जनान्
अस्मद्विधान् मोहयति नायमीश्वर इति प्रत्याययति \।\।४७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** मोहं विवृण्वन्ति---देश
इति \। यन्मयो यद्व्याप्यो यद् अधीनवृत्तिको वा \।\।४७\।\।

**\॥।**

**\।\। १०.२३.४८ \।\।**

देशः कालः पृथग् द्रव्यं मन्त्र-तन्त्रर्त्विजो \ऽग्नयः \।

देवता यजमानश् च क्रतुर् धर्मश् च यन्-मयः \।\।

**श्रीधर-स्वामी (भावार्थ-दीपिका) :** इत्य् अशृणुम एवं सर्वत्र
श्रुतवन्तो वयं हि तथापीति \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स एष कृष्णो यन्मयो
देशादिर् इत्य् अर्थः \।\।४८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी
(बृहद्-वैष्णव-तोषणी), जीव-गोस्वामी (लघु-वैष्णव-तोषणी
क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मोहम् एव विवृण्वन्ति देश
इति \।\।४८.४९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अशृण्म श्रुत्वापि मूढाः
सन्तो न विद्मः \।\।४८.४९\।\।

**\॥।**

**\।\। १०.२३.४९ \।\।**

स एव भगवान् साक्षाद् विष्णुर् योगेश्वरेश्वरः \।

जातो यदुष्व् इत्य् आशृण्म ह्य् अपि मूठा न विद्महे \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्त्री-भाग्य-महिम्नात्मानं
श्लाघयन्त ऊचुः---अहो इति \। तादृशीस् तादृश्यः श्री-कृष्णानुरागिण्यः \।
यासां स्त्रीणाम् \।\।४९\।\।

---------------------------------------------------------------------------------------------------------------------

*अन्यैर् न व्याख्यातम्।*

**\॥।**

**\।\। १०.२३.५० \।\।**

तस्मै नमो भगवते कृष्णायाकुण्ठ-मेधसे \।

यन्-माया-मोहित-धियो भ्रमामः कर्म-वर्त्मसु \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुतप्ता नमस्कुर्वन्तीत्य्
आह---नम इति \। कर्मवर्त्मसु यजनयाजनादि-मार्गेषु \।\।५०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मूढत्वम् एव दर्शयन्तस्
तत्-कारण-माया-प्रभावेण विस्मिताः सन्तरतद् अपगमाय भक्त्या तद्
ईश्वरम् एव प्रणमन्ति---नम इति \। भगवते\ऽचिन्त्यानन्तैश्वर्याय,
इत्य् आत्मनस् तज्-ज्ञानं दुर्घटम् इत्य् अभिप्रेतम्,
निजाशेष-भगवताप्रकटनपरायेति वा \। यतः कृष्णाय, अन्यथा
गोपालनाद्य् असम्भवात् \। यद् वा, अन्यथा अस्मास्वन्न-याचनाद्य्
अनुग्रहासम्भवात्,

यद् वा, कृष्णायेति पत्नीनां चिताकर्षणाभिप्रायेण, अकुण्ठा अनवच्चिन्ना
मेधा स्मृतिर् यस्मात् तस्मै, पत्नीनां गृह-कृत्यादाव् अपि सदैव
तत्-संस्मरणात् \।

यद् वा, अलुप्त-ज्ञानाय, अतो\ऽन्येषाम् अस्माद् दृशानां मूढत्वं च युक्तम्
एवेति, अतो निज-माया-वैभवम् अस्माकं निज-कारुण्य-महिमादिकं च
स्वयं जानात्येवेति भावः \। भ्रमामः पुनः पुनस् तत्रैवाभिनिवेषं
प्राप्नुमः, जल-वेग-भ्रमरिकाया इव कदाचिद् अपि ततो निर्गन्तुं न
शक्नुम इत्य् अर्थः \।

यद् वा, तद् अर्पणं तस्मिन् विश्वासेन निश्चित्य कर्तुं न शक्नुम इत्य्
अर्थः \।\।५०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मूढत्वम् एव दर्शयन्तस्
तत्-कारण-माया-प्रभावेन विस्मताः सन्तः तद् अपगमाय सर्वज्ञं तद्
ईश्वरम् एव प्रणमन्ति---नम इति \। भगवते अचिन्त्यानन्तैश्वर्याय
अकुण्ठम् एधसे अलुप्त-ज्ञानाय स्वेषां तद् वैरीत्याम् आहुः---यन् माययेति
\। भ्रमामः पुनः पुनस् तत्रैवाभिनिवेषं प्राप्नुम जलावर्तादिवत्
कदाचिद् अपि ततो निर्गन्तुं न शक्नुम इत्य् अर्थः \।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अपराधाद् अतिव्यग्राः
प्रणमन्ति नम इति \।\।५०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अपराधाद् अतिव्यग्रास्तं
प्रणमन्ति नम इति \।\।५०\।\।

**\॥।**

**\।\। १०.२३.५१ \।\।**

स वै न आद्यः पुरुषः स्व-माया-मोहितात्मनाम् \।

अविज्ञातानुभावानां क्षन्तुम् अर्हत्य् अतिक्रमम् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वापराधं क्षमापयन्तः
\। प्रोतुः---स इति सः कृष्णः \। अज्ञेषु महतां क्षमैर् वा चितेति भावः
\।\।५१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं परमं दैन्यं
गताः श्री-भगवन्तं क्षमापयन्ति---स इति, स श्री-कृष्णो नोऽस्माकम्
अतिक्रमम् अपराधं क्षण्तुम् अर्हतीति योग्यो भवति \। तत्र हेतुः-स्वस्य
तस्यैव मायया मोहित-चित्तानाम्, अत एव न विज्ञातोऽनुभावस् तन्
माहात्यं यैस् तेषाम् \।

ननु, महापराधोऽयं क्षम्यो न स्यात्, तत्राहुः---आद्यः पुरुषः
सहस्र-शीर्षादि-रूपः, तन्-मुखाद् एवोत्पन्नानां विप्राणां पितृवद्
अपराध-क्षमा युक्तेति भावः \।

यद् वा, आद्यः सर्व-श्रेष्ठः, अतो निकृष्टानाम् अस्माकम् अपराधं क्षन्तुम्
अर्हत्य् एव, किं च, पुरि शयनात् पुरुषोऽन्तर्यामी, अतस् तेन तथा
नियुक्ताः स्मस् तथैव कृतवन्तो वयम् इति \। यद् वा, आस्द्यः पुरुषोत्तम
इत्य् अर्थः \। दीनवात्सल्य-ब्रह्मण्य-देवत्वादि-निज-स्वाभाविक-माहात्म्यात्
क्षन्तुम् अर्हत्य् एवेति भावः \।\।५१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं परम-दैन्य गताः
श्री-भगवन्तं क्षमापयन्ति---स इति स कृषानो नोऽस्माकम् अतिक्रमम्
अपराधं क्षन्तुम् अर्हति योग्यो भवति तत्र हेतुः स्वस्य तस्यैव
मायया मोहित-चित्तानाम् अत एव न विज्ञातोऽनुभावः तन् माहात्म्यं यैस्
तेषां यदि चास्माकम् अपराधः तथापि स आद्यः पुरुषः
सहस्र-शीर्षादि-रूपः तन् मुखाद् एवोत्पन्नानां विप्राणां पितृवद्
अपराध-क्षमा-युक्तेति भावः \।

यद् वा, आद्यः सर्व-श्रेष्ठः अतो निकृष्टानाम् अस्माकम् अपराधं क्षन्तुम्
अर्हत्य् एव \। किं च, पुरि शयानात् पुरुषोऽन्तर्यामी अतस् तेन यथा
नियुक्ताः स्मः तथैव कृतवन्तो वयम् इति \। यद् वा, आद्यः पुरुषः
पुरुषोत्तम इत्य् अर्थः \।
दीन-वात्सल्य-ब्रह्मण्य-देवत्वादि-निज-स्वाभविक-माहात्म्यात् क्षन्तुम्
अर्हत्य् एवेति भावः \।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतिदैन्यग्रस्ता
भगवन्तं क्षमापयन्ति, स वै इति \। अतिक्रमं अपराधम् \।\।५१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अपराधं
क्षमापयन्ति---स इति \। अतिक्रमम् अपराधम् \।\।५१\।\।

**\॥।**

\।\। १०.२३.५२ \।\।

इति स्वाघम् अनुस्मृत्य कृष्णे ते कृत-हेलनाः \।

दिदृक्षवो व्रजम् अथ कंसाद् भीता न चाचलन् \।\।

**श्रीधर-स्वामी (भावार्थ-दीपिका) :** न चाचलन् तयोर् दर्शनाय न
जग्मुः \।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वाधं
गोप-द्वारान्नार्थनापराकरण-रूपम् \। ते विप्राः \। अच्युतयोः
सर्वदैकरसयो राम-कृष्णयोः \। अस्माकं तत्र गमने कंसो
ज्ञास्यत्ययम् एव कृष्णो रामश् चेति, ततश् च तन्मारणे यत्नं करिष्यति
\। यद् वा, कुबुद्धित्वात् कंसस्य यूयं किम् अर्थं मच्-छत्रु पार्श्वे गता
अतो वध्या यूयम् इति भीता वा \। यद् वा, श्रुतास्माद् गमनवृत्तान्तः
कंसोऽस्माकं वृत्त्यादिकं हरिष्यतीति भीताः \। यद् वा, ऐकमत्याभावेन
न गता इति भावः \।\।५२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वमसाधारणम् अघम्
अपराधम्, तद् दर्शयति---कृतं हेलनम् आज्ञा-भङ्गः \। किं वा,
मनुष्य-दृष्ट्यावज्ञा यैस् ते \। यद् वा, अकार-प्रश्लेषेण न कृतं
श्री-कृष्णेनावहेलनं येषां ते, यज्ञ-समापन-व्याजेन पत्नीनां
प्रस्थापनात्, अत एव दिदृक्षवो\ऽपि, अप्य् अर्थे\ऽथ-शब्दः, व्रजं न
जग्मुः \। तत्र हेतुः---कंसाद्-भीताः, श्री-भगवति
दृढ-विश्वासानुत्पत्त्या निजानिष्ट-शङ्कयेत्य् अर्थः \।\।५२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वम् असाधारणम् अघम्
अपराधं तद् एव दर्शयति---कृतं हेलनं मनुष्य-दृष्ट्यावक्षा यैस् ते
अत एव दिदृक्षवोऽपि स्वाघक्षमापनाय मिलितुम् इच्छवोऽपि व्रजं प्रति
न चाचलन् सकृद् अपि पाद-विक्षेपं न कृतवन्त इत्य् अर्थः \। तत्र
हेतुः अथ कार्त्न्ये कंसात् भीताः श्री-भगवति दृढ-विश्वासानुत्पत्त्या
निजानिष्ट-शङ्कयेत्य् अर्थः \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, तर्हि तदानीम् एव
तत्राशोकवने गत्वा विलम्व्य व्रजं वा गत्वा कथं भगवन्तं शरणं
न गताः तत्राह---दिदृक्षव इति \। तदानीं शोकानुतापादिमत्त्वात्
सर्वैकमत्याभावाच्चाशोकवनं न गता, विलम्बे सति सायाह्ने व्रजं
प्रति गता, वैकमत्ये सति नचाचलन्निति चकाराच्चलन्तो
ऽपीत्याक्षेपलब्धम् \। तत्र हेतुः सर्वेषाम् अपि मनस्येकः
सहसैवोद्भूत इत्य् आह---कंसाद्भीता इति \। सूचकैरुक्तास्मद्वृत्तान्तः
कंसो ऽद्यैवास्माकं जीविका हरिष्यतीति भयव्याकुला इत्य् अर्थः \। अतः
पत्यादिकर्तृकबधत्यागादिलक्षणं भयं ब्राह्मणीनां कृष्णदर्शने किल
न प्रतिबध्नाति स्मेत्यत्र प्रेमैव हेतुः \। ब्राह्मणानान्तु मनःकल्पितो
भयाभास एव तत्र प्रतिबध्नाति स्मेत्यत्र भगवन्मायैव हेतुर्ज्ञेयः
\।\।५२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु, कृष्णं द्रष्टुं ते
कथं न जग्मुस्तत्राह---इतीति कृष्णे कृत-हेलनान्ते विप्राः स्वापराधम्
अनुस्मरन्तः पत्नी-दर्शनाज् जातश्रद्धा-भक्तयोऽच्युतयोर् दिदृक्षवोऽपि
प्रेमानुदयान्न चाचलन्नागच्छन् तत्र हेतुः कंसाद् इति चारसूचितास्मत्
कृष्णानुवृत्तिकः कंसोऽस्मद्वृत्तिं छिन्द्याद् इति भीतिमन्तो गृह एव
तिष्ठन्तः कृष्णम् अभजन्न् इत्य् अर्थः \। पत्नीनां जात-प्रेमत्वात्
प्रतिबन्धागणनं पत्नीनान्तु तद् अभावात् तद्-गणम् इति \।\।५२\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं

संहितायां वैयासिक्यां दशम-स्कन्धे पूर्वार्धे याज्ञ-पत्न्य्

उद्धरणं नाम त्रयोविंशोऽध्यायः \।

\।\। १०.२३ \।\।

**\॥।**

(१०.२४)



### इन्द्र-मख-भङ्गः \।

\।\। १०.२४.१ \।\।

**श्री-शुक उवाच---**

भगवान् अपि तत्रैव बलदेवेन संयुतः \।

अपश्यन् निवसन् गोपान् इन्द्र-याग-कृतोद्यमान् \।\।

**श्रीधर-स्वामी (भावार्थ-दीपिका) :**

चतुर्विंशे महेन्द्रस्य मखं व्यावर्त्य हेतुभिः \।

कृष्णः प्रवर्तयामास गोवर्धन-मखोत्सवम् \।\।

भूसुराणां क्रिया-गर्वं निरस्य स्वः-सुरेऊ च \।

मघवन्-मद-भङ्गाय तन्-मखं समवारयत् \।\।

ब्राह्मणाः कंसाद् भीताः स्वाश्रमस्था एव भगवन्तम् अभजन् \।
**भगवान् अपि तत्रैव निवसन्न् इन्द्र-यागे कृत उद्यमो** यैस् **तान्
गोपान् अपश्यद्** इति सम्बन्धः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हेतुभिः हेतु-वाक्यैः
रजसा चोदिता मेघ वर्षन्त्य् अम्बूनि इत्य्-आदि लक्षणैः \।\। निरस्य
अपाकृत्य \। तन्-मखं इन्द्र-यज्ञं \।

इन्द्र-याग-निवृत्त्या गोवर्धनोत्सवं श्रुति-विहितं प्रवर्तयितुं श्रुतिम्
आह---आग्रावभिरहन्येभिरक्तुभिर् वरिष्टं वज्रम् आजिघर्ति असक्तुभिर्
मायिनि शतं वा यस्य प्रचरन् स्वेदमेसं प्रवर्तयन्तो विवर्तयन्नह
\।\। इति \। अस्या अर्थः---यस्य वज्रिनः स्वेदमे वायुर् वेन्द्रो
वान्तरिक्ष-स्थान इत्य् उक्तेर् अन्तरिक्षे शतं वा ततो\ऽधिकं वासं
वर्तयन्तः संवर्तं प्रलयं कुर्वन्तः सांवर्तका नाम मेघाः प्रचरन्
प्राचरन् सञ्चारं कृतवन्तः समायिनि माया-मनुष्ये श्री-कृष्णे वरिष्ठं
श्रेष्ठतमं वज्रम् अशनिं तद्वतीं महा-वृष्टिम् आजिघर्ति क्षरति
अक्तुभिः रात्रिभिः \। सप्तभिर् इति पुराणतः सप्त-रात्रं वज्र-धारेण
पर्जन्येन ववर्षेत्य् अर्थः \।

तत्र हेतुम् आह---आग्रावभिर् अहन्योभिर् इति \। ग्रावभिर् समुदायिभिः
ग्राव-समुदायः शिलोच्चयो लक्ष्यते तैः \। अहन्य् एभिः अहः क्रतुम्
अर्हन्तीत्य् अहन्यास् तैः पर्वते क्रतु-भाजि सतीत्य् अर्थः \। मायी पुनः
किं चकारेत्य् अत आह---विवर्तयन्न् अहेति च \। अनन्तरं मायी अहाक्रतून्
विवर्तयन् विपरीतं वर्तयन्न् आस्त इति शेषः \। इन्द्र-यागार्थम् आहृतैः
सम्भारैर् गिरि-यागं प्रवर्तयति मायिनि इन्द्रो महतीम् वृष्टिं चकारेत्य्
अर्थः \। अत्र दृष्टान्त उपरितो नेयः \। यथास्माकं जाठराग्निः
प्राण-सहायो जलं शोषयति तच् चास्माभिर् बल-साध्ये कर्मणि क्रियमाणे
रोमकूप-द्वारा प्रस्वेद-रूपेण वमति, एवं वायु-सहायः सूर्यं
भूम्य्-आदि-गत तोयं शोषयति तच् चेन्द्रेण बल-साध्ये
निरन्तर-भ्रमि-रूपे कर्मणि प्रयुक्तः सन् किरण-द्वारा
चर्म-कोश-रूपेषु मेघेषु वमति \। ततस् तान् इन्द्रो भिन्दन् वृष्टिं
प्रवर्तयतीत्य् अर्थः \। स्वाश्रमास्थाः यज्ञ-शाला-स्थाः स्व-गृहस्था वा
\। तत्रैव गोकुले \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं गोपालन-प्रवृत्तिम्
आरभ्य प्रायः षष्ठ-सप्तमाब्द-वयसि कृतां लीलाम् उक्त्वा,
अधुनाष्टमारम्भे च तां चतुर्विंशाद्य्-अध्याय-चतुष्केण वदन्, तत्र च
तत्-तद्-वयसि प्रायो मुख्य-मुख्य-लीलाया एव वर्णनाद् अत्रापि
तथैवाह---भगवान् अपीत्य्-आदिना \।

व्रज एव नितराम् आसक्ति-पूर्वकं **वसन्न्** इति तस्य
व्रजैक-क्रीडा-परता, तत्रत्यानां च परम-धन्यता पूर्ववत् सूचिता \।
**अपि**-शब्दः पूर्वोक्तापेक्षया, तद्-अर्थस् तैर् व्यञ्जित एव \। यद् वा,
विप्राः स्वस्थात् नाचलन्, भगवान् अपि तेषां सान्त्वनार्थं नाययौ, किन्तु
व्रज एव निवसन् इत्य् अपि-शब्दार्थः \। **बलदेवेन संयुत** इति न च
तेषाम् आश्वासनार्थं तम् अपि प्रेषयामासेति भावः \। भगवान्
निज-कारुण्यादि-गुण-प्रकटनेन जगद्-धितार्थम् अवतीर्णोऽपीति तेषाम् अपि
हित-सिद्ध-योग्यतोक्ता \।

यद् वा, **अपि** निश्चये \। बलदेवेन सह तत्रैव निवसन्न् इत्य् अत्र
हेतुः---भगवान् इति \। तेन सहान्यत्र
निजाशेषैश्वर्य-प्रकटनस्यानुपपत्तेर् असम्पत्तेश् चेत्य् अर्थः \। तद् एव
दर्शयंस् तत्-प्रसङ्गम् आरभते---**इन्द्र-याग-कृतोद्यमानपश्यद्** इति
श्री-गोवर्धन-पूर्व-दिग्-वर्तीन्द्र-ध्वजाख्य-कुण्डे
इन्द्र-ध्वजोत्थापनादिना गोपानाम् इन्द्र-पूजार्थं
विविध-द्रव्याहरणाद्य्-उद्योगम् अद्राक्षीद् इत्य् अर्थः \।

यद्य् अपि प्रत्यब्दम् एव तेषाम् तद्-अर्थोद्यमस् तद्-यागश् च वृत्तोऽस्ति,
भगवता च दृष्टोऽस्त्य् एव, तथाप्य् अपश्यद् इत्य् अधुना विशेषोक्तिः
श्री-गोवर्धनोद्धरण-क्रीडाया इन्द्र-यज्ञ-मख-भञ्जन-लीलाया वा
योग्य-कालापेक्षया पूर्वं तत्रौदासीन्यात् \। एषा च क्रीडा वर्षान्ते शरदि
प्रवृत्तायम् एव---

> तं शरत्-कुसुमापीडाः परिवार्य प्रदक्षिणम् \।
>
> गावो गिरि-वरं सर्वास् ततो यान्तु पुनर् व्रजम् \।\।
>
> प्राप्ता किलेयं हि गवां स्वादु-तोय-तृणैर् गुणैः \।
>
> शरत् प्रमुदिता रम्या गत-मेघ-जलाशया \।\। \[ह।वं। २.१६.१२-१३\]

इत्य्-आदि श्री-हरि-वंशोक्तेः, अपर्त्व् अत्य्-उल्बणं वर्षम् \[भा।पु।
१०.२५.१५\] इत्य् अत्रैव वक्ष्यमानाच् च \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पूर्वं व्रज-कुमारीः प्रति
याताबला व्रजं सिद्धा मयेमा रंस्यथ क्षपाः \[१०.२२.२७\] इति
हेमन्त-गतया निजाङ्गीकृतास् तासु शरद्-रात्रिषु ताभिः सह श्री-भगवान्
अरमत \। ताः खलु शरद्-अन्तरा व्यवहित-शरत्-सम्बन्धिन्य एव
सम्भवन्ति \। तद्-रमणारम्भश् च शरत्-पूर्णिमायाम् एव निर्देक्ष्यते \।
सा च शरन्-मध्यस्थाश्विन-पूर्णिमैव सम्बद्ध्यते,
कार्त्तिक-शुक्ल-प्रतिपद् इत्य् एषा गोवर्धन-पूजा \। सा च रास-लीलायां
व्रज-देवीभिर् अनुकृता गोवर्धन-पूजानन्तरम् एव वरुण-लोक-गमनं,
ततः पूर्वां शरदम् एवारभ्यागामिनीं यावत् क्रमात् गोवर्धन-पूजा
वरुण-लोक-गमन-वस्त्र-हरण-यज्ञपत्न्य्-उपचर्या-ग्रहण-रास-क्रीडा
ज्ञेयाः \। तत्र तत्-तद्-वर्ष-निर्णयः कंस-वधान्ते करिष्यते
वैपरीत्योक्तिस् तु प्रेम-वैवश्यात् क्वचित् सजातीयत्वाच् च \।

अथ भगवान् अपि तत्रैवेत्य् अस्यायम् अर्थः---यत्र तद्-याग-योग्ये
गोष्ठ-निकट एव स्थान-विशेषे सङ्गम्य निवसन्तो गोपाः **कृतोद्यमा**
बभूवुः, **भगवान् अपि तत्रैवबलदेवेन संयुतो निवसन्**
इन्द्र-याग-कृतोद्यमान् गोपान् **अपश्यत्** पश्यन्न् एवासीत् \। तद्-द्रव्येण
यागान्तर-साधनेच्छया, न तु प्रथमं किञ्चिद् उक्तवान् इत्य् अर्थः \।
यत् तु श्री-विष्णु-पुराणे---

> विमलाम्बर-नक्षत्रे काले चाभ्यागते व्रजम् \।
>
> ददर्शेन्द्रोत्सवारम्भः प्रवृत्तान् व्रज-वासिनः \।\। \[वि।पु। ५.१०.२\]

श्री-हरि-वंशे---

> व्रजम् आजग्मतुस् तौ तु व्रजे शुश्रुवतुस् तदा \।
>
> प्राप्तं शक्र-महं वीरौ गोपांश् चोत्सव-लालसान् \।\। \[ह।वं।
> २.१७.२\]

तत् खलु सामान्यतो दर्शनम् \। अत्र तु विशेषत इति भेदः \। एषा च
क्रीडा कार्त्तिक-शुक्ल-प्रतिपदि कार्त्तिक-विधानस्य मध्य-देशीयानाम्
आचारस्य च तत एव प्रवृत्तेः \। अपर्त्व् अत्य्-उल्बणं वर्षम् \[भा।पु।
१०.२५.१५\] इति वक्ष्यमानाच् च \। तथा चोक्तं पाद्मे
दीपान्वितामावस्या-कृत्यान्ते, प्रातर् गोवर्धनः पूज्यो रात्रौ द्यूतं
प्रवर्तते इति तस्मात् श्री-हरि-वंशे वर्षा-शरत्-सन्धि-प्राय-वर्णनं
समुद्र-तीरादिवन् मध्य-देशोऽपि तदानीं वर्षाणां बाहुल्येन, कदाचित्
सर्वाश्विन-व्याप्त्य्-अपेक्षया \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भगवान् अपीति अत्रापि-शब्देन
तत्रैव निवसन्न् इतीत्थं चैवं लभ्यते \। एवं ते
पत्नी-सम्बन्धेनातिविश्वस्ता असन्निहिता नाचलन् च-काराद् यत् किञ्चित्
तत्-साम्मुख्येन यज्ञम् एव कुर्वन्तोऽतिष्ठन् \। अथ किञ्चित्-कालान्तरे
भगवान् अपि बलदेवेन संयुतस् तत्रैव निवसन् स्वयं यत्र निवसति
तत्रापीत्य् अर्थः \। इत्यभिलाषसमञ्जसत्वं कर्शितं
तत्संवासमहेतुमेभ्यस्तेभ्य इन्द्रस्यातिक्षोदियस्त्वात् बलदेवेन संयुत
इति स कदाचित् सोढुं शक्नोति \। बलदेवस् तु तत्-परम-भक्तौ नैवेत्य्
अर्थः \। तस्य यज्ञस्य अभि सर्वतो-भावेन
सिद्धान्तानुष्ठानादि-प्रकारेण जानातीति तद्-अभिज्ञस् तादृशोऽपि
पूर्व-पूर्वम् अप्य् अयं जानात्य् एव \। तथापि यत् पृच्छति तत् पुनर्
इन्द्रं प्रत्य् अनादरेणैवेति गम्यते \।\।१-४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

स्व-पित्रा सह संलप्य मखं व्याधूय वज्रिणः \।

चतुर्विंशे गिरीन्द्रस्य मखं प्रावर्तयद् धरिः \।\।

गोष्ठस्यास्थान्यां निवसन् स्व-भ्रातृभिः सह नन्द
इन्द्र-याग-सम्भार-सिद्ध्य्-अर्थं गोपान् उद्योजयामास भगवान् अपि
तत्रैव निवसन् इन्द्र-याग-कृतोद्यमान् गोपान् अपश्यद् इति सम्बन्धः
\।\।१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**

चतुर्विंशे विनिद्र्धूय पूजाम् इन्द्रस्य हेतुभिः \।

प्रावर्तयत् स्व-भक्तस्य गिरिराजस्य तां हरिः \।\।

सभायां भ्रात्रादिभिः सहोपविष्टो नन्द-राज
इन्द्र-पूजा-सम्भार-सिद्धये गोपान् आदिशत् तत्रैव निवसन् भगवान् अपि
गोपान् इन्द्र-यागोद्यतान् अपश्यत् \।\।१\।\।

**\॥।**

\।\। १०.२४.२ \।\।

तद्-अभिज्ञोऽपि भगवान् सर्वात्मना सर्व-दर्शनः \।

प्रश्रयावनतोऽपृच्छत् वृद्धान् नन्द-पुरोगमान् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद्-अभिज्ञः
इन्द्र-यागार्थम् अयम् उद्यम इति जानन्न् अपि \। तत्र
हेतु-द्वयम्---सर्वात्मा सर्वान्तर्यामी, सर्व-दर्शनः सर्वज्ञः \। दृशिर्
अत्र ज्ञाने \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तस्योद्यमस्याभिज्ञो\ऽप्य्
अपृच्छद् इति तेषाम् उत्तर-द्वारैव तद्-अनुरूप-परिहारार्थम् \।
तद्-अभिज्ञत्वे हेतुः---**सर्वात्मा** सर्व-व्यापकः \। यद् वा, सर्वेषाम्
आत्मा चेतयिता, अत एव सर्वं दर्शयतीति तथा सः, यतो भगवान्
सर्वैश्वर्य-युक्तः \। यद् वा, सर्वात्मेति-पद-द्वयेन तेषां तत्र
प्रवृत्तौ हेतुर् उक्तः, तथाप्य् अपृच्छत्, यतो भगवान् विचित्र-लील इत्य्
अर्थः \। यद् वा, प्रश्ने हेतुः---सर्वस्यात्मा प्रवर्तक इति
शक्र-याग-भङ्गेन श्री-गोवर्धन-याग-प्रवर्तनार्थम् \।

कुतः ? **सर्वं** श्री-गोवर्धनस्य हरि-दास-वर्यस्य सेवादिकं
पश्यत्य् अनुभवतीति तथा सः \। तद् अपि कुतः ? **भगवान्**
भक्त-वात्सल्याद्य्-अशेष-सद्-गुण-युक्तः \। यद् वा,
निजाखिलैश्वर्य-विशेष-प्रकटन-पर इति हेत्व्-अन्तरम् \।
**प्रश्रयावनतः** सन्न् इति सर्व-सद्-गुण-निधित्वेन \। यद् वा,
वक्ष्यमाणार्थ-ग्रहणाय पूज्येषु प्रश्न-रीत्य्-अनुसार-चातुर्या
निज-विज्ञता-बोधनार्थम् \।

**वृद्धान्** इति तेषाम् एव तद्-विज्ञानात्, तथा तेषां प्रबोधनेन सति
सर्वेषाम् एव तत्-सम्पत्तेश् च\। तत्र च **नन्दः पुरोगमो** मुख्यो
येषाम् इति तस्य प्रबोधे सति स्वत एव वृद्धानां तत्-सिद्धेः \।
विशेषतश् च गूढो\ऽयम् अभिप्रायः---ततो\ऽयं सरल-स्वभावः
परम-वत्सलो मत्-स्नेहाक्रान्त-चित्तो मद्-इच्छां कदापि नात्येष्यति \।
अन्ये चैते सर्वे तद्-अधीनाः, अतो\ऽमुं प्रत्य् एव प्राधान्येन प्रश्नो
युक्त इति \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च तस्य
पूर्व-पूर्व-दृष्टस्येन्द्र-मखस्य तथा श्री-व्रज-राजेन प्रत्य्
उत्तरयिष्यमाणस्य तद्-अधिकस्य चार्थस्याभिज्ञोऽपि अपृच्छत् \। तत्र च
भगवान् अपि सर्व-सद्-गुण-निधित्वेन विनयावनम्र एव सन्न् अपृच्छत्
\। अभिज्ञने हेतुः---सर्वस्यात्मा परमात्मेति \। प्रश्ने हेतुः---सर्वान्
दर्शयति स्वार्थे प्रावर्तयतीति तथा सः \। भवतु नाम पूर्वेषां
मद्-व्यवहितानां मद्-बहिरङ्ग-देवता-पूजादिकं, किन्त्व् एषां
मत्-सन्निहितानां मद्-अन्तरङ्ग-पूजैव मत्-सुखकरी मत्-पित्र्-आदीनां तु
तद् भूरि भाग्यम् \[१०.१४.३४\] इत्य्-आदि-लक्षण-महा-महिमत्वाद्
अतिक्षुद्रस्य तत्रापि महा-गर्वस्येन्द्रस्य पूजा मम दुःख-करीति
सम्प्रति परमान्तरङ्ग-गोवर्धन-पूजा-प्रवर्तनेच्छयैव वृद्धेषु
तत्रैव मुख्यतात्मीयतापेक्षया विशेषतः स्व-पितरि प्रश्न इति ज्ञेयः
\।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
पूर्व-पूर्व-वर्ष-दृष्टत्वात् तस्याभिज्ञो\ऽपि \। सर्वात्मेति यद्यप्य्
अन्तर्यामि-स्वरूपेनेन्द्र-यागे स्वयम् एव प्रेरयति तद् अपि
लीला-कौतुकार्थम् इत्य् अर्थः \। सर्वम्
इन्द्र-गर्व-खण्डन-सप्त-रात्र-पर्यन्त-प्रिय-जन-सहवास-विलासादिकम्
उदर्कं पश्यतीति सः \।\।२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तद्-अभिज्ञो\ऽपि
पूर्व-पूर्व-वर्ष-दृष्टत्वाद् इन्द्र-पूजार्थको\ऽयम् उद्यम इति जानन्न् अपि
\। सर्वान्तर्यामि-वपुषा तत्र तेषां प्रवर्तको\ऽपि प्रश्रयेण
विनयेनावनतः सन्न् अपृच्छत् \। सर्वम् उदर्कम्
इन्द्राभिमानापनयन-सप्त-रात्र-पर्यन्त-प्रिय-जन-सहवास-विलासादिकं
पश्यतीति स भगवान् नित्य-सिद्ध-षड्-ऐश्वर्यस् तद्-अभिमानापनयादिषु
समर्थः \।\।२\।\।

**\॥।**

\।\। १०.२४.३ \।\।

कथ्यतां मे पितः कोऽयं सम्भ्रमो व उपागतः \।

किं फलं कस्य चोद्देशः केन वा साध्यते मखः \।\।

**श्रीधर-स्वामी (भावार्थ-दीपिका) :** वृथा सम्भ्रमो न भवति
मखोऽयम् इत्य् एवं चेत्, किम् अत्र फलम् ? का देवता? केनाधिकारिणा ?
केन वा साधनेन साध्यते ? \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मे मह्यम् \। सम्भ्रमः
उद्यमः \। कोऽयं किं-विषयः ? सम्भ्रम उद्यमेऽपि स्यान् मण्डलेन गतौ
भये इति शाश्वतेः \। किं-फलम् ? दृष्ट-फलम् अदृष्ट-फलं वा ? कस्य
देवस्य चोद्देशः ? कां देवताम् अत्रोद्दिश्य द्रव्य-त्यागः ? मखः स्याद्
दान-यागयोः इति हलायुधः \। श्लेषेण सम्भ्रमः सम्यक् भ्रम एव वो
युष्माकं मयि सर्वेश्वरे सति यद् इन्द्र-यागोद्योगः \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव नन्द-पुरोगमान्
इत्य् उक्ते\ऽपि, **हे पितर्** इति, **मे** मह्यं **कथ्यताम्** इति
सर्वे\ऽन्ये जानन्ति, केवलं मयैव न ज्ञायत इति मां प्रत्य् एव
कथ्यताम् इति भावः \। एषां च पितृ-सन्तोषणार्था मौग्ध्य-लीला
आवश्यक-तच्-छ्रवणाय \।

यद् वा, अन्यं प्रति कथिते तस्य तत्त्वाज्ञानान् न किम् अपि प्रयोजनम्,
अतो मां प्रत्य् एव कथ्यताम् इतीन्द्र-मख-निरसनार्था
स-गर्व-प्रौढोक्तिः \।

यद् वा, हे मत्-पितर् इति स-स्नेह-सम्बोधनम्,
स-न्याय-यथार्थ-कथनाय \। **वः** युष्माकं सर्वेषाम् एव, न तु
केषाञ्चित् \। तत्र च **सम्भ्रमस्** त्वरा-विशेषो वैयग्र्यं वा, श्लेषे
सम्यग्-भ्रम एवेत्य् अर्थः \। उपागतो दूरे स्थातुं योग्यो\ऽपि समीपं
प्राप्त उपर्य्-आपतित इति वा \। केनेति तृतीयान्त-पदेन कर्तृ-करणयोः
प्रश्नः \। अन्यत् तैर् व्यञ्जितम् \।

यद् वा, सम्भ्रम-रूपः को\ऽयं किं-नामा अयं मख उपगतः, तस्य च
किं-फलम् इत्य्-आदिकं समानम् एव \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कथ्यताम् इत्य् अर्धकम् \।
**मे** मह्यं **कथ्यताम्** इति सर्वेऽन्ये जानन्ति केवलं मयैव न
ज्ञायत इति मां प्रत्य् एव कथ्यताम् इति भावः \। एषा च
पितृ-सन्तोषार्थ-मौग्ध्य-प्राय-लीलैव आवश्यक-तच्-छ्रवणाय वः
युष्माकं सर्वेषाम् एव, न तु केषाञ्चित् \। तत्र च सम्भ्रमः
त्वरा-विशेषो वैयग्र्यं वा, श्लेषेण सम्यग्-भ्रम एवेत्य् अर्थः \।
उपागतः दूरे स्थातुं योग्योऽपि समीपं प्राप्तः, उपर्य् आपतित इति वा \।
केनेति तृतीयान्त-पदेन कर्तृ-करणयोः प्रश्नः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मखो भविष्यति
तत्-सिद्ध्य्-अर्थम् अयं सम्भ्रम इति चेत्, किम् अत्र फलं ? कस्य
चोद्देशः ? को देवो\ऽत्र पूज्यत्वेन निर्दिष्ट इत्य् अर्थः \। केन कर्त्रा
करणेन वा ? \।\।३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** सम्भ्रमो महोद्योगैः
मखो भावी तत्-सिद्धये\ऽयं सम्भ्रम इति चेत् किम् अत्र फलं कस्य
वोद्देशः को देवो\ऽत्र पूज्यत्वेनोद्दिष्ट इत्य् अर्थः \। केन कर्त्रा
करणेन वा साध्यते ? \।\।३\।\।

**\॥।**

\।\। १०.२४.४-५ \।\।

एतद् ब्रूहि महान् कामो मह्यं शुश्रूषवे पितः \।

न हि गोप्यं हि साधूनां कृत्यं सर्वात्मनाम् इह \।\।

अस्त्य् अस्व-पर-दृष्टीनाम् अमित्रोदास्त-विद्विषाम् \।

उदासीनोऽरिवद् वर्ज्य आत्मवत् सुहृद् उच्यते \।\।

**श्रीधर-स्वामी (भावार्थ-दीपिका) :** एतद् ब्रूहि महान् कामो मम
श्रवणे वर्तते \। यद् वा, तव महान् कामो दृश्यत इति\। तूष्णीं स्थितं
प्रत्याह---नेति \। सर्वात्मनां सर्वत्रात्म-दृष्टीनाम् \।\।४\।\।

अत एव न विद्यते स्वः पर इति दृष्टिर् येषाम् इति स्व-पर-दृष्ट्य्-अभावाद्
एव तत्-तद्-भेदा अमित्रादयोऽपि तेषां न सन्तीत्य् आह---अमित्रेति \। न
मित्रम् उदास्त उदासीनो विद्विड् येषां, तेषां कृत्यं सर्वं कर्म नैव
गोपनीयं किञ्चिद् अस्तीत्य् अर्थः \। सत्य् अपि भेद-दर्शने उदासीनः
शत्रुवद् वर्ज्यः, आत्म-तुल्यत्वात् सुहृन्-मन्त्रेषु न वर्जनीय इत्य्
आह---उदासीन इति \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतत् यद्-अर्थं सम्भ्रम
इत्य् एतत् \। ननु बालकस्य तव किम् एतत्-प्रश्नेन ?
तत्राह---एतच्-छ्रवणे मे महत् कामो महत्य् आकाङ्क्षा \। मद्-इच्छया न
वदसि चेत् तर्हि स्वेच्छयैव वदेत्य् आह---यद् वेति \। तवात्र महान्
अभिलाषो निरीक्ष्यते \। किम् इदम् इति उत्तरम् अददतं प्रत्याह---नेति \।
हि-द्वयं साधु-कृत्य सर्वथा प्राकट्यम् आह \।\।४\।\।

अत एव सर्वात्मत्वाद् एव \। तद्-भेदाः स्व-पर-दृष्टि-भेदाः \।
स्व-दृष्टि-भेदः शत्रुः \। पर-दृष्टि-भेदो मित्रम् \। उभय-दृष्टि-भेद
उदासीनः \। इत्य् अर्थ इति \। गोप्य-करणे साधुत्वम् एव भज्येतेत्य्
अर्थः \। उपकर्ता मित्रम् \। अपकर्ता शत्रुः \। उभय-हीन उदासीनः \।
यद्यपि साधूनां वस्तुनो भेद-दर्शनं नास्ति, तथापि यथा-कथञ्चित्
सत्य् अपि शत्रुर् यथापकारित्वेन वर्ज्यस् तथोदासीनो\ऽप्य्
उपकारित्वाभावाद् वर्ज्य एव \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एतद् ब्रुहीति** पुनर्-उक्तिर्
निज-शुश्रूषातिशय-बोधनाय \। **मह्यं** माम् \। यद् वा,
मत्-प्रीत्य्-अर्थः \। तत्र च **शुश्रुषव** इति शुश्रूषुं धर्मम् आब्रूयात्
इति न्यायेन प्रत्य्-उत्तरावश्यकतोक्ता \। यद् वा, ननु बालके त्वयि
तत्-कथनेन किम् ? तत्राह---शुश्रूषवे, पुत्रस्येच्छावश्यं पूरयितुं
युज्यत इति भावः \। यद् वा, एषापि पूर्ववत् स-गर्वोक्तिर् एव \। पितर्
इति पुनः सम्बोधनं स्नेह-विशेष-जननाय, तद्-अभिप्रायश् च लिखित
एव \।\।४\।\।

ननु निज-कृत्यं नहि सर्वत्र प्रकाशयितुं युज्यते, तत्राह---नहीति
सार्धेन \। साधूनाम् इति तेषां विकर्म-स्वप्रवृत्त्या गोप्यत्वाभावात्
साधूनाम् एव लक्षणं सर्वात्मनाम् इत्य्-आदि विशेषण-त्रयेण, अतस् तत् तल्
लक्षणवद्भिर् भवद्भिर् न गोपयितुं युज्यत इति भावः \। तत्रापि इह
गोकुले सर्वेषाम् एवात्रत्यानां वैष्णव-प्रवरत्वेन खल-लोकाभावात् \।

यद् वा, ननु साधुभिर् अपि धर्मो गोप्य एव, तत्राह-सर्वात्मनां
सर्वात्म-दृष्टीनाम् \। तल् लक्षणम् एवाह---अस्वपरेत्यादि-विशेषण-द्वयेन
\।

ननु निज-हितार्थं देवतार्थं देवताराधकानां कुतः सर्वात्मता युक्ता
? अतो\ऽस्वपर-दृष्टित्वादिकं च नास्त्येवेति \। भवतु, तथापि मयि
गोपयितुं न युज्यत इत्य् आह---उदासीन इति \। वर्ज्यः
मन्त्र-भङ्गभयात्, अहन्तु सुहृदतो न वर्ज्य इति भावः \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एतद् ब्रूहीति पुनर् उक्तिर्
निज-शुश्रुषातिशय-बोधनाय \। मह्यं मां प्रीणयितुम् इत्य् अर्थः \। यद्
वा, ननु, बालके त्वयि तत् कथनेन किं ? तत्राह---शुश्रुषवे
पुत्रस्येच्छावश्यं पूरयितुं युज्यत इति भावः \। श्लेषेण, शुश्रुषुं
धर्मम् आब्रूयाद् इति न्यायेनावश्यकतोक्ता \। पितर् इति पुनः सम्बोधनं
स्नेह-विशेष-जननाय \। पूर्व-पूर्वम् अप्य् अयं जानत्य् एव, तथापि यत्
पृच्छति तत्र च सोल्लुण्ठम् इव यत् पृच्छति तत् पुनर् इन्द्रं प्रत्य्
अनादरेणैवेति गम्यते \। नारायण-सम-गुणत्वात्
तज्-जयि-दानव-वृन्द-घातित्वाच् चेति संशय्य तूष्णीं स्थितं प्रत्य्
आह---नहीति सार्धकेन \। तत्र नहीत्य् एकम् उदासीन इत्य् अर्थकम् \।
साधूनाम् इति तेषां विकर्मस्व् अप्रवृत्त्या गोप्यत्वाभावात् साधूनाम् एव
लक्षणम् \। सर्वात्मनाम् इत्य्-आदि-विशेषण-त्रयेण परमात्मा, तद्-दृष्टीनाम्
इह जगति कुत्रापीत्य् अर्थः \। अत तत्-तल्-लक्षणवद्भिर् भवद्भिर् न
गोपयितुं युज्यत इति भावः \।

ननु, निज-हितार्थं देवताराधकानां कुतः सर्वात्मता युक्ता ?
अतोऽस्व-पर-दृष्टित्वादिकं तव च नास्त्य् एवेति \। भवतु, तथापि मयि
गोपयितुं न युज्यत एवेत्य् आह---उदासीन इति वर्ज्यः
मन्त्र-भङ्ग-भयात् \। अहं तु सुहृत्सु परमान्तरङ्गः पुत्र एवेत्य् अतो
न वर्ज्य एवेति भावः \।\।४-५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नारायण-सम-गुणत्वात्
तज्-जयि-दान-वृन्द-हननाच् चेति संशय्य तूष्णीं स्थितं प्रत्य्
आह---उदासीन इति \।\।५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु बालकस्य तव किम्
एतत् प्रश्नेन ? तत्राह---महान् कामोऽभिलाषो ममात्र वर्तते \।

यद् वा, महान् कामो युष्मद्-आदीनाम् अत्र दृश्यते, अत एव तं मह्यं
शुश्रूषवे शुश्रूषुं मां प्रीणयितुम् इत्य् अर्थः \। रहस्यत्वाद्
अनतिकोविद-बालकादिषु वक्तुम् अनर्हम् इति चेत्, तत्र स्वस्यातिकोविदत्वम्
उक्ति-वैचित्र्यैव द्योतयन्न् आह---नहीति \। सर्व एवात्मान आत्म-युक्त्या
येषां तेषाम् \।\।४\।\।

अत एवायं स्वोऽन्तरङ्गः, अयं परो बहिरङ्ग इति न विद्यते दृष्टिर्
येषां तेषां, अत एव तद्-भेदा मित्रोदासीन-विद्वेषा न सन्तीत्य्
आह---अमित्रेति \। गृहस्था वयम् एवं-भूताः साधवो भवितुं न शक्नुम
इति चेत्, तद् अपि मय्य् एतद् गोपयितुं न युज्यत इत्य् आह---उदासीनोऽरिवद्
इति\। तुल्यार्थकवति प्रत्ययेनारिणा तुल्य उदासीनो वर्ज्य इत्य् अर्थः \।
अरि-साधर्म्यं चास्यारि-मित्रत्वेनापचिकीर्षापत्त्वात्, न त्व् अपकारकत्वाद्
इति ज्ञेयम् \। अत एव, यो विपक्ष-सुहृत्-पक्षः स तटस्थो निगद्यते
\[उ।नी। ९.७\] इत्य् उज्ज्वल-नीलमणौ तल्-लक्षणं दृष्टम् \। यस् तूदासीनो
नारिणो तुल्यो नापि सुहृदा तुल्यः, स तु न वर्ज्यो नाप्य् उपादेयः
स्व-कृत्येष्व् इति \। अत एव स नोट्टङ्कितः \। सुहृद् आत्म-मित्रत्वाद्
आत्मवद् विश्वास्य इत्य् अर्थः \। अहं तु पुत्रः सुहृदः सकाशाद् अप्य्
अन्तरङ्ग इत्य् अर्थः \।\।५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु, त्वं बालः
स्व-सखे क्रीडस्व किं तवानेन प्रश्नेनेति चेत् तत्राह---एतद् अति
सार्धकेन \। मे महान् कामो वाञ्छन्ति अतः शुश्रुषवे मह्यमेतद् ब्रूहि
शुश्रूषुं मां प्रीणयितुम् इत्य् अर्थः \।

ननु, रहस्यत्वाद् एतद्वाले य वाच्यम् इति चेत् तत्रोक्ति-वैचित्र्येण
विज्ञत्वं स्वस्य सूचयन्न् आह---नहीति \। सर्वेष्व् आत्मा मनो येषां अत
एव स्वोऽन्तरङ्ग इति नास्ति दृष्टिर् येषां तत एव तद्भेदा
मित्रोदासीनद्विपोऽपि न सन्तीत्य् आह---मित्रेति \। ईदृशां साधूनान् इह लोके
गोप्यं कृत्यं नास्ति \।\।४\।\।

ननु वयं साधवो\ऽपि गृहित्वाद् रहस्यं वक्तुं न शक्नुमस्
तत्राह---उदित्य्-अर्धकेन \। उदासीनश् चेद् अरिवद् वर्ज्यः \।
अरि-साधर्म्यं चास्यारि-मित्रत्वेनापचिकीर्षावत्त्वान् न त्व् अपकारित्वाद् इति
बोध्यम् \। अत एव, यो विपक्ष-सुहृत्-पक्षः स तटस्थो निगद्यते
\[उ।नी। ९.७\] इति लक्षणं य उदासीनस् तद्-द्वय-पक्षो न स्यात् \। स तु
न वर्ज्यो नाप्य् उपादेय इति ज्ञेयम् \। सुहृत् तु आत्मवद् ग्राह्यः,
ममत्वात्मजत्वात् तद्-गोपनं नैव युक्तम् इति भावः \।\।५\।\।

**\॥।**

\।\। १०.२४.६ \।\।

ज्ञात्वाज्ञात्वा च कर्माणि जनोऽयम् अनुतिष्ठति \।

विदुषः कर्म-सिद्धिः स्यात् तथा नाविदुषो भवेत् \।\।

**श्रीधर-स्वामी (भावार्थ-दीपिका) :** किं च, सुहृद्भिः सह विचार्य
ज्ञात्वैव कर्म कर्तव्यं न तु गतानुगतिकत्व-मात्रेणेत्य् आह---ज्ञात्वेति
\। अज्ञात्वा च तत्र विदुषो यथा तत्-कर्म-फलं स्यात् तथा
नाविदुषः\।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विचार्य-करणे फलम्
आह---किं चेति \। गतानुगतिक-मात्रेण पारम्पर्यागतत्व-मात्रेण \।
विदुषः विचार्य कर्तुः \। अविदुषः पूर्ण-फलं न स्याद्
अङ्गादि-वैगुण्याद्य्-अज्ञानाद् इत्य् अर्थः \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु सत्यं सत्यं
प्राणाधिकः सुहृद्भवान्, किन्तु बालो\ऽसि, मन्त्रेषु न योग्यस्
तत्राह---ज्ञात्वेति \। अज्ञात्वा च दृष्टपरस्परयेत्य् अर्थः \। यथा
यथावत् यादृशीति वा, उभयथाप्य् अज्ञस्य स्वल्प-फल्ं सूच्यते, तद्
अभावे च सत्कर्मसु श्रमस्य वैयर्थ्यापत्तेः\।

ननु वक्तृ-विशेष-निस्पृहा गुण-गृह्या वचने विपश्चितः इति न्यायेन
मयापि सह विचार्य कर्तुं युज्यत इति भावः \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अज्ञात्वा च
दृष्ट-परम्परयेत्य् अर्थः \। कर्माणि दृष्टादृष्टाफलानि कृष्यादि-यागादीनि
यथा यथावत् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कर्माणि दृष्टादृष्ट-फलानि
\।\।६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च,
बुद्धिमद्-अन्तरङ्ग-जनेन सह विचार्य ज्ञात्वैव कर्म कर्तव्यं, न तु
गतानुगतिक-न्यायेनेत्य् आह---ज्ञात्वेति \। ज्ञात्वा अज्ञात्वा च कर्माणि
दृष्टादृष्ट-फलानि कृष्यादि-यागादीनि \।\।६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** सुहृद्भिः सह विचार्य
ज्ञात्वायं जनः कर्मण्य् अनुतिष्ठति केचित् तु अविचार्याज्ञात्वा तत्र विदुषो
यथा कर्म-सिद्धिः स्यात् तथा नाविदुषः \। अतः सुहृद्भिर् अवश्यं
विचार्यम् \।\।६\।\।

**\॥।**

\।\। १०.२४.७ \।\।

तत्र तावत् क्रियायोगो भवतां किं विचारितः \।

अथवा लौकिकस् तन् मे पृच्छतः साधु भण्यताम् \।\।

**श्रीधर-स्वामी (भावार्थ-दीपिका) :** भवताम् अयं क्रिया-योगः
शास्त्रतोऽपि किं विचारितः प्रवृत्तो लौकिक आचार-प्राप्तो वेति साधु
सोपपत्तिकं भण्यतां कथ्यताम् इति \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र देव-कर्मणां मध्ये
ज्ञात्वा करणे वा \। किम् इति प्रश्ने \। सौपपत्तिकं हेतु-सहितम् \।
तावत् प्रथमम् \। क्रिया-योगः अनुष्ठान-प्रकारः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु पूर्व-पूर्वतरैर्
अस्मदीयैर् अन्यैश् चायं यागः प्रवर्तितो\ऽस् तीत्य् अधुना किं तत्र
विचारणेन ? सत्यम्, त एव कथं प्रवृत्ता इति पृच्छति-तत्रेति \।
तस्यां कर्म-सिद्धौ \। यद् वा, तयोर् ज्ञानाज्ञानयोर् विचारितः
शत्र-विचार-सिद्ध इत्य् अर्थः \। यदि शास्त्रीयस् तर्हि
शास्त्र-न्यायेनैव, यदि च लौलिकस् तर्हि लौकिक-न्यायेनैव परिहार्य
इति भावः \। अनेन तत्वाभिज्यात्वं च सूचितम् निजोक्तिग्राहणाय साधु
सोपपत्तिकं यथा सत् \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र तेषु कर्मसु क्रिया-योग
इदम् अदृष्ट-फलं कर्म भवतां किं खलु विचारितः
शास्त्रैक-प्रमाणत्वात् तद् विचार-प्राप्तः किम् अथवा लोक-परम्परयैव
प्राप्ता इति साधुसोपपत्तिकं भण्यतां तावद् इति प्रश्नान्तरं पश्चात्
कर्तव्यम् इत्य् अर्थः \। अनेन तत् तद् अभिज्ञत्वम् अपि सूचितं
निजोक्ति-ग्रहणाय \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रादृष्ट-फलः क्रिया-योगो
विचारितः शास्त्र-द्वारा ज्ञातः \।\।७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विचार्य ज्ञात्वैव क्रियत
इति चेद् अत आह---तत्र कर्मसु मध्ये क्रिया-योगो भवताम् अयम्
अदृष्ट-फल एव किं शास्त्र-प्राप्तत्वेन विचारितः ? अथवा, लौकिकः
लोकाचार-प्राप्तत्वेन ? \।\।७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** भवताम् अयं क्रिया-योगः
किं शास्त्रतो विचारितः किं वा लौकिकः कुलाचार-प्राप्तः साधु
सोपपत्तिकं मह्यं पुत्राय कथ्यताम् \।\।७\।\।

**\॥।**

\।\। १०.२४.८ \।\।

श्री-नन्द उवाच---

पर्जन्यो भगवान् इन्द्रो मेघास् तस्यात्म-मूर्तयः \।

तेऽभिवर्षन्ति भूतानां प्रीणनं जीवनं पयः \।\।

**श्रीधर-स्वामी (भावार्थ-दीपिका) :** पर्जन्यो वृष्टि-द्वारा भगवान्
ईश्वर इति भक्ति-विशेषेण प्रीणनं सन्तर्पकं जीवनं मृत-प्रायाणां
तृणादीनां प्राणदम् \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पर्जन्यः वर्षण-शीलः \।
ननु वर्षण-शीलास् तु मेघा नेन्द्र इत्य् आह---मेघा इति \।
प्रिय-मूर्तयः, आत्मा देहो यथा प्रेष्ठस् तथा तन्-मूर्तयो मेघा अपीति
भावः \। ततस् तम् अघः किं प्रयोजनमतात्राह---ते मेघाः \। प्राणनं
चेष्टा-करणम् \। जीवनं शरीराप्यायनम् \। पयः स्यात् क्षीर-नीरयोः इति
विश्वः \। पयः जलम् \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पर्जन्यो वृष्टि-द्वारा
जगत् पालनाय वृष्टिकारकः, भगवान् ईश्वर इति भक्ति-विशेषेण
प्रीणनं सन्तर्पकं जीवनं मृत-प्रायाणां तृणादीनां प्राणदम्,
उद्भवादिकत्वात् \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पर्जन्यो वृष्टि-द्वारा भगवान्
ईश्वर इति भक्ति-विशेषेण प्रीणनं सन्तर्पकं जीवनं मृत-प्रायाणां
तृणादीनां प्राणदम् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लोकाचार-प्राप्त एवेति
सोपपत्तिकम् आह---पर्जन्य इति \। प्रीणनं सन्तर्पकं जीवनं
मृत-प्रायाण्य् अपि तृणादीनि जीवयतीति तत् \।\।८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** कुलाचार-प्राप्त इति
सहेतुकम् आह---पर्जन्य इति पृषु सेचने पर्जन्यः आत्म-तुल्या मूर्तयो
येषां ते ते यत् पयो वारि वर्षन्ति तद्-भूतानां प्रीणनं सन्तर्पकं
जीवनं शुष्यतां तृणादीनां जीवकं प्ररोहकम् \।\।८\।\।

**\॥।**

\।\। १०.२४.९ \।\।

तं तात वयम् अन्ये च वार्-मुचां पतिम् ईश्वरम् \।

द्रव्यैस् तद्-रेतसा सिद्धैर् यजन्ते क्रतुभिर् नराः \।\।

**श्रीधर-स्वामी (भावार्थ-दीपिका) :** ततः किम् इत्य् अत आह---वयं
चान्ये नराः \। वार्-मुचां पतिम् ईश्वरं तद् रेतसा सिद्धैः द्रव्यैः
क्रतुभिः यजन्ति \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रेतोवत् क्षरण-शीलत्वाद्
रेतो जलम् \। तात प्रिय ततोऽनुकम्प्ये जनके इति मेदिनी \। तत एव
तातस् तत्-सम्बुद्धौ \। तथा तादृश-पूज्य-देवानुग्रहत एव त्वम्
एतादृशः पुत्रो लब्धोऽस्यतस् तत्-पूजा-प्रत्याख्यानं नोचितं तवेत्य्
आह---तातेति \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तातेति सलालनं
सम्बोधनं निजोक्तौ श्रद्धार्थम् \। यद् वा, तद् अर्थावगमार्थम्, वयं
गोपा न च गोपालनार्थं केवलं वयम् एव किन्तु अन्ये च नराः सर्वे \।

ननु सूर्यः स्वरश्मिभिर् मौमं रसम् आकृष्य वर्ष्ति इत्य्-आदि-वचनात्
सूर्याद्-वृष्टिः प्रसिद्धा, तत्राह---वार्मुचां मेघानां पतिमेघ-रूपाणां
सूर्य-रश्मीनाम् अपी स एवेश्वर इत्य् अर्थः \। तथा च
श्री-विष्णु-पुराणे---

> भौमम् एतत् पयो दुग्धं गोभिः सूर्यस्य वारिदैः \।
>
> पर्जन्यः सर्व-लोकस्य भवाय भुवि वर्षति \।\। \[वि।पु। ५.१०.२३\]
> इति \।

कुतः ? ईश्वरो देवेन्द्रत्वाद् इत्य् अर्थः \।

यद् वा, ननु तर्हि मेघा एव पूज्यन्ताम्, तत्रा---वार्मुचां पतिं
वृष्ट्यादि-शक्ति-प्रदानेन पालम् ईश्वरं च अनावृष्ट्यति-वृष्ट्याचरणे
शारतारम्, अतः स एव पूजार्ह इति भावः \। यद् वा, पतिं प्रभुम्
ईश्वरम् इति, अन्यथा क्रोधेनास्माकं भयम् उत्पादयेद् अपीति भावः \।

यद् वा, वैष्णव-प्रवराणां भवतां नान्य-देव-पूजा युक्ता,
तत्राह-ईश्वरं भगवद्-दृष्ट्यैव तदीयत्वेनैव वा
ईश्वर-बुद्ध्यार्च्यत इत्य् अर्थः \। अन्यत् समानम् \। द्रव्यैर्
दुग्धादिभिः, तद्-रेतसा तद्-वृष्टि-पयसा, तच् छक्त्यैव वा सिद्धैर्
इति, तत्त्वतस् तेष्व् अस्माकं स्वाम्याभावेनादौ तैस् तत्-पूजैव युक्तेति
भावः, अन्यथा अकृतज्ञत्वादि-दोष-प्रसक्तेः, यजन्त इति
प्रथम-पुरुषत्वम् आर्षम् \। यजामः, एवम् अग्रे चोपजीवन्तीति,

यद् वा, पुत्राभिप्रायज्ञानेन तद्-वागुल्लङ्घन-भयान्
निज-दोष-परिहारार्थम् अन्येषां प्राधान्य-विविक्षया तैः सह
विशेष-सम्बन्धेन प्रथम-पुरुषत्वम्, क्रतुभिर् विविधैर् यज्ञैर्
इन्द्रध्वजोत्थापनादि-कर्मभिर् वा \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तातेति सलालनं निजोक्तौ
श्रद्धार्थं तद् अर्थावगमार्थं च वयं गोपालनार्थं केवलं वयम्
एव किन्तु अन्ये च नराः सर्वे \।

ननु, सूर्यः स्व-रश्मिभिर् भौमं रसम् आकृष्य वर्षति इत्य्-आदि-वचनात्
सूर्याद् वृष्टिः प्रसिद्धा तत्राह---वार्मुचां मेघानां पतिं मेघ-रूपाणां
सूर्य-रश्मीनाम् अपि स एवेश्वर इत्य् अर्थः \। तथा च
श्री-विष्णु-पुराणे---

> भौमम् एतत् पयो-दुग्धं गोभिः सूर्यस्य वारिदैः \।
>
> पर्जन्य सर्व-लोकस्य भवाय भुवि वर्षति \।\। \[वि।पु। ५.१०.२३\]
> इति \।

इति कुत ईश्वरः देवेन्द्रत्वादित्य् अर्थः \। अन्यथा भयम् उतादयेद् अपीति
भावः \। यद् वा, वौष्णव-प्रवराणां भवतां नान्यदेव पूजा युक्ता
तत्राह---ईश्वरम् अन्तर्यामि-दृष्ट्येवेत्य् अर्थः \। अन्यत् समानं तद्
रेतसा सिद्धैर् इति तत्त्वतस् तेष्व् अस्माकं स्वाम्याभावेनादौ तैस् तत्
पूजैव युक्तेति भावः \। अन्यथा अकृतज्ञत्वादि-दोष-प्रसक्तेः यजन्त
इति प्रथम-पुरुषत्वम् आर्षं यजामः एवम् अग्रे चोपजीवन्तीति \।

यद् वा, पुत्राभिप्राय-ज्ञानेन तद्-वाग्-उल्लङ्घन-भवान्
निज-दोष-परिहारार्थम् अन्येषां प्राधान्य-विवक्षया, तैः सह
विशेष-सम्बन्धेन प्रथम-पुरुषत्वम् \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तातेति
स-लालन-सम्बोधनेन तादृश-पूज्य-देवतानाम् एवानुग्रहेणैतावद् गुणवान्
त्वं पुत्रः प्राप्तोऽस्यतस् तत् पूजा-प्रत्याख्यानं त्वया शुभंयुना न
कर्तव्यम् इति द्योतितं वस्तुतस् तद्-यज्ञे कर्तृत्वाभिमानोऽपि नोचित इत्य्
आह---तद्-रेतसा तद्-वृष्ट-पयसा सिद्धैः \।\।९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तम् इन्द्रम् ईश्वरं
वार्-मुचां मेघानां पतिं तद् रेतसा तत् पयसा सिद्धैर् द्रव्यैः
क्रतुभिर् अस्मद्-आदयो नरा यजन्ते \।\।९\।\।

**\॥।**

\।\। १०.२४.१० \।\।

तच्-छेषेणोपजीवन्ति त्रि-वर्ग-फल-हेतवे \।

पुंसां पुरुष-काराणां पर्जन्यः फल-भावनः \।\।

**श्रीधर-स्वामी (भावार्थ-दीपिका) :** उपजीवन्त्य् उपजीविकां कल्पयन्ति
धर्मार्थ-काम-सिद्धये \। ननु कृयादिभिर् जीवन्ति किम् इन्द्रेण ?
तत्राह---पुंसाम् इति \। फल-भावनः फल-साधकः \। पर्जन्यं विना
कृष्यादि-वैफल्याद् इत्य् अर्थः \।\।१०.११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तच्-छेषेण यज्ञावशिष्टेन
\। आशङ्कते---नन्व् इति \। तत्र आक्षेपे \। पुरुषकाराणाम्
अपराक्रम-सिद्ध-कर्मणाम् \। इत्य् अर्थ इति---विना वृष्टिं
तृणान्नाद्य्-असिद्धेः को\ऽपि पुरुषार्थ आहारं विना न सिध्यतीत्य् अर्थः
\।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु तर्हि तैर् अस्माकं
को नामोपकारः ? तत्राह---तच्चेषेणेति \। त्रिवर्गो धर्म-कामार्थाः, स
एव फलं तस्य हेतवे सिद्ध्यर्थम्, मुक्ति-भक्त्याद्य् औक्तिस् तच्
छेषोपजीवनेन तद् असिद्धेः \। यद् वा, फलं भक्तिः,
अन्यथोपजीवनस्य वैयर्थ्यात्, मोक्षस्यानुक्तिः प्रायो भक्ति-विघ्नत्वेन
वैष्णव-प्रवराणां तेषां तद् अनादरात्, एवं दृष्टादृष्ट-फल-हेतोक्ता,
पुंसाम् इति तैर् व्याख्यातम् एव,

यद् वा, ननु पुरुष-प्रयत्नैर् धर्मादिकं सेत्स्यति, तत्राह---पुंसाम्
इति \। देवतानुग्रहं विना पुरुष-प्रयत्नानां वैयर्थ्यापत्तेर्
विग्नोपस्थितेश् च \। किं वा, वृष्टिं विना न द्रव्य-सिद्धिः, तां विना च
न जीविका, तां च विना बलाद्य् अभावेन न पौरुषम्, तद् विना तु न
धर्मादिकम् इतीन्द्रः पूज्य एवेति भावः \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, तर्हि तैर् अस्माकं को
नामोपकारः ? तत्राह---तच् क्षेपेणेति \। त्रिवर्गः धर्मार्थ-कामाः स
एव फलं तस्य हेतवे सिध्यर्थम् एवं दृष्टा-दृष्ट-फल-हेतुतोक्ता
पुंसाम् इति तैर् व्याख्यातम् यद् वा,

ननु, पुरुष-प्रयत्नैर् धर्मादिकं सेत्स्यति तत्राह---पुंसाम् इति \।
देवता-प्रसादनैव धर्मादि-सिद्धैः पर्जन्यस्य च देवराजत्वाद् इति
भावः पुरुष-काराणाम् उद्यमानाम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तच्-छेषेण
तद्-यज्ञावशिष्टेनान्नेन उपजीवन्ति जीविकाम् उपकल्पयन्ति न च जीविका
ऽपि यथेष्ट-विषय-भोगार्थेत्य् आह---त्रिवर्गेति \। पुरुषकाराणां
त्रिवर्गार्थम् उद्यमानां फलं यत् त्रिवर्ग एव तस्य भावनः साधकः
पर्जन्याद् वृष्टिर् वृष्टेर् अन्नं अन्नाज् जीविका जीविकातो धर्मो धर्माद्
उद्यम इत्य् अर्थः \। यतो वस्तुतः पर्जन्य एव त्रिवर्गे मूल हेतुर् अतः
पर्जन्य एवेज्यत इति भावः \।\।१०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तच्-छेषेण
तद्-यज्ञ-शिष्टेनान्नेन नरा उपजीवन्ति जीविकाम् कुर्वन्ति, न च जीविकापि
यथेच्छ-विषय-भोगार्थेत्य् आह---त्रिवर्गेति \।
धर्मार्थ-काम-सिद्धये इत्य् अर्थः \। ननु ते कृष्यादिभिर् उपजीवन्ति
किम् इन्द्रेण इति चेत् तत्राह---पुंसां पुरुषकाराणां
त्रिवर्गार्थकोद्यमानां फलं त्रिवर्गः, तस्य भावनः साधकः
पर्जन्य एव पर्जन्याद् वृष्टिस् ततो\ऽन्नं, ततो जीविका ततो धर्मः,
तथा च पर्जन्यस्य मूल-हेतुत्वाद् एवेज्यत्वम् इति भावः \।\।१०\।\।

**\॥।**

\।\। १०.२४.११ \।\।

य एनं विसृजेद् धर्मं पारम्पर्यागतं नरः \।

कामाद् द्वेषाद् भयाल् लोभात् स वै नाप्नोति शोभनम् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विपक्षे बाधकम्
आह---कामात् दुर्विषयाभिलाषात् \। लोभात् धन-व्यय-शङ्कया \। भयात्
राजादि-भयतः \। द्वेषात् देवेषु व्यर्थ-विरोधात् \। स नरः \।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु केवलम्
एतद्-दृष्ट-विचारत एव, न तु शास्त्रतः \। तस्याप्य् अस्वातन्त्र्यात्
फल-दानाशक्तेश् च \। यद् वा, गोपालनादस्माकं स्वयम् एव धर्मादिकं
सिद्ध्येत्, गवां च सदा शाद्वलादि-युक्ते श्री-वृन्दावने सुखचार एवेति,
किम् इन्द्रेण ? यद् वा, भगवति दृढ-विश्वस्तानां नान्यापेक्षा युक्ता,
सत्यम्, तथापि पूर्व-पूर्वाचरितं कथञ्चिद् अपि त्यक्तुं नोपयुज्यत इत्य्
आह---य इति \। कामात् धन-रक्षणालाभात्, कर्मान्तरेण फलान्तरेप्सातो
वा, द्वेषात् अनावृष्ट्यादिनेन्द्रे\ऽनादरात् तद्-भक्त-जनैः सह द्वेसोदयाद्
वा, भयात् देवतान्तर-पूजया वैष्णव-धर्म-हानैः, धन-व्ययाद् वा
वाक्याप्रतिपालनेन प्रियमान्यजनाद् वा, द्रवेषु प्रतिष्ठादिषु वा लोभात्,
वा-शब्दो\ऽत्राध्याहार्यः \। शोभनं नाप्तोति इहामुत्र च तस्य क्षेमं न
स्याद् इत्य् अर्थः \। तत्र हेतुः-पारस्पर्यागतम् इति,
सदाचारातिक्रमणादित्य् अर्थः \। वै प्रसिद्धौ निश्चये वा, इति तत्र
निज-दार्ढ्यं बोधितम् \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** व्यतिरेके दोषम् अप्य् आह---इति
\। कामात् अदृष्ट-विसायात् द्वेदात् देवता-विषयात् तद् उपासक-विषयाद् वा
भयात् विरोधि-जन-हेतुकात् लोभात् दृष्ट-विषयात् वा शब्दोऽत्राध्याहार्यः
शोभनं नाप्नोति इहामुत्र च तस्य क्षेमं न स्याद् इत्य् अर्थः \। अत्रैषां
श्री-व्रज-वासिनां त्रिवर्गलिप्सा तद् दोष-जिहीर्षा च
श्री-कृष्णैक-निबन्धनेति प्रतिपादितम् एव ततः
सर्व-सद्वासनाशिरोमणिताम् एव धत्त इति विवेचनीयम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्यतिरेके दोषम् आह---य
इति \। कामात् स्वेच्छातः लोभात् द्रव्य-व्ययाभाव-विषयात् भयात् भीषणाल्
लोक-हेतुकात् \। द्वेषात् देवता-विषयकात् \।\।११\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** विपक्षे दोषम् आह---य
इति \। कामान् निजेच्छातः लोभात् द्रव्य-व्ययाभाव-विषयाद् भयाद्
भीषण-लोक-हेतुकात् \। द्वेषात् देवता-विषयात् शोभनं कुशलम्
\।\।११\।\।

**\॥।**

\।\। १०.२४.१२ \।\।

**श्री-शुक उवाच---**

वचो निशम्य नन्दस्य तथान्येषां व्रजौकसाम् \।

इन्द्राय मन्युं जनयन् पितरं प्राह केशवः \।\।

**श्रीधर-स्वामी (भावार्थ-दीपिका) :** इन्द्राय मन्युं जनयन्न् इति
कोप-जनन-द्वारा गर्व-पर्वताद् इन्द्रम् अवतारयितुं देवता-निराकरणं
न त्व् अयम् एवाभिप्राय इत्य् अर्थः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वच इन्द्र-याग-विषयम् \।
अयम् एव देवता-निराकरण-रूपः \। इत्य् अर्थ इति \। सात्त्विकत्वाद्
देवानां गर्व-रूप-राजस-धर्मे प्रवृत्तिं बाधायितुम् इति भावः
\।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** चार्थे तथा-शब्दः,
अन्येषां चेति श्री-गोपराजोक्तौ गर्वेणामेवानुमोदनात् सम्मतेर् वा \। यद्
वा, स्वयं वक्ष्यमाणार्थं सर्वान् एवैकमत्येन ग्राहयितुं पृथक् पृथक्
प्रश्नेन तथैव तेषाम् अप्य् उत्तर-प्राप्तेः, व्रजौकसां सर्वेषाम् एव
व्रज-वासिनाम् इत्य् अर्थः \। यद् वा, अनेन गतास् तत् सहचरा
व्यवच्छिन्नाः, तेषां सर्वथा तद् एक-मतानुसारात्, इति विकाले व्रजम्
आगतेन श्री-भगवता यागोद्यमं दृष्ट्वा पृष्टम् इति श्री-विष्णु-पुराणाद्य्
उक्तानुसारेण ज्ञेयम्, तथा श्री-विष्णु-पुराणे---

> विमलाम्बर-नक्षत्रे काले चाभ्यागतो व्रजम् \।
>
> ददर्शेन्द्र-महारम्भायोद्यतांस् तान् व्रजौकसः \।\। \[वि।पु।
> ५.१०.१६\] इति,

श्री-हरि-वंशे च---

> व्रजम् आजग्मतुस् तौ तु व्रजे शुश्रुवतुस् तदा \।
>
> प्राप्तं शक्नुम् अहं वीरौ गोपांश् चोत्सव-लालसान् \।\। \[ह।वं।
> २.१५.२\] इति \।

इन्द्राय मन्युं जनयन्न् इति देवता---निर्ककरण-कर्म-वादेन
मख-भञ्जनेन वा, अन्यत् तैर् व्याख्यातम् \। पितरम् इत्य् अस्याभिप्रायः
पूर्वं पितरित्य् अत्र विवृत एव \। यद् वा, पश्यंस् तस्य हितं कर्तुं
युज्यत इत्य् अर्थःस् \। प्रकर्षेण विविध-दृढ-न्याय-प्रदर्शनादिन्
आह---को ब्रह्मा ईशो रुद्रस् तौ वाति, वा गति-गन्धनयोः इति \। यद् वा,
व्येञ् तन्तु-सन्ताने इति वयते निज महिम्ना व्याप्नोतीति \। यद् वा, अस्त्य्
अर्थे वः, तौ प्रकृष्ट-सेवकतया यस्य स्त इति \। एवम्
अशेष-देवताधीनस्य देवता-निराकरणं केवलं कौतुक-स्वभावेनैवेति
भावः \। यद् वा, तयोः प्रीत्य्-अर्थम् एव ऐश्वर्य-मद-मत्तेन्द्रस्य
मख-भञ्जनेन मद-निरसनात् \। यद् वा, केशवः श्री-मथुराधिष्टाता,
अतो माथुराणां श्री-गोवर्धनादीनां माहात्म्य-विस्तारणाय तद् युक्तम् एवेति
\।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथान्येषां व्रजौकसां वचो
निशम्येति तेऽपि स्वयं श्री-नन्देनैव प्रमाणिता वा तथैवोचुर् इति
इन्द्राय मन्युं जनयन्न् इति तस्य बहिरङ्गत्वम् अनादरणीयत्वं च
ज्ञापितं पितरम् इति अस्य परमान्तरङ्गत्वं प्ररमादरणीयत्वं च
व्यञ्जितं को ब्रह्मा ईशो रुद्रस् तौ वयते निज-महिम्ना व्याप्नोतीति
कस्ततत्र वराकः इन्द्र इति बोधयति \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इन्द्राय
इन्द्र-मन्यु-जननस्य प्रयोजनं
तद्-गर्व-खण्डन-प्रतिवर्ष-गोअवर्धनोत्सव-प्रवर्ततनद्-उद्धरण-निखिल-प्रिय-जन-सहवास-लीला-विलासादिकम्
उपरिष्ठाज् ज्ञास्यते \।\।१२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** इन्द्रायेति \। इन्द्रं
निगर्वयितुं तस्य मन्युं जनयन् यद्यपीन्द्रो\ऽग्न्य्-आदिवत् परेशेन सृष्टा
वेदोक्ता देवता तेन दत्त-भागा च तथापि तस्मिन् गर्वोदयात्
तत्-परिहारेण तद्-विशुद्धये\ऽसाव अवमन्यते स्वयं प्रभुत्वात्,
शक्र-दर्प-जिघांसया इति वक्ष्यति स्व-भक्त-वर्यस्य गिरेः
प्रतिवर्षोत्सवाय चेति बोध्यम् \।\।१२\।\।

**\॥।**

\।\। १०.२४.१३ \।\।

कर्मणा जायते जन्तुः कर्मणैव विलीयते \।

सुखं दुःखं भयं क्षेमं कर्मणैवाभिपद्यते \।\।

**श्रीधर-स्वामी (भावार्थ-दीपिका) :** प्रथमं तावत् कर्म-वादेन
देवान् निराकरोति---कर्मणेति \। ननु जडात् कर्मणः केवलात् कथं
फल-सिद्धिः स्याद् इति चेत्, अहो अशीलित-मीमांसानां स्वम् अतिविलसिता
श्रद्धा कर्मणां फल-कारणत्वे वचनतोऽवगते किं ततोऽनुपपन्नं
नाम \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भय-क्षेमयोर् यद्यपि
दुःख-सुखान्तर्गतत्वं तथापि भेदेन कथनम् \। भयं संसारं
क्षेमं मोक्षम् अपि कर्मणैवेति \। आसक्त्य्-अनासक्तिभ्यां कृतं
कर्मविओभय-हेतुर् इति भावः \। कर्मण्य् आशङ्कते---नन्व् इति \।
अशीलिताविचारिता मीमांसा जैमिनीय-शास्त्रं यैस् तेषाम् \।
स्व-मति-विलसिता निज-बुद्धि-प्रकाशिता \। श्रद्धा-फल-दातेश्वरः
कर्म-भिन्नोऽस्तीत्य् एवं-रूपा \। वचनतः, कर्मणा जायते
इत्य्-आदि-शास्त्रतः \। अवगते ज्ञाते सति \। ततः कर्मणः \। किं नामा
किंकार्यम् \। अनुपपन्नम् असिद्धम् \। न किम् अपीत्य् अर्थः \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कर्म-वादस्य
सर्वत्रातिप्रसिद्धत्वात् तन्-मताश्रयणेनैव प्रथमं पित्रोक्तं
परिहरति---कर्मणेति \। कर्मणा प्रायः प्रारब्धेन तस्यैव
नित्य-फल-प्रदत्वात् \। जन्तुः सर्वोऽपि जीवः प्रमीयते म्रियते \।
विलीयते इति पाठेऽपि स एवार्थः \। एवं जन्म-मरणे उक्ते, जीवने चेह
लोके मरणेऽप्य् अमुत्र कर्मणैव सुखादिकम् आह---सुखम् इति \। क्षेमम्
अभयम् \। कर्मणेति पुनः पुनर् उक्तिः तद् एक-हेतुता-विवक्षया
दाढ्यार्थम् एव शब्द-द्वयं च \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एषां
मत्-पित्रादि-रूप-नित्य-परिकराणां पूजा-ग्रहणे को नाम इन्द्र इति
तन्-मद-हरणं यद्यपि मनसि वर्तते तथापि नर-लीला-पालनाय
तद्-अनुद्धाट्य कर्म-वादस्य सर्वत्राति-प्रसिद्धत्वात्
तन्-मताश्रयणनैव प्रथमं परिहरति, कर्मणीति \। प्रमीयते
म्रियते अत्र तु कर्मणेत्य् अत्र कर्तरि तीर्तीया प्रलीयत इति पाठेऽपि स
एवार्थः हि नीयते इति पाठे तु ह्य् एताव् एव हि निश्चये एवं जन्म-मरणे
उक्ते जन्म-मरणानन्तरं च कर्मणैव सुखादिकम् आह---सुखम् इति \।
क्षेमम् अभयं कर्मणेति पुनः पुनर् उक्तिः तद् एक-हेतुता-विवक्षया
दाढ्यार्थम् एव शब्द-द्वयं च \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एषां
मत्-पित्रादि-रूप-नित्य-परिकराणां पूजा-ग्रहणे को नाम इन्द्र इति
मन्-मद-हरणं यद्यपि मनसि वर्तते तथापि नर-लीला-पालनाय तद्
अनुद्घाट्य कर्म-वादम् एवावलम्ब्याह---कर्मणेति \।\।१३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नर-लीलतयैव
इन्द्र-मख-भङ्गे कर्तव्ये युक्तिम् उत्थापयन् सद्भिर् विगीतम् अपि
कर्म-वादम् आश्रित्य देवतां निराकरोति---कर्मणेति \।\।१३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** वेद-मूर्तिः परेशो
नन्द-सूनुर् वेदोक्तां देवताम् अन्तः स्वीकुर्वन्न् एव पित्रोक्ताम्
इन्द्र-देवतां कर्म-वादादिभिर् निराकर्तुं प्रवर्तते तत्र कर्म-वादिनस्
ते देवता-पक्षम् एवम् अवमन्यन्ते इत्य् आह---कर्मणेति \। यथाकारो
यथाचारो तथा भवति इति श्रुतेर् इति भावः \। न च जडस्य कर्मणः
कथम् उत्पत्त्य्-आदि-कर्तृतेति वाच्यं चलति जलं फलति तरुर् इत्य् आदौ
जडेऽपि कर्तृत्व-दर्शनात् \।\।१३\।\।

**\॥।**

\।\। १०.२४.१४ \।\।

अस्ति चेद् ईश्वरः कश्चित् फल-रूप्य् अन्य-कर्मणाम् \।

कर्तारं भजते सोऽपि न ह्य् अकर्तुः प्रभुर् हि सः \।\।

**श्रीधर-स्वामी (भावार्थ-दीपिका) :** केचित् पुनर् अतिसाहस-भीताः
कर्म-परतन्त्रम् ईश्वरं मन्यन्ते, तन्-मतम् अनूद्य निराकरोति---अस्ति
चेद् इति \। स्वयं कर्मभिर् अलिप्तोऽन्येषां जीवानां कर्मणां फल-रूपी
फल-दाता कर्तारं भजते तत्-तत्-कर्म-फल-दानेन \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतिसाहसम्
अतिविचारासामर्थ्यम् \। कर्म-परतन्त्रम् कर्माधीनम् \। फलं
सुख-दुःकादि-लक्षणं रूपयति ददातीति तथा \। सहाय-कल्पः न
स्वतन्त्र इति यावत् \। स ईश्वरोऽपि कर्तारं कर्मण इति शेषः \।
अकर्तुः कर्मणः \। स ईश्वरः न प्रभुः तत्र कारणासत्त्वाद् इत्य् अर्थः
\। इमं श्लोकं विजय-ध्वजस् त्व् इत्थम् अवतारयति---ननु प्रवृत्तेर्
बुद्धि-पूर्वकत्वेन कर्मणोऽचेतनत्वेन तद्-योगान् न जगत्-तद्-अधीनम्
इति \। किन्तु चेतनाधीनम् \। चेतनोऽपि न देव-दत्तादि-साधारणः, किं
तु विशिष्ट एव कश्चिद् अस्तीति कृष्णः स्वाहार्दान् अभिज्ञ-नन्द-गोपस्य
मानसीं शङ्कां गूढाभिसन्धिः परिहरति अस्ति चेद् इति \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** फलं रूपयितुं
दर्शयितुं दातुं शीलम् अस्येति फल-रूपी \। भजते अनुसरति आश्रयति
वा, कर्मानुसारेणैव फल-दानात् \। तद् एवाह---नेति \। हि यतः
कर्माभावे फलं दातुं न शक्त इत्य् अर्थः \। हि निश्चितम् \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** फलं रूपयितुं दर्शयितुं
दातुं शीलम् अस्येति फल-रूपी भजते अनु सरति कर्मानुसारेणैव
फल-दानात् व्यतिरेकेण दृढयति नेति हि यतः कर्माभावे फलं दातुं
न शक्त इत्य् अर्थः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, जडात् कर्मणः
केवलात् कथं फल-सिद्धिर् अतः कर्म-फल-दाता ईश्वरोऽवश्यापेक्ष्य
इत्य् अपि केषांचिन् मतं तत्राह---अस्ति चेद् इति \। फल-रूपी अन्य-कृत्
कर्मणां फल-दाता सोऽपि कर्तारं भजते अनुसरति कर्मानुसारेणैव
फल-दानात् वतिरेकेण द्रढयति---नेति \। हि यतः कर्माभावे फलं
दातुं न शक्त इत्य् अर्थः \।\।१४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** देवतां फल-दां केचन
मन्यन्ते ताम् एवं ते निराकुर्वतीत्य् आह---अस्ति चेद् इति \।
अस्मदीय-कर्मणां फल-रूपी फलार्थश् चेद् ईश्वरोऽस्ति सोऽपि कर्मापेक्षः
सन् कर्म-कर्तारं भजते हि यतः स कर्माकर्तुः प्रभुः फलदो न
भवनान्यथा वैषम्यापत्तेः \। तथा च कर्मणैव फलोपपत्तौ किम्
अन्तर्-गडुना देवतयेति देवता-काण्डं तु कर्म-स्वातन्त्र्यान् आस्थान्
देवता-स्वान्तन्त्र्य-व्यपदेशेन कर्मसु प्रवर्तयित्ं ज्ञान-कण्डवद्
यजमा-स्वरूपावगमेनेत्य् आहुः \।\।१४\।\।

**\॥।**

\।\। १०.२४.१५ \।\।

किम् इन्द्रेणेह भूतानां स्व-स्व-कर्मानुवर्तिनाम् \।

अनीशेनान्यथा कर्तुं स्वभाव-विहितं नृणाम् \।\।

**श्रीधर-स्वामी (भावार्थ-दीपिका) :** अतः कर्मण एव फल-सिद्धेस्
तत् पारतन्त्र्ये चाजागलस्तन-तुल्यत्वान् न देवतया कृत्य-मित्यान् न
देवतया कृत्यम् इत्य् आह---किम् इन्द्रेणेति। ननु कर्मणो ऽपि प्रवृत्तिर्
अन्तर्याम्य् अपेक्षैव कथं सर्वया देवताया अनुपयोग इत्य्
आशङ्क्याह---स्वभाव-विहितम् इति। स्वभावेन प्राक्तन-संस्कारेणैव
विहितं यत् कर्म तद् अन्यथाकर्तुम् अनीशेन \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः कर्मानुयायीश्वरोऽतो
हेतोः \। तत्-पारतन्त्र्ये कर्माधीनत्वे
केश्वरस्याजागल-स्तन-तुल्य-स्वाब्द्य्-अर्थत्वात् \। पुनर्
अत्राशङ्कते---नन्व् इति \। अन्तर्यामिणम् अपेक्ष्यत इत्य् अन्तर्याम्य्-अपेक्षेति
\। अनुपयोगः प्रयोजनाभावः \। आह श्री-कृष्णः \। स्वभावेति---स्वेन
भवनं स्वभावः \। अन्यथा कर्तुं परावर्तयितुम् \। अनीशेन
असमर्थेन \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत्रापि भूतानां
प्राणि-मात्राणां कर्मानुवर्तिनां प्राक्तन-कर्मानुसारेण
सुख-दुःख-भुञ्जानानाम् इन्द्रेण किं कर्मण एव
तत्-तद्-भोग-कारणत्वात् तेषु नृणां च कर्मान्तरोपार्जकानां स्वं स्वं
स्वभाव-विहितम् अन्यथा कर्तुम् अनीशेन तेन किं स्वभावस्यैव
तत्-तत्-कर्म-प्रवृत्ति-कारणत्वात् \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्रापि भूतानां
प्राणि-मात्राणां कर्मानुवर्तिनां प्राक्तन-कर्मानुसारेण
सुख-दुःख-भुञ्जानानाम् इन्द्रेण किं कर्मण एव
तत्-तद्-भोग-कारणत्वात् तेषु नृणां च कर्मान्तरोपार्जकानां स्वं स्वं
स्वभाव-विहितम् अन्यथा कर्तुम् अनीशेन तेन किं स्वभावस्यैव
तत्-तत्-कर्म-प्रवृत्ति-कारणत्वात् \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वं स्वं कर्मानुवर्तिनाम् इति
नाभुक्तं क्षीयते कर्म इत्य्-आदि न्यायेन तत्रापि
प्रारब्धस्यावश्य-भोग्यत्वात् नृणां विचारादिना स्वभावं क्रमितुं
समर्थानाम् अपि किं प्नर् अन्येषाम् इत्य् अर्थः \।\।१५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
अतोऽजागल-स्तन-तुल्यत्वान् न देवतया कृत्यम् इत्य् आह---किम् इन्द्रेणेति \।
ननु कर्मण्य् अपि प्रवृत्तिर् अन्तर्याम्य्-अपेक्षयैव कथं सर्वथा
देवताया अनुपयोग इत्य् आशङ्क्याह---स्वभाव-विहितम् इति \। स्वभावेन
प्राक्तन-संस्कारेण विहितं कर्तव्यत्वेनोपस्थापितं यत् कर्म तद् एव
कर्तुम् अन्तर्यामी जीवं प्रेरयति, न त्व् अन्यद् इत्य् अतः स्वभाव-विहितम्
एव कर्म, अन्यथा कर्तुम् असमर्थेन इन्द्रेण पूजनीयेन किं न किम् अपि
फलम् इत्य् अर्थः \।\।१५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अतः स्वभाव-विहितं
स्वभावेन अनादि-कर्म-प्रवाह-वशवर्ति जीव-स्वभावेन
प्राक्तन-संस्कारेण विहितं यत् कर्म तत्-फल-भूत-सुखं दुःखं
चान्यथा कर्तुम् अनीशेनासमर्थेन जीव-मात्रेणेत्य् अर्थः \। अनेनेश्वरः
सर्वं कर्तुं समर्थोऽस्ति कर्म-फलद इति सूचितम् \।\।१५\।\।

**\॥।**

\।\। १०.२४.१६ \।\।

स्वभाव-तन्त्रो हि जनः स्वभावम् अनुवर्तते \।

स्वभाव-स्थम् इदं सर्वं स-देवासुर-मानुषम् \।\।

**श्रीधर-स्वामी (भावार्थ-दीपिका) :** एतद् विवृणोति---स्वभाव-तन्त्र
इति \। प्रवृत्तेः संस्काराधीनत्वात् किम् अन्तर्यामिणेत्य् अर्थः \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतत् स्वभावाधीनत्वम् \।
इत्य् अर्थ इति \। प्रवृत्तिः पयः-स्यन्दनादिवत् संस्कारानुरोधिन्य् एवेति,
न त्व् अन्तर्याम्य्-अधीनेति भावः \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सर्वम् इत्य् अनेन
गृहीतानाम् अपि देवादीनां पृथग्-उक्तिः, नृणाम् इतिवत् \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सर्वम् इत्य् अनेन गृहीतानाम्
अपि देवादीनां पृथग्-उक्तिर् विचारादि-सद्-भावेऽपि तद्-अतिक्रमणाशक्तेः
\।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वभावस्यैव
तत्-तत्-कर्म-प्रवृत्ति-कारणत्वात् \।\।१६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतद्
विवृणोति---स्वभाव-तन्त्र प्राक्तन-संस्काराधीनः \। अतः
स्वभाव-समर्थेन इन्द्रेण पूजनीयेन, किं न किम् अपि फलम् इत्य् अर्थः
\।\।१६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :**
अनादि-कर्म-प्रवाह-पतित-जीवस्य स्वभावम् अपि वर्णयति
स्वभाव-तन्त्र इति \।\।१६\।\।

**\॥।**

\।\। १०.२४.१७ \।\।

देहान् उच्चावचाञ् जन्तुः प्राप्योत्सृजति कर्मणा \।

शत्रुर् मित्रम् उदासीनः कर्मैव गुरुर् ईश्वरः \।\।

**श्रीधर-स्वामी (भावार्थ-दीपिका) :** तस्मात् स्वभावतो निष्पन्नस्य
कर्मण एव सर्व-कारणत्वात् कर्मैव पूज्यम् इत्य् आह---देहान् इति
सार्धेन \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः स्वभावायत्तं
सर्वं तस्माद् धेतोः \। शुभं कर्म मित्रम् \। अशुभं शत्रुः \।
उबह्य-विलक्षण-विपणाक्ष-क्रीडादि उदासीनः \। अन्तःकरण-शुद्धि-द्वारा
ज्ञान-हेतुत्वाद् गुरुः, कषाय-पक्तिः कर्माणि ततो ज्ञानं प्रवर्तते \।\।
इति श्रुतेः[^७८] \। यागादि-रूपम् ऐश्वर्य-हेतुत्वाद् ईश्वर इति विवेकः
\।\।१७\।\।

[^७८]: म।भा। १२.२६२

    कषाय-पक्तिः कर्माणि ज्ञानं तु परमा गतिः \।

    कषाये कर्मभिः पक्वे ततो ज्ञानं प्रवर्तते \।\।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्राप्योत्सृजति प्राप्नोति
त्यजति चेत्य् अर्थः \। देहोत्सर्जनस्य मुख्यतयोक्तिर्
जीवन-कालस्याल्पत्व-बोधनाय, तच् च तेषां
निर्वेदोत्पादनेनाग्रह-त्याजनार्थं---कर्मणा जायते जन्तुः \[भा।पु।
१०.२४.१३\] इत्य्-आदिना पूर्वम् उक्तस्याप्य् अपुनरुक्तिर् जन्म-मरणयोः
कर्मैकाधीनत्व-दार्ढ्याय, देह-वैचित्र्यम् अपि तद्-अधीनम् एवेति
बोधनाय वा \। शत्र्व्-आदयोऽपि कर्मैव \। एकस्यैव कदाचिच् छत्रुतायाः
कदाचिन् मित्रतायाः कदाचिद् उदासीनतायाश् च दर्शनात् \। ईदृग् नियमो
विचित्र-कर्म-हेतुक एवेति कार्य-कारण-भेदतस् ते कर्मैवेत्य् अर्थः \।
ननु, ज्ञानं विना कर्मस्व् अप्रवृत्तेः ज्ञानार्थम् उपदेष्टावश्यम्
अपेक्ष्यते, तत्राह---गुरुर् इति अदृष्टं विनोपदेशाप्राप्तेः \। प्राप्तेऽपि
तत्-फल-सिद्धेः \। ननु कर्मणो जडत्वेन तत्-फल-दाता प्रभुर्
अपेक्ष्यते, तत्राह---ईश्वरश् चेति \। कर्मण एव शक्तिमत्त्वात्
तत्-प्रतिपादितम् एव \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्राप्योत्सृजति प्राप्नोति
त्यजति चेत्य् अर्थः \। शत्र्व्-आदयोऽपि कर्मैव एकस्यैव कदाचिच्
छत्रुतायाः कदाचिन् मित्रतायाः कदाचिद् उदासीनतायाश् च दर्शनात् \। ननु,
ज्ञानं विना कर्मसु अप्रवृत्तेः ज्ञानार्थम् उपदेष्टारम् अवश्यम् अपेक्षते,
तत्राह---ईश्वरश् चेति \। ईश्वरस्यापि कर्मानुगत्वात् तस्यैव
तादृश-शक्तेः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मात् स्वभावतो
निष्पन्नस्य कर्मण एव सर्व-कारणत्वात् कर्मैव पूज्यम् इत्य् आह---देहान्
इति सार्धेन \।\।१७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तस्मात्
स्वभाव-निष्पन्नेन कर्मणैव निखिलार्थ-सिद्धेस् तद् एव बहु-मानेन
सेवाम् इत्य् आहुः---देहान् इति \। उच्चावचत्वादिकं सर्वं कर्माधीनम् एवेत्य्
अर्थः \।\।१७\।\।

**\॥।**

\।\। १०.२४.१८ \।\।

तस्मात् सम्पूजयेत् कर्म स्वभाव-स्थः स्व-कर्म-कृत् \।

अञ्जसा येन वर्तेत तद् एवास्य हि दैवतम् \।\।

**श्रीधर-स्वामी (भावार्थ-दीपिका) :** संपूजयेत् संमानयेत् \। ननु
देवतोद्देशेन द्रव्य-त्यागात्मकत्वात् कर्मणः कथं देवतां विना सिद्धिर्
इत्य् आशङ्क्य कर्माङ्ग-मात्रं देवतेति पक्षम् उपसंहरन्न् इव हेतु-वादम्
अश्रित्यान्याम् एव देवतां समर्थयते, अञ्जसेति \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः कर्मैव मुख्यं
सर्वतः तस्मात् \। स्वभावस्थः प्राक्तन-संस्कारानुविधेयः \।
स्व-कर्म-कृत् विहित-कारी सन् \। पुनः जडात्वात् के बल-कर्मणः
फल-दातृत्वम् अघटमानं मत्वा शङ्कते---नन्व् इति \। अङ्गं देवताङ्गि
कर्मेति पक्षे, तुष्यतु दुर्जनः इति न्यायम् आश्रित्येव-शब्दं
प्रयुङ्क्ते---उपसंहरन्न् इवेति \। वस्तुत उपसंहारस् तु यागान्त एवेति
हेतुवादं तर्क-बलेन हेत्व्-अन्तरं सम्भाव्य---अन्यां शैल-गवादि-रूपाम्
\। अञ्जसा तत्त्वेन \। अञ्जसा त्वरिते तत्त्वे इति यादवः \। येन
अनिरुक्तेन कर्मणा वर्तेत सदा तिष्ठेत् \। अस्य पुरुषस्य तद् एव सदा
स्थिति-हेतुः \। दैवतं कुल-दैवम् \। हि प्रसिद्धम् \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तस्माद् गुरुत्वेश्वरतादेर्
हेतोः, स्वभावस्थः संस्कारत एव स्वयं कर्म निष्पद्यते इत्य्
एतद्-दृष्टिः सन्न् इत्य् अर्थः \। इत्थम्
अन्तर्यामि-प्रेरण-निराकरण-दार्ढ्याय \।

यद् वा, संस्कारार्थं कर्माभिनिवेशाय \। ननु तर्हि संस्कारेणैव
कर्म-पूजापि स्यात् \। किं तत्र सम्पूजयेद् इति विधिना ?
तत्राह---स्व-कर्म-कृत् कर्मण एव सर्व-कारणत्व-बुद्ध्या
निज-कर्म-कृत् सन्न् इत्य् अर्थः \। अन्यथानभिनिवेशेन कर्मासम्पत्त्या
फलासिद्धेः इति कर्मानुष्ठानस्यावश्यकताभिप्रेता \।

यद् वा, सात्त्विकादि-स्वभावे वर्तमानस् तद्-अनुरूपं स्व-कर्म कुर्वाणोऽपि
कर्मैव सम्पूजयेत्, न तु तत्-तत्-स्वभाव-देवतादिकम् इत्य् अर्थः \।

यद् वा, स्वभावस्थः स्व-कर्म-कृच् च सन्न् इति
निज-स्वभावातिक्रमण-प्रयासस्य तथान्य-कर्म-शिक्षा-प्रयत्नस्य च
परिहारेण देवता-पूजनात् कर्म-पूजनस्य सुकरत्वं दर्शितम् \।

यद् वा, सम्पूजयेद् इत्य् अत्र हेतुः---स्वभावस्थः, संस्काराधीनः, अतः
संस्कार-जन्यस्य संस्कार-मूलस्य वा कर्मणः पूजोपपन्नेति भावः \।
स्व-कर्म-कृच् च स्व-कर्मैक-भोग-कर्तेत्य् अर्थः \। अतो
निजोपजीव्य-पूजा युक्तैवेति भावः \। तद् एवाह---अञ्जसेति \। हि यतः
\। येन यः सुखं वर्तेत \। तद् एवास्य जनस्य दैवतम् \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्माद् गुरुत्वेश्वरतादेर्
हेतोः स्वभाव-स्थः संस्कारत एव स्वयं कर्म निष्पद्यते इत्य्
एतद्-दृष्टिः सन्न् इत्य् अर्थः \। यद् वा, यस्मात् स्वभाव एव
कर्मान्तर-प्रवर्तकः कर्मैव च फलदात् तस्मात् केनचिद् दोषेण
ब्राह्मणाद्य्-अनर्ह-भावान्तरानुगमेऽपि यत्नात् स्वभाव-स्थस्
तद्-अर्ह-भाव-स्थ एव सन् स्वकर्म-कृत् तद्-अर्ह-कर्म-कृद् एव च सन्
कर्मेति कर्माजीव्यम् एव सम्पूजयेत्, न तु बहिरङ्ग-देवादीन् इत्य् अर्थः
\। अग्रे तथैव व्यक्तेः, तद् एवाह---अञ्जसेति \। हि यतः \।
सुख-पूर्वकं येन या वर्तेत यत् य आजीव्येत् तद् एवास्य जनस्य
दैवतम् \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यस्मात् स्वभाव एव
कर्मान्तर-प्रवर्तकः कर्मैव च फल-दातृ तस्माद् दोषेण
ब्राह्मणाद्य्-अनर्ह-भावान्तरानुगमनेऽपि यत्नात् स्वभाव-स्थस्
तद्-अर्ह-भावस्थ एव सन्, स्व-कर्म-कृत् तद्-अर्ह-कर्म-कृद् एव च सन्
कर्मेति कर्माजीव्यम् एव सम्पूजयेत्, न तु बहिरङ्ग-देवादिम् इत्य् अर्थः
\। अग्रे तथैव व्यक्तेः \।\।१८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सम्पूजयेत् सम्मानयेत्
कर्म-सामान्यस्यापि पूज्यत्वेऽपि कर्म-विशेष-करणे शास्त्रम् एव प्रमाणम्
इत्य् आह---स्वभावस्थः ब्राह्मणादि-वर्ण-स्थः स्व-स्व-विहितं कर्म
करोतीति सः \। ननु, तद् अप्य् अत्र देवतोद्देशेन द्रव्य-त्यागात्मकत्वात्
यागस्य कथं देवतां विना सिद्धिर् इत्य् आशङ्क्य कर्माङ्ग-मात्रं देवेतेति
मतम् अङ्गीकुर्वन् हेतु-वादम् आश्रित्यान्याम् एव देवतां समर्थयते अञ्जस्या
सुखेन वर्तेत जीवेत \।\।१८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** तस्माद् इति स्वभावस्थः
विप्रादि-वर्णस्थः स्व-कर्म-कृत् स्व-स्व-विहित-कर्मानुष्ठायी कर्म
सम्पूजयेत् स्वीकुर्यात्, न तु देवतां चेत्य् अर्थः \। ननु य्ङादि-कर्मणो
देवतोद्देशेन द्रवय-त्याग-रूपत्वात् कथं देवतां विना तस्य सिद्धिर्
इत्य् आशङ्क्याहुः---अञ्जसेति \। येन भिक्षा विजय-कृष्यादि सेवा-रूपेण
कर्मणा जनोऽञ्जसा अनायासेन वर्तेत जीवेत तद् एवास्य दैवतं न
ततोऽन्यथा देवता दृश्यते इत्य् अर्थः \। कर्मैव गुरुर् ईश्वर इति
पूर्वोक्तेः इन्द्रादि-देवता-स्वीकारस् तु कर्म-स्वरूपम् अविदुषाम् एवेति
भावः \।\।१८\।\।

**\॥।**

\।\। १०.२४.१९ \।\।

आजीव्यैकतरं भावं यस् त्व् अन्यम् उपजीवति \।

न तस्माद् विन्दते क्षेमं जारान् नार्य् असती यथा \।\।

**श्रीधर-स्वामी (भावार्थ-दीपिका) :** हेतु-बलेनैव विपक्षे दोषम्
आह---आजीव्येति \। उपजीवति सेवते \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विपक्षे
एतत्-पक्षानङ्गीकारे \। आजीव्य आश्रित्य \। एकतरं मुख्यं भावं
देवादि-रूपम् \। अन्यं गौणम् \। तस्मात् गौणात् \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एकतरं भावम् एकं
पदार्थमाजीव्य जीवनोपायं कृत्वा अन्यस्मात् सुख-भोगादिकं करोतीत्य्
अर्थः \। तस्माद् इत्य् अन्यस्माद् वा, क्षेमं सुखं मङ्घलं वा स नाप्नोति,
अतो\ऽस्माभिर् निजोपजीव्यानां गवां तद् उपजीव्यस्य च श्री-गोवर्धनस्य
पूजा कर्येति भावः \। इति---पर्जन्यो भगवान् इन्द्रः \[८।श्लो\]
इत्य्-आदिकं परिहृतम् ते\ऽभिवर्षन्तीत्यादेर् अन्ते परिहारेणैव
सर्वापेक्ष्य-समाप्तेः \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एकतरं भावम् एकं
पदार्थम् आजीव्य जीवनोपायं कृत्वा तस्माद् अन्यस्मात् जाराद् इति
तत्-सामानाधिकरण्येन दृष्टान्तः \। जारम् इति क्वचित् पाथः, तथापि तद्
एव तात्पर्यं पित्रादिष्व् अत्यन्तौद्धत्यम् इदं तत्
कर्तृक-नीचाराधनजेन कोपेनैवेति ज्ञेयम् \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्माद् अन्यस्मात् जीवाद् इति
तत्-सामानाधिकरण्येन दृष्टान्तः \। पित्रादिष्व् अप्य् औद्धत्यम् इदं
तत्-कर्तृक-नीचाराधनजेन क्रोधेन इति ज्ञेयम् \।\।१९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हेतु-बलेनैव विपक्षे
दोषम् आह---आजीव्येति \। उपजीवति सेवते \।\।१९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** जीविकोपायस्यैव
हेतु-बलाद् देवतात्वम् आश्रित्य विपक्षे ते दोषम् आहुर् इत्य् आह---आजीव्येति
\। एकतरं जीविकोपायं भावम् अर्थम् आजीवम् आलम्ब्य योऽन्यम् इन्द्रादिम्
उपजीवत्याश्रयति स तस्मात् क्षेमं न विन्दति कृतघ्नत्वात् \।\।१९\।\।

**\॥।**

\।\। १०.२४.२० \।\।

वर्तेत ब्रह्मणा विप्रो राजन्यो रक्षया भुवः \।

वैश्यस् तु वार्तया जीवेच् छूद्रस् तु द्विज-सेवया \।\।

**श्रीधर-स्वामी (भावार्थ-दीपिका) :** स्व-वृत्तिं वक्तुं दृष्टान्तत्वेन
वर्णानां वृत्ति-भेदम् आह---वर्तेतेति \। ब्रह्मणा वेदाध्यापनादिना
\।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्व-वृत्तिं निज-जीवनम् \।
आदिना यागाध्ययनादि-ग्रहः \। यद् वा, ब्रह्मणा तपसा
कृच्छ्र-चान्द्रायणादि-रूपेण, वेदस् तत्त्वं तपो ब्रह्म इत्य् अमरः \।
वार्तया कृथ्यादि-रूपया \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना तच् छेषेण
\[१०.२४.१०\] इत्य्-आदिकं परिहरन् निजोपजीव्य-पूजाम् एव सुखाधयितुम्
आदावात्मनो गोवृत्तित्वम् आह---वर्तेतेति द्वाभ्याम् \। यद्य् अपि द्विजास्त्रैर्
वणिकास् तथापि प्राधान्याद् विप्रा ज्ञेयाः, त्रैवर्णिका एव वा \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधुना स्व-कर्माजीव्य-पूजाम्
एव साधयितुम् आदावात्मनो गोवृत्तिम् आह---वर्तेतेति द्वाभ्यां \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्व-कर्माजीव्य-पूजाम् एव
साधयितुम् आत्मनो गो-वृत्तित्वम् आह---वर्तेतेति द्वाभ्याम् \।\।२०.२३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्माद् अस्माकं य
एवाजीव्यः सैव देवतेति वक्तुं दृष्टान्तत्वेनान्येषाम् अप्य् आह---वर्तेतेति
\। विप्रस्य वेद-शास्त्राण्य् एव दैवतानि रक्षया भुव इति भूर् एव तस्य
देवता वार्तयेति वार्तैव तस्य देवता द्विज-शुश्रूषयेति द्विजा एव तस्य
देवता इत्य् अर्थः \।\।२०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** जीविकोपाय-भूतां वृतिं
ते विभजन्ति---वर्तेतेति ब्रह्मणा वेदाध्ययनाध्या-पनादिना \।\।२०\।\।

**\॥।**

\।\। १०.२४.२१ \।\।

कृषि-वाणिज्य-गो-रक्षा कुसीदं तूर्यम् उच्यते \।

वार्ता चतुर्-विधा तत्र वयं गो-वृत्तयोऽनिशम् \।\।

**श्रीधर-स्वामी (भावार्थ-दीपिका) :** वैश्य-वृत्तेश् चातुर्-विध्यम्
आह---कृषीति \। कृषि-वाणिज्य-सहिता गो-रक्षा एवं त्रयम् \। कुसीदं
वृद्धि-जीवनं चतुर्थम् \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृषिः भुवो
हलादिनोल्लेखन-रूपा क्रिया \। वाणिज्यं तु सत्यानृत-रूपम् \।
निर्णय-सुधाकरे तु---

> समर्घं पण्यम् आदाय महर्धं यत् प्रदीयते \।
>
> तद् वाणिज्यम् इति प्रोक्तं क्रय-विक्रय-संज्ञकम् \।\। इत्य् उक्तम् \।

गो-रक्षा पशु-पालनम् \। तल्-लब्धवस्व् इत्य् अर्थः \। कुसीदं
वृद्ध्य्-अर्थं धन-प्रयोगः \। तत्-प्रकारं तु मनुर् आह---

> अशीति-भागं गृह्णीयान् मासाद् वार्धुषिकः शते \।
>
> द्विकं शतं वा गृह्णीयात् सतां धर्मम् अनुस्मरन् \।\।
>
> द्विकं शतं हि गृह्णानो न भवत्य् अर्थकिल्बिषी \।
>
> द्विकं त्रिकं चतुष्कं च पञ्चकं च शतं समम् \।\।
>
> मासस्य वृद्धिं गृह्णीयाद् वर्णानाम् अनुपूर्वशः \।
>
> न त्व् एवाधौ सोपकारे कौसीदीं वृद्धिम् आप्नुयात् \।\। \[म।सं।
> ८.१४१-१४३\] इति \।

व्याख्यैषां---शते प्रयुक्ते अशीति-भागं शताशीति-भागं प्रतिमासं
गृह्णीयात् \। पण-शते प्रयुक्ते पण-द्वयं वा प्रतिमासं गृह्णीयात् \।
साधु-धर्मत्वाद् एक-शते द्विक-ग्रहणस्य तेन किल्बिषी पापी न स्यात् \।
ब्राह्मणादि-क्रमेण द्विकं त्रिकं चतुष्कं पञ्चकं च शतं समम्
एवेतोधिक्-अं मास-वृद्धिं न गृह्णीयात् \।

नन्व् अशीति-भागो लघुः द्विकं शते गुरुः कथम् इमौ ब्राह्मणस्य
विकल्पौ, अत्राह यज्ञवल्क्यः---

> अशीति-भागो वृद्धिः स्यान् मासि मासि स-बन्धके \।
>
> वर्ण-क्रमाच् छते द्वि-त्रि-चतुः-पञ्चकम् अन्यथा \।\।

इत्य् अलं प्रसक्तानुप्रसक्तेन \। कौ भूमौ सीदति वर्धते ग्रहीता
तपति दातानेनेति कुसीदम् \। कुत्सितान् मुखतः कृत्वादातॄन् सीदति
पीडयतीति वा कुसीदम् \। औणादिक-श-प्रत्यये रूपम् \। यद् वा,
कुसेरुभोमेदेताः इति कुस् संश्लेषणे अस्माद् औणादिके द-प्रत्यये वा रूपम्
\। कुसीदं वृद्धि-जीवनम् इत्य् अमरः \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यद्यपि, वार्ध्युषिर्
नरकं याति इति वचनेन कुसीदं निषिद्धम् \। तथापि वैश्यानां तस्य
विहितत्वात् तद्-वचनं नियताधिक-वृद्धि-ग्रहण-परम् \। किं वा, आपदा
वैश्य-वृत्तिक-विप्रविषयकं ज्ञेयम् \। अनिशम् इति कदाचिद् अपि
वृत्त्य्-अन्तराभावात् सदा गाव एकास्माकम् उपजीव्याः, तत्-पालनाच् च स्वत
एव त्रिवर्गोऽपि सम्पत्स्यत इति भावः \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अनिशम् इति वैश्येष्व् अपि
गोपत्वान् न कृष्यादि कापि वृत्तिर् इति भावः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृषिर् भुव
उल्लेखनादि-क्रिया \। वाणिज्यं सत्यानृत-लक्षण-क्रियादि, गो-रक्षा
पशु-पालनं, वृद्ध्य्-अर्थं द्रव्य-प्रयोगः कुसीदं, तत्र कृष्यादिषु
गोभिर् वृत्तिर् आजीवनं येषाम् ते तथा \।\।२१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** वैश्य-वृत्तेर्
अवान्तर-भेदम् आहुः---कृषि-वाणिज्याभ्यां सहिता गो-रक्षा कुसीदं
कुलावृद्धिस् तुर्यम् इति चतुर्विधा वैश्यस्य वार्ता वृत्तिः \। तत्र तासु
वयं गोरक्षा-वृत्तयो वैश्यत्वात् अनिशम् इत्य् आपद्य् अपि
कृस्याद्य्-अकरण-करण्यात् \। तथा च कर्म-वादिभिर् अप्य् अस्माकं
गोपालनम् एव वृत्तिर् उक्ता \। अतः किम् इन्द्रेणेति प्रजेश-चरणैर्
अङ्गीकृता देवता कर्म-वादिभिर् एवम् अवमन्यते \।\।२१\।\।

**\॥।**

\।\। १०.२४.२२ \।\।

सत्त्वं रजस् तम इति स्थित्य्-उत्पत्त्य्-अन्त-हेतवः \।

रजसोत्पद्यते विश्वम् अन्योन्यं विविधं जगत् \।\।

**श्रीधर-स्वामी (भावार्थ-दीपिका) :** ननु गवाम् अपि वृत्तिर्
महेन्द्राधीनैवेत्य् आशङ्क्य निरीश्वर-साङ्ख्य-मताश्रयेण
निराकरोति---सत्त्वम् इति श्लोक-द्वयेन \। अन्योन्यं स्त्री-पुरुष-योगेन
\।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् नदः शङ्कते---नन्व्
इति \। निरीश्वर-साङ्ख्या हि गुणेभ्य एव सृष्ट्यादिम् अन्वते इत्य् एते \।
विविधं स्थावर-जङ्गमात्मक-मण्ड-जाद्यात्मकं वा \।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ते\ऽभिवर्षन्तीत्य् आदिकं
परिहरति---सत्त्वम् इति द्वाभ्याम् \। विश्वं समस्तं विविधं
देवासुरादि-भेदेन जरायुजत्वादि-भेदेन च यद्य् अपि वृष्टेः
स्थिति-हेतुत्वात् सत्त्वेन चोदिता इति वर्षा-योग्यम्, तथापि वृष्ट्या
प्रायो-गवाजीवाहरित-तृणादि-जन्मापेक्षया रजसेत्य् उक्तिः \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पूर्वं-पूर्वं कारण-रूपं
विविधं विश्वम् अन्योन्यं स्त्री-पुरुषादि-योगेन विविधं जगद् रूपं सद्
उत्पद्यते सत्त्वादीनां स्थित्यादि-हेतुत्वं स्वभावत एवेति ज्ञेयम्
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, गवाम् अपि वृत्तिर्
महेन्द्राधीनैवेत्य् आशङ्क्य निरीश्वर-साङ्ख्य-मताश्रयेण निराकरोति,
सत्त्वम् इति द्वाभ्याम् \। अन्योन्यं स्त्री-पुरुषयोर् योगेन \।\।२२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अथ गवां पालनम्
इन्द्राधीनम् इति चेत् तात-पादैर् उच्यते तद् इदं दूषयन्तीत्य्
आह---सत्त्वम् इति द्वाभ्याम् \।\।२२\।\।

**\॥।**

\।\। १०.२४.२३ \।\।

रजसा चोदिता मेघा वर्षन्त्य् अम्बूनि सर्वतः \।

प्रजास् तैर् एव सिध्यन्ति महेन्द्रः किं करिष्यति \।\।

**श्रीधर-स्वामी (भावार्थ-दीपिका) :** सर्वत इति \।
समुद्र-शिलोषरादिष्व् अपि वृष्टि-दर्शनान् न प्रेक्षावत् पूर्वकत्वं वृष्टेर्
इति भावः \। तैर् एव मेघैर् एव \। सिध्यन्ति जीवन्ति \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रेक्षावत् पूर्वकत्वं
बुद्धिमत्त्व-पूर्वकत्वं, प्रेक्षोपलब्धिश्
चित्-संवित्-प्रतिपज्-ज्ञप्ति-चेतनाः इत्य् अमरः \। इति भाव इति \।
बुद्धि-पूर्वकत्वे तु समुद्रादिषु प्रयोजनाभावाद् वृष्टिः \।कदापि नो
भवेद् इति \। विनैवेश्वरं जगद् उत्पत्त्य्-आदि-सिद्धेर् इत्य् अर्थः
\।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महेन्द्रः सर्वेषां
देवानां देवानां मेघादीनां च प्रभुर् अपि किं कर्तुं तत्र शक्नोति ? अपि
तु न किञ्चिद् इत्य् अर्थः, मेघानां तस्यापि रजो\ऽधीनत्वात् \। यद् वा,
त्रि-लोकीश्वरो\ऽपि किम् अपरं तत्र साहाय्यं करिष्यति ? प्रजा इति तासां
तत्-प्रतिपाल्यता सूचिता \। तथापि मेघैर् एव तत्-सुसिद्धेस् तेन किम्
इति भावः \। अनेन---वार्मुचां पतिम् ईश्वरम् \[नवम। श्लो\] इत्य्-आदि
परिगृह्यम् \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महेन्द्र इति सोपहासं
मेघानां तस्यापि रजोधीनत्वात् \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्वत इति
समुद्र-शिलोषरादिष्व् अपि वृष्टि-दर्शनान्न-प्रेक्षा पूर्वकत्वं वृष्टेर् इति
भावः \। तैर् एव मेघैर् एव सिद्ध्यन्ति जीवन्ति \।\।२३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** सर्वत इति
सागर-शिलोषरादिष्व् अपि वृष्टेर् वीक्षणान् न त्र्स्याः प्रेक्षा-पूर्वकत्वं
तैर् मेघैर् एव प्रजाः सिध्यन्ति जीवन्ति तथा च कर्मिभिः कापिलैश् च
विद्वद्भिर् निराकृतत्वात् स्व-जीविकार्था महेन्द्र-पूजा पितृ-चरणैर् उक्ता
न युक्तेति \।\।२३\।\।

**\॥।**

\।\। १०.२४.२४ \।\।

न नः पुरो जनपदा न ग्रामा न गृहा वयम् \।

वनौकसस् तात नित्यं वन-शैल-निवासिनः \।\।

**श्रीधर-स्वामी (भावार्थ-दीपिका) :** तथापि योग-क्षेमार्थं
देवतापेक्षेति चेद् अत आह---न नः पुर इति \। पुरः पत्तनानि \।
जन-पदा देशाः \। अस्माकं योग-क्षेम-हेतुर् वन-शैलादय एवेति भावः
\।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्यपि विनैव देवं
जगद्-उत्प्रत्त्यादि भवति तथापि योग-क्षेमार्थम्
अप्राप्त-प्रायण-प्राप्त-रक्षणाय \। नः अस्माकं पुरः योग-क्षेमावहा न
सन्ति \। इति भाव इति \। वन-शैल-स्थानां वन्दादि-देवादयः पूज्या न
जानपदाद्या इति तात्पर्यम् \।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुंसाम् इत्य्-आदिकं
परिहरति-नेति वनान्येवौकांसि गृहा येषां ताथा-भूता वयम्, हे तातेति
जात्यैतादृशा वयम् इति बोधयति, न च कदाप्य् अन्यत्र प्रयाम इत्य्
आह---गोपानां बहवो देशाः, पुरोहितादीनां ग्रामश् च, पुर्यां च तस्थां
मणि-स्तम्भादि-रचिताः प्रासादाः सन्ति, तत्राह---नित्यम् इति \। पुर्यादिषु
वर्तमानेष्व् अपि वन-शैलेष्व् एव नित्यं नितरां वासेन तत् तद्
अनपेक्षणात् सन्तो\ऽपि ते न सन्त्येवेति भावः \। एवं शैल-श्रेष्ठ
श्री-गोवर्धने निज-निवासश् च सूचितः \।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वनान्य् एव ओकांसि येषां
तथा-भूता जात्यैव वयम् अत एव न कदाप्य् अन्यत्र प्रयाम इत्य्
आह---नित्यम् इति \। हे तातेति तमार्द्रयति एवं श्री-गोवर्धन-समीपे
निज-वासश् च सूचितः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न न इति द्वाभ्यां तदानीं
श्री-गोवर्धन-समीप एव व्रजं बोधयति \।\।२४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, गा वर्धयतीति
गोवर्धन इति व्युत्पत्तेः \। याथार्थ्येनैवानु-भूयमानत्वाद् गवां
वृत्तिर् गोवर्धनाधीनैवेति गोवर्धनश् च पूज्य इत्य् आह---नेति द्वाभ्याम्
\। पुरः पत्तनानि जनपदा देशाः किन्तु गोधन-चारकत्वात् वनौकसः
\।\।२४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ननु वत्स आयुष्मन् !
वैष्णव-पुत्रेण वेद-मूर्तिना स्वयं भगवता त्वया किम् अयं
वेद-विरुद्धः कर्म-वादः प्रधान-वादश् च प्रस्तूयते तस्य तस्य च
बादरायणेन परमर्षिणा चतुर्लक्षण्य-निरस्तत्वात् तस्मात् परेशेन मृष्टा
दत्त-भागा च वेदोक्ता देवता त्वया स्वीकार्येति चेन्, न, मया निरीश्वरः
स च स च वादः स्वीक्रियते, किन्तु साक्षात्-फल-दात्रीं देवतां विहाय,
ततो\ऽन्या अप्रत्यक्षा देवता तात-पादैर् अभिमता, तेन तेन
वादेनाक्षिप्यते \।

ननु साक्षात् फल-दात्री तां देवतां त्वम् आदिशेति चेन्, मद्-अभिमता सा तु
गिरिराजो\ऽयम् इति भावेनाह---न न इति \। नो\ऽस्माकं
बृहद्-वन---नन्दीश्वरादि-गताः पुरस् तत्-सम्बद्धाः
कालिन्दी-पारावार-भूषण-जनपदास् तद्-वर्तिनो ग्रामास् तत्-स्था गृहाश् च
नोपजीव्या इति शेषः \। तेषां करैर् नोपजीवामः, किन्तु तन्-निवासिनाम्
अञ्जलि-योजनम् एव करत्वेन स्वीकुर्महे इति, सुखिन्यो\ऽस्मत्-प्रजा इति
भावः \। हे तात ! वयं नित्यं वनौकसः गोचारणाय गिरिराज-वनेषु
प्रायेणावस्थितेः वन-शैलेन रत्न-मयेन कल्पतरु-मण्डितेन
ततो\ऽखिल-वाञ्छित-दात्रा गिरिराजेन हेतुना निवासस् तेषु पुरादिषु
सुख-स्थितिर् विद्यते येषां तादृशा वयम् इति योग-क्षेम-कारित्वात्
शैलो\ऽयम् अस्माकं देवता-पदर्पितान् दिव्य-पुष्पादि-भोगान् भुञ्जामहे यद्
उपाश्रयणात् दुर्दान्तान् रिपून् जयाम इति भावः \। आपातार्थ-ग्रहस् तु
मन्द एव नन्दे व्रज-पतित्वोक्तेर्
विचित्र-तूर्य-रथ-मणि-स्वर्णा-विभूषण-कुङ्कुमाद्यते लेप-भागोक्तेर्
व्रजे सर्व-समृद्धिमत्त्वोक्तेश् च व्याकोपात्, चिन्तामणि-प्रकर-सद्मसु
इत्य्-आदि ब्रह्म-वाक्याच् चान्यत्र \।\।२४\।\।

**\॥।**

\।\। १०.२४.२५ \।\।

तस्माद् गवां ब्राह्मणानाम् अद्रेश् चारभ्यतां मखः \।

य इन्द्र-याग-सम्भारास् तैर् अयं साध्यतां मखः \।\।

**श्रीधर-स्वामी (भावार्थ-दीपिका) :** ब्राह्मणान् अपि सङ्गृह्णन्
निगमयति, तस्माद् इति \। स्वयम् उत्प्रेक्षित-याग-प्रयोग-कल्पनाम्
आह---य इन्द्र-याग-संभारा इति सार्ध-पञ्चभिः संभाराः साधनानि
\।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्राह्मणान् विना
कर्म-मात्रं न सेत्स्यतीत्य् अभिप्रेत्याह---ब्राह्मणेति \। *निगमयति*
बोधयति \। यतो वयं वनुकसस् तस्माद् धेतोः \। आरभ्यताम् अद्यारभ्य
प्रवर्त्यताम् \। सम्भारः सामग्री, सम्भारः साधनोपाये
पाल-सन्धार्य-भूषणे इति निरुक्ति-कारः \। स्वयम् उत्प्रेक्षितः
स्व-कल्पितः \।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ब्राह्मणानाम् इति
ब्रह्मण्य-देवत्वात्, अन्यथा देवानाम् इव तेषाम् अप्य् अपूज्यत्व-प्रशक्तेः
तैर् विना यागासम्पत्तेश् च \। अद्रिः श्री-गोवर्धन एव, मुख्यत्वात्,
लोकतः शास्त्रतश् च तस्यैव पूजन-प्रसिद्धेः \। पूजितस्य तस्यैवाग्रे
उद्धरणाच् च, तन् नामाग्रहणं तत्र तस्यैव सुप्रसिद्धत्वात्,
अतिसन्निहितत्वेन तद् एक-ज्ञेयत्वाद् वा \। तैर् एव साध्यताम् इति
देवता-निराकरणेनेन्द्रस्याप्रयोजकतोक्तेः द्रव्याहरण-परिश्रमाभावाच्
च, एतच् च तस्यादिक-कोप-जननार्थम् एव \। एवं
पारम्पर्यागत-धर्म-प्रतिपालनम् अपि वृत्तम्, पूज्य-पूजार्थं काले
संभूतानां द्रव्याणां तद्-अर्थं तदानीम् एव सम्यग् विनियोगात्, केवलं
गड्डरिका-प्रवाह-न्यायेनाविचारतः पूज्यस्येन्द्रस्य परित्याजेन
योग्य-पूज्यान्तरस्यैव पूजा-प्रवर्तनात्, अतो विशिष्ट-पूज्य-सम्पत्तेः
\।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्मात् आजीव्यत्वात् तत्र
ब्राह्मणानां गवादिवत् प्राग्-अनुक्तिः सर्वाजीव्यतया सामान्यत एव प्राप्तेर्
इति भावः \। तथा च मनुः---

> उत्तमाङ्गोद्भवाज् ज्येष्ठ्याद् ब्रह्मणश् चैव धारणात् \।
>
> सर्वस्यैवास्य सर्गस्य धर्मतो ब्राह्मणः प्रभुः \।\। \[मनु १.९३\]
> इति \।

आजीव्यतयोक्तत्वेऽपि वनस्थान् उक्तेर् देवतात्वाप्रसिद्धेः तत्राद्रेर् एव वा
\। मुख्यत्वात् यथा स्कान्दे, अहो वृन्दावनं रम्यं यत्र गोवर्धनो गिरिः
इति \। अत्र देवानां समुच्चयात् मखस्य चैक-वचनोक्तेर्
देवता-त्रयाराधनात्मक एक एवायं मखो ज्ञेयः \। वक्ष्यते च
तद्-द्रव्येण गिरि-द्विजान् इत्य्-आदि गोद्विज-मखम् इति च \। तथापि कृष्णस्
त्व् अन्यतमं रूपम् इत्य्-आदिना तस्यैव महिम-दर्शनात्
तद्-अभेद-दर्शनाच् च शैलस्यैव मुख्यत्वम् अवगम्यते \। यद्यपि
श्री-वृन्दावन-भूमौ
नन्दीश्वराष्ट-कूट-वरसानु-धवल-गिरि-सौगन्धिकादयो बहवोऽद्रयो
वर्तन्ते, तथाप्य् अत्र अद्रिः श्री-गोवर्धन एव, तन्-नाम-निरुक्ति-बलात्,
पञ्चमे कुलाचल-मध्ये गणनेन तत्-पाद-स्वरूप-तत्-तद्-अद्रेस् तस्यैव
मुख्यत्वात्, लोक-शास्त्रयोस् तस्यैव पूजन-प्रसिद्धेः \। पूजितस्य
तस्याग्रे समुद्धरणात्, तत्रैक-देशे स्वेवानुकूट इत्य्-आदि-प्रसिद्धेश् च,
तन्-नाम्ना ग्रहणम् अतिसन्निहितत्वेन व्रजाग्रिम-देशे तस्यैव ज्ञेयत्वात्
तैर् एव साध्यताम् इति देवता-निराकरणेन इन्द्रस्याप्रयोजकतोक्तेः \।
एवं द्रव्याहरण-परिश्रमाभावश् च सूचितः \। एतच् च
तस्यादिक-कोप-जननार्थम् एव \। एवं पारम्पर्यागत-धर्म-परिपालनम्
अपि वृत्तम् \।
अयोग्य-प्रदान-परित्याग-पूर्वक-योग्य-सम्प्रदान-मात्र-ग्रहणाविशेषात्
प्रत्युत विशिष्टात् \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्माद् आजीव्यत्वात् अत्र सर्वत्र
प्रसिद्धेः ब्राह्मणा अपि सङ्गृहीताः \। देवतानां समुच्चयात् मखस्य
चैकत्वात् देवता-त्रयाराधनात्मक एवायं मखः \। तथापि
गोवर्धनस्य माहात्म्य-विशेष-दर्शनात् तदीयता प्रसिद्धिः \।\।२५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्राह्मणानाम् आशिषोऽस्माकं
प्रत्यक्ष-फला इति तेऽपि पूज्या इति स्व-मते तान् अप्य् अनुकूलयन्न्
आह---तस्माद् इति \। सम्भाराः साधनानि \।\।२५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** स्वाभिमता देवताः
स्फुटयन् निगमयति---तस्माद् इति ताभ्यः फलानि तु दुग्धादिन्य्
आशीर्वादैर् गवादि-सम्पदां वृद्धयस् तृण-जल-दिव्य-पुष्प-फलादीनि च
बोध्यानि \। न च मद्-उक्ते मखे पृथग्-द्रव्य-व्ययो भावीत्य्
आह---इन्द्रेति \। सम्भाराः सामग्र्यः \।\।२५\।\।

**\॥।**

\।\। १०.२४.२६ \।\।

पच्यन्तां विविधाः पाकाः सूपान्ताः पायसादयः \।

संयावापूप-शष्कुल्यः सर्व-दोहश् च गृह्यताम् \।\।

**श्रीधर-स्वामी (भावार्थ-दीपिका) :** सूपं मौद्गम् \। पायसं केवले
पयसि पक्वम् \। संयावादयो गो-धूमादि-विक्रियाः \। क्रमश् च
सूप-पायसयोः श्रुत्या दोहस्यार्थतोऽन्येषां पाठतः \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मौद्गं मुद्ग-पाकः \।
शष्कुली च मण्डलाकृतिर् घृत-पक्वा गोधूम-विकृतिः \। श्रुत्या श्रवणेन
\। आदौ पायसम् अन्ते सूपः \। दोहस्य दुग्धस्य \। अर्थतः प्रयोजनतः
\। यथा यस्य दुग्धादेर् अपेक्षा तत्रैव तद्-आदेयम् इति \। सर्व-पदेन
समग्र-दुग्धस्य वा दधि-तक्रादेर् ग्रहः \। अन्येषां संव्यावादीनाम्
\।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महेन्द्रयागाद् अप्य् अयं
मखो विशेषतः सम्पाद्य इत्य् आशयेन तद् विधि-विशेषम् उपदिशति
पच्यन्ताम् इति चतुर्भिः \। पाकाः पचनीया अन्न-व्यञ्जनादयः,
आदि-शब्देन गृहीतानाम् अपि संयावादीनां पृथग्-उक्तिस् तेषां
प्राचुर्यापेक्षया, अन्यत् तैर् व्याख्यातम् \। तत्र दोहस्यार्थत इति
दोहस्य गोरसस्य दुग्ध-दधि-वृतैस् तत् क्रम इति \। चकार एवार्थए,
तस्यैव \। यद् वा, उक्त-समुच्चये अधिकं च चक्रुर् इत्य् अर्थः \। सर्वो
निःशेषः \। यद् वा, सर्वेषाम् एव पशूनां सर्वस्य घोषस्य वा, दुह्यत
इति दोहो दुग्धम्, तथा च हरि-वंशे---

> तत्र हत्वा पशून् मेध्यान् वितत्यायतने \।
>
> सर्व-घोषस्य सन्दोहः क्रियतां किं विचार्यते \।\। \[ह।वं।
> २.१६.११\] इति \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महेन्द्र-यागाद् अप्य् अयं मखो
विशेषतः सम्पाद्य इत्य् आशयेन तद्-विधि-विशेषम् उपदिशति---पच्यन्ताम्
इति चतुर्भिः \। पाकाः पचनीया अन्न-व्यञ्जनादयः, सूपा व्यञ्जनानि,
आदि-शब्देन गृहीतानाम् अपि संयावादीनां पृथग्-उक्तिस् तेषां
प्राचुर्यापेक्षया, सर्व-दोहस्य विवरणं, यथा हरि-वंशे---त्रि-रात्रं
चैव सन्दोहः सर्व-घोषस्य गृह्यताम् \[ह।वं। २.१७.१४\] इति \। अन्यत्
तैः \। तत्र श्रुत्या आद्य्-अन्त-शब्द-श्रवणानुरूपम् इत्य् अर्थः \। दोहस्य
दुग्धस्य \। अर्थतः प्रयोजन-वशात् प्रथमत इत्य् अर्थः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पाका अन्न-व्यञ्जनादयः
सूपान्ता इति सूपस्यौष्णं पायसादय इति पायसस्य शैत्यम् अपेक्षितं
भवतीति भावः \। संयावादयो गो-धूमादि-विक्रिया सर्वेषाम् एव
व्रज-वासिनां दोहः दोहोत्थ-दुग्ध-दध्य्-आदि-सञ्चयः \।\।२६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** पाका अन्न-व्यञ्जनादयः
\। सूपं मौद्गम् अस्ते येषां पायसं केवले पयसि पक्वम् आदौ येषां ते
सूपे उष्ण्यस्य पायसे शैत्यस्य चापेक्ष्यत्वात् \। संयावादयो
गोधूमादि-विक्रिया सर्व-दोहश् च सर्वेषां व्रजौकसां
दोहोत्थ-दुग्ध-दध्य्-आदि-सम्ऽउहः \।\।२६\।\।

**\॥।**

\।\। १०.२४.२७ \।\।

हूयन्ताम् अग्नयः सम्यग् ब्राह्मणैर् ब्रह्म-वादिभिः \।

अन्नं बहु-विधं तेभ्यो देयं वो धेनु-दक्षिणाः \।\।

**श्रीधर-स्वामी (भावार्थ-दीपिका) :** याग-शोभार्थं
श्रद्धोत्पादनार्थं चाह---हूयन्ताम् इति \। धेनु-दक्षिणाः धेनु-सहिता
दक्षिणाः, ता एव वा दक्षिणाः \। वो युष्माभिः \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** होमं विना याग-शोभा
श्रद्धा च न भवतीत्य् आशयेनाह---हूयन्ताम् \। अग्नयः गार्हपत्यादयः
\। बहु-विधं लेह्यादि-रूपम् \। यज्ञे केवल-गवाम् अपि दक्षिणात्वेन
विधानम् \। अत एव ता गावः \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वेदाभ्यास-परैर्
ब्राह्मणैर् अग्नयः सम्यक् हूयन्ताम् \। यद् वा, सम्यग्भिर् ब्राह्मणैर्
वैष्णव-विप्रैर् इत्य् अर्थः \। बहुत्वं गार्हपत्यादि-त्रयापेक्षया,
होम-बाहुल्येन गौरवापेक्षया वा \। वो युष्माभिः \। किं वा, वो युष्माकं
याः प्रिया धेनवस् ता दक्षिणाश् च देयाः \। हूयन्ताम् इति
श्री-गोवर्धनस्याग्नि-मुखत्व-सुचनेनान्य-देवतावत् तस्यापि देवतात्वं
बोधयति \।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** क्रम-विधिम् आह---हूयन्ताम्
इति \। वेदाभ्यास-परैर् ब्राह्मणैर् अग्नयः सम्यक् हूयन्ताम् \। यद् वा,
सम्यग्भिर् ब्राह्मणैर् वैष्णव-विप्रैर् इत्य् अर्थः \। बहुत्वं
गार्हपत्यादि-द्वयापेक्षया, दक्षिणाग्नेर् अपि तत्र रक्ष आदि-हननापेक्षया
ग्रहणं बहु-गुणम् इति बहु-विधम् इति वा पाठः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** क्रम-विधिम् आह---हूयन्ताम् इति
\।\।२७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** याग-शोभार्थं
श्रद्धोत्यादनार्थं चाह---हूयन्ताम् इति \। धेनु-सहिता दक्षिणाः वो
युस्माभिः \।\।२७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** मख-शोभायै
श्रद्धोत्पादनाय चाह---हूयन्ताम् इति \। धेनु-सहिता दक्षिणा वो
युष्माभिः \।\।२७\।\।

**\॥।**

\।\। १०.२४.२८ \।\।

अन्येभ्यश् चा-श्व-चाण्डाल-पतितेभ्यो यथार्हतः \।

यवसं च गवां दत्त्वा गिरये दीयतां बलिः \।\।

**श्रीधर-स्वामी (भावार्थ-दीपिका) :** यवसं तृणम् \।\।२८-२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथार्हतः श्वेभ्यो बहिः,
चाण्डालेभ्यश् श्वपचादिभ्यश् च \। ततोऽपि बहिः, पतितेभ्यः
सुरापादिभ्यः \। ततोऽपि बहिर् इत्य् अर्थः \। यवसं तृणादि \। बलिः
पायसादि-भागः \।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अन्येभ्य ऋत्विग्-इतरेभ्यो
विप्रेभ्यो वैष्णवेभ्यो याचकेभ्यो दीनेभ्यश् च किं विशेष-निर्देशेन,
श्वादीन् अभिव्याप्यैवान्नादिकं देयम् यथार्हत इति विचारेण यस्मै यद्
दातुं युज्यते तद् अनतिक्रमेणेत्य् अर्थः \। गवां गोभ्यः, बलिः
गन्ध-पुष्पाद्य् उपचारः \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अन्येभ्य ऋत्विग्-इतरेभ्यो
विप्रेभ्यो वैष्णवेभ्यो दीनेभ्यो याचकेभ्यश् च किं विशेष-निर्देशेन,
श्वादीन् अभिव्याप्यैवान्नादिकं देयम् यथार्हतो यथा-योग्यं देयं केवलम्
इन्द्रं वर्जयित्वेति भावः \। गवां गोभ्यः, बलिः गन्ध-पुष्पाद्य्
उपचारः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्व-मते
अन्त्यज-पर्यन्तान् सर्वान् एव व्रज-वासिनोऽनुकूलयन्न् आह---अन्येभ्य इति
\। बलिः गन्ध-पुष्पाद्य्-उपचारः \।\।२८.२९\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** स्व-मते ब्राह्मणान्
अनुकूलान् कृत्वान्यान् अपि व्रजस्थान् सर्वान् अनुकूलयन्न् आह---अन्येभ्य इति
\। अन्नस्य क्षुधितः पात्रम् इत्य् उक्तेर् न त्व् इन्द्रायेति भावः \। यवसं
तृणम् \। बलिर् गन्ध-पुष्पाद्य्-उपहारः \।\।२८\।\।

**\॥।**

\।\। १०.२४.२९ \।\।

स्वलङ्कृता भुक्तवन्तः स्वनुलिप्ताः सुवाससः \।

प्रदक्षिणं च कुरुत गो-विप्रानल-पर्वतान् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गिरि-पूजानन्तरं
ब्राह्मणान् सम्भोज्य पश्चात् स्वयं भुक्त्वालङ्कृताः सन्तः \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पश्चात् **सु**ष्ठ्व्
**अलङ्कृतास्** तच्-छेषं **भुक्तवन्तश्** च सन्तः \। यद् वा, न
चान्य-कृत्यवद् इदं दुःख-साध्यम्, किन्तु सानन्द-महोत्सव एव कार्य
इति \। प्रीति-विशेषार्थम् उपदिशति---**स्वलम्** इत्य्-आदि \।
**भुक्तवन्त** इत्य् अत्र प्राक् पश्चाद् इव सु-शब्द-प्रयोगस् तेषां
गो-रस-प्रधान-भोजनेन स्वत एव तत् सौष्ठव-सद्-भावात् \।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न चान्य-कृत्यवद्
दुःख-साध्यम्, किन्तु परम-सुख-मयम् एवेत्य् आह---**स्वलम्** इत्य्-आदि
\। **भुक्तवन्त** इत्य् अत्र प्राक् पश्चाद् इव सु-शब्द-प्रयोगो दरिद्रं
प्रत्य् एव तद्-वचनौचित्यात् \। यद्यप्य् एकदैवात्र गवादीनां
परिक्रम-विधानं, तथापि तत्-तत्-पूजान्ते पृथक् पृथग् एव ज्ञेयम् \।
पूजान्त-कर्तव्यत्वात् तस्य \। अत एव गो-धनानि पुरस्कृत्य गिरिं चक्रुः
प्रदक्षिणम् \[भा।पु। १०.२४.३३\] इति गिरेः परिक्रमः पृथग् एव
वक्ष्यते \। उदाहरिष्यमाण-हरि-वंश-वचनेन च नान्यथार्थः कल्प्यते
**स्वलङ्कृता** इत्य्-आदिकानि तु न विशेषणानि, किन्तु प्ररोचनार्थम्
उपलक्षणानि \। ततो नाङ्गत्वे प्रविशन्ति तद्-अभावोऽपि
तन्-निःस्पृहत्वेऽपि तत्-सिद्धेः \। तस्मात् गवादीनां भोजनात् पूर्वम् एव
परिक्रमः \। अद्रेस् तु महा-भोजन-समाधानायैव तत्-पश्चाद् इति गवां
च पूजा न सर्वासाम् असङ्ख्यत्वात्, किन्तु मुख्यानाम् एव तयस् तासां
परिक्रमश् चाल्प इति \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वलङ्कृता इत्य्-आदिकानि
प्ररोचनार्थम् उपलक्षणानि, न तु विशेषणानि \। तानि विनापि
फल-सिद्धेः अतस् तत्-तत्-पूजानन्तरं
तत्-तत्-प्रदक्षिणा-भोजनानन्तरं श्री-गोवर्धन-परिक्रमः गोधनानि
पुरस्कृत्येत्य्-आदि पृथग् उक्तेः \।\।२९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्***।**

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** उपस्करत्वम्
आह---स्वलङ्कृता इति \।\।२९\।\।

**\॥।**

\।\। १०.२४.३० \।\।

एतन् मम मतं तात क्रियतां यदि रोचते \।

अयं गो-ब्राह्मणाद्रीणां मह्यं च दयितो मखः \।\।

**श्रीधर-स्वामी (भावार्थ-दीपिका) :** सर्वान् शिरः-कम्पेनानुमोदयन्न्
आह---गो-ब्राह्मणाद्रीणाम् इति \। मह्यं मम च\।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुमोदयन् आनन्दयन् \।
अयं मत्-प्रोक्तो मखः \। दयितः प्रियः \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे तातेति \। पुत्रे मयि
यदि स्नेहो वर्तते, तर्हि क्रियताम् इति गूढो भावः \। यदि रोचत इति
पूज्येषु तथैवोक्तेर् योग्यत्वात्, तेन च विनय-विशेषेण तत् कृत्यताम् एव
समपादयति \।

यद् वा, अकरणे निजान्तर-वैवश्याभिव्यञ्जनेन स्व-मतम् एव
साधयति---न केवलं मयि स्नेहेन मन्मतादरतः कार्यः, किन्तु
सर्वेषां प्रीय-चिकीर्षयापीत्य् आह---अयम् इति \। गवादीनां मम च प्रियः,

यद् वा, गवादीनां मखो\ऽयं मम, च-काराद् अन्येषां च सर्वेषाम्
अत्रत्यानां प्रियः, ब्रह्मादीनाम् इति वा पाठः \। आदि-शब्देन सर्वे
व्रज-जनाः, अयं पाठस् तेषाम् अपि सम्मतो लक्ष्यते, सर्वान्
शिरः-कम्पेनानुमोदयन्न् आहेति व्याख्यानात्, अन्यथा अद्रेः शिरः
कम्प-सम्भवात्, तथा सर्वान् इत्य् अनुपपत्तेश् च \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे तातेति \। यदि मयि स्नेहो
वर्तते, तर्हि क्रियताम् इति गूढो भावः \। यदि रोचत इति पूज्येषु
तथैवोक्तेर् योग्यत्वात् \। तेन च विनय-विशेषेण तत् कृत्यताम् एव
समपादयति \। किं च, अयम् गो-ब्राह्मणणादीनां मखा मन्यं च दयितो
हित इत्य् अर्थः \। हितार्थ-योगे हि चतुर्थी भवति कथम् अपि
स्व-हितं ज्ञात्वा मद्-धितस्यैव च भवद्-एक-कर्तव्यताम् अनुभूय
भवताम् इदं प्रार्थये न केवलं युक्तताम् एव निश्चित्येति भावः
\।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अयं गवादीनां मखो मह्यं मम
च दयितो हितः शक्रस्य दर्पोऽयं श्री-गोकुले श्री-कृष्णे चावज्ञात्मकः \।
अहो श्री-मद-माहात्म्यम् \[भा।पु। १०.२५.३\] इत्य्-आदिना व्यक्तीभावित्वात्
\।\।३०.३१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मह्यं मम \।\।३०\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** सर्वैकमत्यं
प्रकाशयितुम् आह---एतद् इति \। मह्यं मम \।\।३०\।\।

**\॥।**

\।\। १०.२४.३१ \।\।

**श्री-शुक उवाच---**

कालात्मना भगवता शक्र-दर्प-जिघांसया \।

प्रोक्तं निशम्य नन्दाद्याः साध्व् अगृह्णन्त तद्-वचः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कालस्य
सर्व-दर्प-हरत्वाद् भगवतोऽपीन्द्र-दर-हरणात् तद्-रूपत्वेन
विशिनष्टि---कालात्मनेति \। **काल आत्मा** चेष्टा-रूपो यस्य, तेन, योऽयं
कालस् तस्य ते व्यक्त-बन्धो चेष्टाम् आहुः \[१०.३.२६\] इत्य्-आद्य्-उक्तेः \।

यद् वा, काल-श्यामल-मेचकाः इत्य् अमरोक्तेः **कालः** श्यामल **आत्मा**
देहो यस्य, तेन \। यद् वा, कलयत्य् आकर्षति सर्व-चित्तम् इति कालः \।
स आत्मा स्वभावो यस्य, तेन तथा \। आत्मत्मानस् तु
मनो-बुद्धि-स्वभाव-धृति-जीवात्म-परमात्मान इति \। **तद्-वचः**
कृष्ण-वाक्यम् \।\।३१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कालात्मना
भगवतेत्य्-आदि \। **कालात्मना** कालस्य नियन्त्रा प्रेरकेण \।\।३१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कालस्यापि आत्मना**
प्रवर्तकेनेति सर्वेषां तद्-एकाधीनत्वं सूचितम्, अयं
**तद्-वचो-ग्रहणे** हेतुः \। यद् वा, परम-शक्तिमत्त्वम्, अत
**इन्द्र-दर्प**-हतिस् तस्येषत्करेति भावः \। यद् वा, शक्र-यागः
प्रवर्तितस् तदानीं स एव प्रवृत्तः, अधुना चायम् एवेति तद्-इच्छयैव
सर्वं प्रवर्तते, ताम् अतिक्रमितुं कः शक्नोति ? इति भावः \। यद् वा,
कालः श्यामल आत्मा देहो यस्येति श्याम-सुन्दरेणेत्य् अर्थः \। यद् वा,
कलयति जगच् चित्तम् आकर्षतीति काल आत्मा स्वभावो यस्य \।

किं च, तत् महा-मधुरम् \। यद् वा, **प्रोक्तम्** अर्थं तस्य
परम-स्निग्धस्य प्रियतमस्य **वचः**, तत्रापि **साधु**
शब्दतो\ऽर्थतश् चोत्तमम् \। यद् वा, साध्व् इति वदन्तु इति शेषः \। यद्
वा, साधु यथा स्यात् तथा प्रीति-पूर्वकम् अनुमोद्य परमोत्साहेन
स्वीचक्रुर् इत्य् अर्थः \।\।३१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : कालस्यापि आत्मना**
प्रवर्तकेनेति सर्वेषां तद्-एकाधीनत्वं सूचितम् \। अयं
तद्-वचो-ग्रहणे हेतुः \। यद् वा, परम-शक्तिमत्त्वम्, अत
इन्द्र-दर्प-हतिस् तस्येषत्करेति भावः \। यद् वा, शक्र-यागः
प्रवर्तितस् तदानीं स एव प्रवृत्तः, अधुना चायम् एवेति तद्-इच्छयैव
सर्वं प्रवर्तते, ताम् अतिक्रमितुं कः शक्नोतीति भावः \।

यद् वा, कालः श्यामल आत्मा देहो यस्येति श्याम-सुन्दरेणेत्य् अर्थः \।
तत्-सौन्दर्येण सर्वे वशीकृताः किं पुनर् वचनेनेति भावः \।

यद् वा, कलयति जगच्-चित्तम् आकर्षतीति, काल आत्मा स्वभावो यस्य \।
तत्-तद्-वचनाङ्गीकरणम् इदं न चित्रम् इति भावः \। शक्रस्य यो दर्पः
पूज्यमानस्यापि स्व-पित्र्-आदिषु प्राकृत-गोप-दृष्ट्या तेषां सम्बन्धेन
स्वस्मिन्न् अपि मर्त्य-दृष्ट्या बाढम् अनादरात्मको य एव,

> अहो श्री-मद-माहात्म्यं गोपानां काननौकसाम् \।
>
> कृष्णं मर्त्यम् उपाश्रित्य ये चक्रुर् देव-हेलनम् \।\। \[१०.२५.३\] इति

प्राकट्यं लप्स्यमानस् तस्य स्वयं ज्ञायमानस्य जिघांसया, अत एव
मन्युम् जनयन्न् इत्य् उक्तम् \। अन्यथा भयम् एव स्यात्, न मन्यु-जननं
चेदं तत्-सम्बन्धेन वैतद् अत्यन्त-कदर्थनेच्छयेति \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ
गोवर्धनोद्धरण-लीलां दर्शयन्न् आह---कालात्मनेत्य्-आदि \।
**कालात्मना** कालस्य नियामकेन, इन्द्रस्य मद-भङ्गस्य समयोऽयम् इति
तथाविधं कालं प्रेरयामासेति भावः \। प्रोक्तम् उक्त-प्रकारं
मख-भङ्ग-रूपं वचनम्, **साधु** अवितर्कं यथा स्यात्, तथा
**अगृह्णन्त** \।\।३१.३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कालात्मना**
इन्द्र-मख-संहारेकेण \।\।३१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : कालात्मना**
इन्द्र-मख-संहारेण तथा चेत्य् अर्धम् \।\।३१\।\।

**\॥।**

\।\। १०.२४.३२ \।\।

तथा च व्यदधुः सर्वं यथाह मधुसूदनः \।

वाचयित्वा स्वस्त्य्-अयनं तद्-द्रव्येण गिरि-द्विजान् \।\।

**श्रीधर-स्वामी (भावार्थ-दीपिका) :** तद्-द्रव्येण तेन
महेन्द्र-मख-द्रव्येण गिरिं द्विजान् प्रति यथा-यथम् \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : मधुसूदन** इति शक्रात्
तेषां भयाभावं बोधयति \। यद् वा, भ्रमरवत् सारग्राही
मिष्ट-रसस्य विशेषेण भोक्तेति \। तथा मधुसूदनोक्ति-प्रकारेण \।
*यथा-यथं* यथा-स्वम् इत्य् अर्थः \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव तद्-अनुरूपम् एव
सर्वे चक्रुर् इत्य् आह---तथेति द्वाभ्याम् \। **च**-कार एवार्थे तथैव
\। यद् वा, अनुक्त-समुच्चये, अधिकं च चक्रुर् इत्य् अर्थः \। तद्-विशेषश्
च श्री-हरिवंशे श्री-वैशम्पायनोक्तः---

> आनन्द-जननो घोषो महान् मुदित-गोकुलः \।
>
> तूर्य-प्रणाद-घोषैश् च वृषभाणां च गर्जितैः \।\।
>
> हम्बा-रवैश् च वत्सानां गोपानां हर्ष-वर्धनः \।
>
> दध्नो हृदः सरावर्तः पयः कुल्या-समाकुलः \।\।
>
> मांस-राशि-प्रकृष्टौघः प्रकाशौदन-पर्वतः \।\
> संप्रावर्तत यज्ञो\ऽस्य गिरेर् गोभिः समाकुलः \।\। \। \[ह।वं।
> २.१७.१६-१८\]

तत्र दध्नो हृद इत्य्-आदिकं गोप-वर्गैः प्रहर्षेण दिनत्रयं
सर्व-घोषस्य दोह-ग्रहणात्, तथा च तेषां वाक्यं तत्रैव, त्रिरात्रं
चैव सन्दोहः सर्व-घोषस्य गृह्यताम् \[ह।वं। २.१७.१४\] इति \।
**मधुसूदन** इति परमसामर्थ्य-सूचनेन शक्रात् तेषां भयाभावं
बोधयन् श्री-परीक्षितम् आश्वसयति \। यद् वा, मधुपवत् सारग्राही
मिष्ट-रस-विशेषोपभोक्ता चेति तस्य
प्रियतम-दास-वर्य-मख-प्रवर्तनं तत्र च
वक्ष्यमाण-तद्-बलिभोजनादिकं युज्यत एवेति भावः \।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत एवाह---तथा चेत्य्
अर्धकेन \। तद्-विशेषश् च श्री-हरिवंशे---

> आनन्द-जननो घोषो महान् मुदित-गोकुलः \।
>
> तूर्य-प्रणाद-घोषैश् च वृषभाणां च गर्जितैः \।\।
>
> हम्बा-रवैश् च वत्सानां गोपानां हर्ष-वर्धनः \।
>
> दध्नो ह्रदः सरावर्तः पयः-कुल्या-समाकुलः \।\। \[ह।वं।
> २.१७.१६-१८\] इत्य्-आदि \।

**मधुसूदन** इति परम-सामर्थ्य-सूचनेन शक्रात् तेषां भयाभावं
बोधयति \। श्लेषेण मधुपवत् सारग्राही मिष्ट-रसस्य विशेषेण भोक्ता
चेति तस्य प्रियतम-दास-वर्य-मख-प्रवर्तनं तत्र च
वक्ष्यमाण-तद्-बलि-भोजनादिकं युज्यत एवेति भावः \। **वाचयित्वेति**
सार्ध-द्वयकेन सङ्कलय्यैवानूद्यते, क्रमस् तु
श्री-कृष्णोक्ति-विध्य्-अनुसारेणैव शेयः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : वाचयित्वा**दिकम् अनुवाद-मात्रं न
क्रम-तात्पर्यकम् \।\।३२.३४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तद्-द्रव्येण**
इन्द्र-मख-द्रव्येण \। **गिरि-द्विजान्** गिरये द्विजेभ्यश् च \।\।३२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) : तद्-द्रव्येण**
इन्द्र-मख-सम्भारेण \। **गिरि-द्विजान्** बलिम् उपहृत्य गिरये
द्विजेभ्यश् च दत्त्वा \।\।३२\।\।

**\॥।**

\।\। १०.२४.३३ \।\।

उपहृत्य बलीन् सर्वान् आदृता यवसं यवाम् \।

गो-धनानि पुरस्कृत्य गिरिं चक्रुः प्रदक्षिणम् \।\।

**श्रीधर-स्वामी (भावार्थ-दीपिका) : बलीन् उपहृत्य** दत्त्वा \।
**आदृताः** सादराः \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : बलीन् उपहारान्**
पुष्प-धूप-दीपादि-रूपान् \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आदृता** इति कर्तव्यार्थम्
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उपहृत्य** दत्त्वा \।
**आदृताः** कृष्णेन \।\।३३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** कृष्णेन **आदृताः** गवां
गोभ्यो यवसं तृणम् **उपहृत्य** \।\।३३\।\।

**\॥।**

\।\। १०.२४.३४ \।\।

अनांस्य् अनडुद्-युक्तानि ते चारुह्य स्वलङ्कृताः \।

गोप्यश् च कृष्ण-वीर्याणि गायन्त्यः स-द्विजाशिषः \।\।

**श्रीधर-स्वामी (भावार्थ-दीपिका) :** अनडुद्-युक्तान्य् उत्तमानडुद्भिर्
युक्तानि \। स-द्विजाशिषो द्विजा-शीर्भिः सहिताः \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनड् वाहो युक्ता वहनोचिता
तेषु तानि तथा \। न त्व् अत्र युक्त-शब्दो योजनार्थकोऽपि तु
योग्यार्थकः, युक्त योजन-योग्ययोः इति शब्दार्णवः \। अत एव
स्वामि-चरणैः उक्तम् उत्तमानड्-युक्तानीति \। ते गोपाः \। चात् पुरोहिताद्याः
\। कृष्ण-वीर्याणि पूतनादि-वध-रूपाणि बाल-चरितानि \।\।३४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** गोप्यश् च
कृष्ण-वीर्याणि गायन्त्यः \। अयं भावः---अन्योन्यं गोपीनाम् एवं
कथासीत्---असौ कृष्णः शत्रु-मख-भङ्गं कृतवान् \। शक्रुः खलु
कुपितः सन् यदि गोकुल-नाशय सज्जते, तदानेनैव सर्वं लाक्षिष्यते,
अस्य किम् अपि दुष्करं नाति, यद् अनेन \। शैशव एव पूतनादयो नाशिता
इति --पूर्वतराणि यानि यानि तानि गायन्त्यो गिरिं प्रदक्षीणं चक्रुर् इत्य्
अन्वयः \।\।३४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** तेन तद् उपदिष्टेन
द्रव्येण महेन्द्रम् अस्वार्थं सम्भृतेनान्येन च तद् अधिकेन
सर्व-घोष-दोहेन विविध-पाकादि-साधितेनेत्य् अर्थः \। गिरेर् आदौ
निर्देशस् तस्यैव यागे मुख्यत्वात्, तन् नाम-ग्रहणं गौरवेण,
किञ्चात्म-प्रभु-शृई-कृष्णोक्तानुसारेण, तच् च प्राग् उक्तम् एव \। एवम्
अग्रे\ऽपि सम्यक् यथाविधि श्रद्धयोपहृत्य \। यद् वा, सम्यग् आदृताः
परमादर-युक्ताः सन्तः श्री-भगवता नितरां श्लाधिता सम्मानिताश् चेति
वा \। यद् वा, श्री-गोवर्धन-मूर्द्ध्नि स्थितेन वक्ष्यमाणेन बृहद्
वपुर्धरेण तेन सम्यग् डृताः सन्त इति श्री-हरि-वंशोक्तानुसारेण
ज्ञेयम्, तथा च तत्र---

> अद्य-प्रभृति चेज्यो\ऽहं चेद् अस्ति वो दया \।\।
>
> अहं वः प्रथमो देवः सर्व-कामकरः शुभः \।
>
> मम प्रभावाच् च गवाम् अमृतान्य् एव भोक्षाय \।\।
>
> शिवश् च वो भविष्यामि मद् भक्तानां वने वने \।
>
> रंस्ये\ऽहं सह युष्माभिर् यथा दिवि गतस् तथा \।\।
>
> ये चेमे प्रथिता गोपा नन्द-गोप-पुरोगमाः \।
>
> एषां प्रीतः प्रयच्छामि गोपानां विपुलं धनम् \।\।
>
> पर्याप्नुवन्तु क्षिप्रं मां गावो वत्स-समाकुलाः \।
>
> एवं मम परा प्रीतिर् भविष्यति न संशयः \।\। इति \।\। \[ह।वं।
> २.१७.२७-३१\]

कथं चक्रुः ? तद् आह---अनांसीति \। ते श्री-नन्दादयो गोपाः, चकारात्
केस्चिद्वृषानारुह्येत्य्-आदिकं ज्ञेयम् \। यद् वा, कृत-भोजनादिका इति \। तद्
विशेषाश् चोक्ता हरिवंशे---

> ततो नीराजनार्थं हि वृन्दशो गोकुलानि वै \।
>
> परिवव्रुर् गिरिवरं सवृषाणि समन्ततः \।\।
>
> ता गावः हृष्टाः सा पीडकनकाङ्गदाः \।
>
> सस्रग् आपीड-शृङ्गाग्राः शतशो\ऽथ सहस्रशः \।\।
>
> अनुजग्मुश् च गोपालाः पालयन्तो धनानि च \।
>
> भक्तिच् छेदानुलिप्ताङ्गा रक्त-पीतासिताम्बराः \।\।
>
> मायूर-चित्राङ्गदिनो भुजैः प्रहरणावृतैः \।
>
> मयूर-पत्र-चित्रैश् च केश-बन्धैः सुयोजितैः \।\।
>
> बभ्राजुर् अधिकं गोपाः समवाये तदा तु ते \।
>
> अन्ये वृषानारुरुहुर् नृत्यन्ति स्म परे मुदा \।\।
>
> गोपालास् त्व् अपरे गाश् च जगृहुर् वेगगामिनः \।\। \[ह।वं।
> २.१७.३२-३७\]

इति गोप्यश् चानांस्य् आरुह्य प्रदक्षिणं चक्रुः, च-काराभ्याम् उभयेषाम् अपि
प्राधान्येनादौ परिक्रमणे निर्विशेषम् उक्त्वा पश्चाद् भगवत् प्रियतमानां
श्री-गोपीनां तद्-इष्ट-सिद्ध्या परिहृष्टानां विशेषम् आह---कृष्णस्य वीर्याणि
श्री-गोवर्धन-यज्ञ-प्रवर्तनादीन्यद्भुत-चरितानि गायन्त्य इति,
स-द्विजाशिष इत्य् अनेन विप्रा अपि सस्त्रीका गोप-गोपीनां सङ्गत्या
प्रदक्षिणं चक्रुर् इति सुच्यते \।\।३४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कथं चक्रुः ? तद्
आह---अनांसीति \। तद्-विशेषश् चोक्तो हरिवंशे---

> ततो नीराजनार्थं हि वृन्दशो गोकुलानि वै \।
>
> परिवव्रुर् गिरिवरं सवृषाणि समन्ततः \।\।
>
> ता गावः हृष्टाः सा पीडकनकाङ्गदाः \।
>
> सस्रग् आपीड-शृङ्गाग्राः शतशो\ऽथ सहस्रशः \।\।
>
> अनुजग्मुश् च गोपालाः पालयन्तो धनानि च \।
>
> भक्तिच् छेदानुलिप्ताङ्गा रक्त-पीतासिताम्बराः \।\।
>
> मायूर-चित्राङ्गदिनो भुजैः प्रहरणावृतैः \।
>
> मयूर-पत्र-चित्रैश् च केश-बन्धैः सुयोजितैः \।\।
>
> बभ्राजुर् अधिकं गोपाः समवाये तदा तु ते \।
>
> अन्ये वृषान् आरुरुहुर् नृत्यन्ति स्म परे मुदा \।\।
>
> गोपालास् त्व् अपरे गाश् च जगृहुर् वेग-गामिनः \।\। \[ह।वं।
> २.१७.३२-३७\]

अत्र गोकुलानीति गोकुल-स्था जना इत्य् अर्थः \। स-वृष्णाणीति तानि च
निज-निज-श्रेष्ठः सह वर्तमानानीत्य् अर्थः \। गोप्यश् चानांस्य् आरुह्य
प्रदक्षिणं चक्रुः \। च-काराभ्याम् उभयेषाम् अपि प्राधान्येन परिक्रमणे
निर्विशेषम् उक्त्वा श्री-गोपीनां कञ्चिद् विशेषम् आह---कृष्णस्य वीर्याणि
श्री-गोवर्धन-यज्ञ-प्रवर्तनान्तानि गायन्त्य इति स-द्विजाशिष इत्य् अनेन
विप्रा अपि स-स्त्रीका प्रदक्षिणं चक्रुर् इति सुच्यते \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** गोपाश् च कृष्ण-वीर्याणि \।
अयम् अर्थः---गोपीनाम् अन्योन्यम् एवं कथासीत्---"असौ व्रज-राज-कुमारः
शक्र-मख-भङ्गं कृतवान् \। शक्रस् तु कुपितः सन् यदि गोकुल-नाशाय
वर्षति, तदानेनैव सर्वं समर्थयिष्यते \। अस्य किम् अपि दुष्करं
नास्ति" इति पूतना-मोक्षावधि यद् यद् वीर्यं,

तद् एव गायन्ति स्मेत्य् अर्थः \। द्विजा अपि तत् श्रुत्वा ताभ्य आशिषं
चक्रुर् इत्य् आह---स-द्विजाशिषः \।\।३४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गवां गोभ्यः अनडुद्भिर्
अनो-वाहकैर् वृषैर् युक्तानि ते गोपाश् च गोप्यश् च प्रदक्षिणं चक्रुः \।
स-द्विजाशिषः गीयमानाभिर् दिव्जाशीर्भिः सहिता द्विज-कर्तृकाशिषोऽपि
गायन्त्य इत्य् अर्थः \।\।३४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अनडुद्भिर् युक्तान्य् अनांसि
रथान् आरूह्य ते नन्दादयो गोपाः गोप्यश् च श्री-यशोदादयो गिरिं
प्रदक्षिणं चक्रुः स-द्विजाशिषो द्विजाशीर्भिः सहिताः \।\।३४\।\।

**\॥।**

\।\। १०.२४.३५ \।\।

कृष्णस् त्व् अन्यतमं रूपं गोप-विश्रम्भनं गतः \।

शैलोऽस्मीति ब्रुवन् भूरि बलिम् आदद् बृहद्-वपुः \।\।

**श्रीधर-स्वामी (भावार्थ-दीपिका) : गोप-विश्रम्भणं** गोपानां
विश्वास-जनकं **रूपं** **गतः** प्राप्तः सन् **बलिम्** उपहारम्
**आदद्** अभक्षयत् \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अन्यतमम्** इति \। तम्
अप्रत्ययेनान्यान्य् अपि तत्-तत्-सन्धानार्थं रूपाणि कृतानीति लभ्यन्ते \।
उक्त-रूपापेक्षया नवीनम् \। **बृहद्-वपुः** गिरि-तुल्य-शरीरः \।
**गोप-विस्रंभणं** पर्वत एवायम् इति गोप-विश्वास-जनकं रूपं
प्राप्तः \। **शैलोऽस्मीति** \। एतद् देशाधिपतिर् अहम् एव युष्मद्-भक्त्या
प्रादुर् आसं स्व-स्वाभिमतं वरं वृणुतेति वदन् बलिं नैवेद्यं
दूरस्थैर् निकटस्थैर् नद-ग्रामादि-वर्तिभिर् अपरोक्षतः परोक्षतो वा
ध्यानेन समर्प्यमाणं सहस्र-कोटि-हस्ततस् ततः स्थानाद् अतिदीर्घान्
अतिदीर्घीकृत-पाणिभिर् आदाय तांस् तान् आनन्दयन्न् आदत् बुभुजे इति
विश्वनाथः \।\।३५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इन्द्र-यागाद् अपि
स्व-प्रवर्तित-यज्ञस्यास्य परमोत्तमत्वं दर्शयन् तस्मिन् विश्वासं च
नितरां जनयन् गोवर्धन-मिषेण पृथक् स्वयं तन् मूर्ध्नि आविर्भूय
तद् विलिस्वामिनं निज-दासवर्य तं गोपांश् च सर्वान् आनन्दयन् साक्षात्
तद्-बलिं बुभुज इत्य् आह---कृष्णस्त्विति \। तु---शब्दः पूर्वतो विशेषे,
अन्यत् समम्, गोप-वर्ग-मध्ये वर्तमानान् निज-रूपदितरत्,
तमप्रत्ययोत्यन्त-भेद-विवक्षया, गोपान् विस्रम्भयति विश्वासयतीति
तथा तत्, अत एव बृहद् वपुर् आकारो यस्य तत्, अत एव भूरिं
प्रचुरतरम् अपि बलिं तं सर्वम् अभुङ्क्त, तद् उक्तं हरिवंशे---

> तं गोपाः पर्वताकारं दिव्य-स्रग्-अनुलेपनम् \।
>
> गिरि-मूर्ध्नि स्थितं दृष्ट्वा हृष्टा जग्मुः प्रधानतः \।\। \[ह।वं।
> २.१७.२४\] इति \।

अतः श्री-कृष्णो\ऽयाम् अति प्रत्यभिज्ञा गोपानां नाजनीति बोधितम्
\।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इन्द्र-यागाद् अपि
स्व-प्रवर्तित-यज्ञस्यास्य परमोत्तमत्वं दर्शयन् तस्मिन् विश्वासं च
नितरां जनयन् गोवर्धन-मिषेण पृथक् स्वयं तन्-मूर्तिर् आविर्भूय तद्
बलि-स्वामिनं निज-दास-वर्यं तं गोपांश् च सर्वान् आनन्दयन्
बलि-दानानन्तरम् एव साक्षात् तद्-बलिं बुभुज इत्य् आह---कृष्णस् त्व् इति
\। तु-शब्दः पूर्वतो विशेषे अन्यतमम् इति बहूनां प्रकर्षेण
मद्-विधानात् \। अतस् तदा सर्व-कर्म-संहितानार्थं
सर्व-गोप-गोष्ठी-सन्तोषार्थम् अलक्षितं बहूनि रूपाण्य् आविष्कृतानि इति
लभ्यते \। तस्मिन् प्रकर्षश् च बृहत्त्वापेक्षयेति रूपम् आकारम् \। अत
एव बृहद्-वपुर् यस्य तम् \। अत एव भूरि प्रचुरतरम् अपि बलिं तं
सर्वम् एव अभुङ्क्त \। एवं सर्व-गोकुल-वासिनां तादृश-प्रेमेच्छातस्
तस्य च तथा-लालसातस् तथा भोजनम् इति च ज्ञेयम् \। तद् उक्तं
हरि-वंशे---

> तं गोपाः पर्वताकारं दिव्य-स्रग्-अनुलेपनम् \।
>
> गिरि-मूर्ध्नि स्थितं दृष्ट्वा हृष्टा जग्मुः प्रधानतः \।\। \[ह।वं।
> २.१७.२४\] इति \।

अतः श्री-कृष्णो\ऽयाम् इति प्रत्यभिज्ञा गोपानां नाजनीति बोधितम्
\।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्यतमम् इति तमप्-प्रत्ययेन
तदानीं तत्-तत्-समाधानार्थम् अन्यान्य् अपि बहूनि रूपाणि प्रादुष्कृतानीति
लभ्यते \। बहूनां प्रकर्षे तम् अप्रकृष्टत्वं च बृहत्त्व-मात्रेण
\।\।३५.३८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
स्व-प्रवर्तिततयागस्यासाधारणम् उत्कर्षं दर्शयंस् तत्र सर्वेषां
विश्वासं जनयन् स्वयम् एव देवता-रूपेण प्रत्यक्षी-बभूवेत्य्
आह---कृष्णस् त्व् इति \। अन्यतमं गोवर्धन-पर्वतोपरि द्वितयं
पर्वतम् इव सर्वेन्द्रियवत् स्वरूपं गतः प्राप्तः गोपानां विश्रम्भणं
पर्वत एवायम् इति विश्वासो यत्र तत् शैलोऽस्मीति एतद्-देशाधिपतिर् अहम्
एव युष्मद्-भक्त्या प्रसन्नः प्रादुरभूवं स्व-स्वाभिमतं वरं
वृणुतेति विब्रूवन् बलिं नैवेद्यं दूरस्थैर् निकटस्थैः
नन्द-ग्रामादि-वर्तिभिर् वा व्रज-वासि-जनैर् अपरोक्षतः परोक्षतो वा
ध्यानेन समर्पमाणं सहस्र-कोटि-हस्तस् ततस् तत्-स्थानाद् अतिदीर्घान्
अतिदीर्घाकृत-पणिभिर् आदयस् तांस् तान् आनन्दयन्न् आदत् भुङ्क्ते स्म
\।\।३५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अथ स्वक्ते मखे
लोक-विश्वासाय तद्-अर्चितां गोवर्धन-देवतां प्रादर्शयद् इत्य्
आह---कृष्ण इति \। व्रज-जन-मध्य-वर्ती कृष्णः अन्यतमं
गोवर्धनाद्रेर् ऊर्ध्व-गतं रूपं प्रकटितवान् कीदृक् बृहद्-वपुः
सर्वतोपमं दिव्य-नेत्र-श्रोत्रादिमत् सहस्र-भुजम् अतिदीप्तं गोपानां
विश्रम्भणं गिरिर् अयम् इति विश्वासो यत्र तत् शैलोऽहम् अस्म्य् एतद्
देशाधिपतिर् अर्चन-तुष्टान् मत्तोऽभीष्टानि वृणुतेति \। तेनैव रूपेण
ब्रुवन् सर्वैर् अर्पितं भूरि बलिम् आदत् भुङ्क्ते स्म \।\।३५\।\।

**\॥।**

\।\। १०.२४.३६ \।\।

तस्मै नमो व्रज-जनैः स चक्रे आत्मनात्मने \।

अहो पश्यत शैलोऽसौ रूपी नोऽनुग्रहं व्यधात् \।\।

**श्रीधर-स्वामी (भावार्थ-दीपिका) :** तस्मै आत्मने आत्मना स्वयं
व्रज-जनैः सह नमश्-चक्रे \। अहो इति सार्ध-श्लोकं पठन् \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्मना कृष्ण-रूपेण \।
आत्मने गोवर्धन-स्थ-हरि-दर्प-हारिणे \। चक्रे आत्मना इह पूर्व-रूपम्
आर्षम् \। रूपी स्वीकृति-प्रशस्त-रूपः \। अत्र प्रशंसायाम् इनिः \। नः
अस्मभ्यम् \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आकारलोप आर्षः \। आत्मना
स्वयम् एव \।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्मा इत्य् अर्धकम् \। कृष्ण
इत्य् अनुवर्तते \। व्रज-जनैः सहेति व्रज-जनानाम् अप्राधान्यं व्यज्य
कृष्णस्य भक्त्य्-अतिशय-व्यञ्जकत्वं व्यञ्जितं चक्रे आत्मनेति \।
आकारेऽपि पुरे पूर्व-रूपत्वम् आर्षम् \। आत्मना स्वयम् एव तत्र
नाना-जन-वचनम् \। अहो इति सार्धकम् \। रूपी प्रत्यक्षः सन्न् इत्य्
अर्थः \। अनुग्रहं व्यधात् \। रूपित्वेन साक्षाद् बल्य्-आदनादिना च
\।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च तस्मै आत्मने
आत्मना देहेन स्वयं व्रज-जनैः सह चक्रे \। आत्मनेत्य् आकार-लोप
आर्षः \। अहो इति सार्ध-श्लोकं पठन् \।\।३६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** ततश् च तस्मै
शैल-रूपायात्मने आत्मना देहेनैव व्रज-जनैः सह नमश् चक्रे \।
आत्मनेत्य् आकार-लोपः, गूढोत्मतिवत् पृषोदरादित्वात् \।\।३६\।\।

**\॥।**

\।\। १०.२४.३७-३८ \।\।

एषोऽवजानतो मर्त्यान् कामरूपी वनौकसः \।

हन्ति ह्य् अस्मै नमस्यामः शर्मणे आत्मनो गवाम् \।\।

इत्य् अद्रि-गोद्विज-मखं वासुदेव-प्रणोदिताः \।

यथा विधाय ते गोपाः सह कृष्णा व्रजं ययुः \।\।

**श्रीधर-स्वामी (भावार्थ-दीपिका) :** काम-रूपी सर्पादि-रूपः \। अस्मै
अद्रये \। शर्मणे क्षेमाय \।\।३७\।\।

कर्मैवालं प्राक्-स्वभावो गुणो वा

कर्माङ्गं वा तद्-वशो वा महेशः \।

वार्ता-कर्त्री-देवतेतीयम् उक्ता

देव-क्षोभे षण्-मती न त्व् अभीष्टा \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एषः गिरिराजः \।
अवजानतः स्वार्चा-परितागिनः वनौकस इति \।
गृह-द्वाराद्य्-आवरणाभावात् तेषां हननं सुकरम् एव \। यद् वा, हे
वनौकस इति \। पित्रादीनां नमस्कृति-प्रेरणात्रावतारान्तरवद्
रूपान्तरत्वेन न विरुद्धा, तेषां नारायणादिषु तथा व्यवहार-दर्शनात्
\।\।३७\।\।

इति इत्थम् \। यथा यथावत् \। ते नन्दादि-गोपाः \। वासुदेवेन
सर्वाधिष्ठात्रा प्रेरिताः कृष्णेन सहैव
गोवर्धनैशान-कोणोत्थ-श्री-राधा-कुण्डात् क्रोशैकोपरिस्थितं व्रजं
ययुर् इति तोषणी\।

कर्मैवालं सुख-दुःख-जन्मादि-हेतुर् इति, कर्मणा जायते \[१०.२४.१३\]
इत्य्-आदि-वाक्यैः प्रथम-मतं कर्मवादः \। प्राक्-स्वभावः प्रोक्तः
संस्कार एव सर्व-हेतुर् इति द्वितीयं मतम्, स्वभाव-वादः \।
स्वभाव-तन्त्रो हि जनः \[१०.२४.१६\] इत्य्-आदिनोक्तेः \। गुणो वा
सत्त्वादि-गुण एव सर्व-हेतुर् इति तृतीयं मतं, सत्त्वं रजस् तम इति
स्थित्य्-उत्पत्त्य्-अन्त-हेतवः \[१०.२४.२२\] इत्य्-आदिना गुण-वाद उक्तः \।
कर्माङ्गं महेश ईश इति चतुर्थं मतम्, अञ्जसा येन वर्तेत
\[१०.२४.१८\] इत्य्-आदिनोक्तेः कर्माङ्ग-वादः \। तद्-वशः कर्म-वशो महेश
इति पञ्चमं मतम्, अस्ति चेद् ईश्वरः कश्चित् \[१०.२४.१४\] इत्य्-आदिनोक्तेः
\। कर्म-वशेश-वादः वार्ता जीविका तत्-कर्त्री देवता मुख्येति षष्ठं
मतम्, वर्तेत ब्रह्मणा विप्रः \[१०.२४.२०\] इत्य्-आदि-श्लोक-द्वयेन
वृत्ति-हेतु-देव-वाद उक्तः \। उक्ता कथिता इयं षण्णां मतानां समाहारः
षण्मती षण्मत-समुदायः \।

देवस्य सर्व-द्योतकस्य श्री-कृष्णस्य क्षोभे सर्वेशं मां
त्यक्त्वैते\ऽन्यान् एव भजतं इत्य् एवं कुपिते \। न त्व् अभीष्टा न त्व्
अभीष्ट-फलदेत्य् अर्थः \। हस्ति-पाद-सर्व-पाद-प्रवेश-न्यायेन
श्री-कृष्णार्चनेन सर्वार्चनम् तद्-अनर्चने\ऽन्येषाम् अर्चने\ऽपि न किञ्चित्
फलम् इति \। यथा तरोर् मूल-निषेचनेन तृप्यन्ति
तत्-स्कन्ध-भुजोपशाखाः \[५.१८.१२\] इत्य्-आद्य्-उक्तेः \।

इत्थं कर्म-वादावतारणेन कर्मणां प्राधान्यं स्थापितं, तच् च
संस्कार-वशेनैव कर्म-प्रवृत्तिर् इति संस्कारस्य कर्म-मूलत्वेन
कर्म-निष्ठतैवाभिप्रेता \। अतो\ऽन्तर्यामिना यथा प्रेर्यत इति न्यायेन
घटमाना कर्मानासक्तिर् अपि परिहृता \। तत्र च
सत्त्वादि-गुण-स्वभावेन जीविकावश्यं सिध्येद् इति तद्-अर्थे
प्रयासाभावेन कदाचित् कर्मणो लोपश् च निरस्तः \। योग-क्षेम-कृन्
निजोपजीव्यावश्य-पूज्योक्तेः सर्वथा कर्मणां प्राधान्यम् एव दृढीकृतम्
\। तच् च सर्वम् अशेष-कर्म-प्रधान-निज-भक्ति-परतार्थम् एव,
भक्ति-परतायाश् च मुख-लक्षणा तद्-भक्तार्चनम् इति
हरिदास-गोवर्धन-पूजनम् इति सिद्धान्तः \।

तत्र निगूढ-श्री-कृष्णाभिप्रायश् च---यो\ऽहं पूर्ण-परमेश्वरः स एव
तेषां पुत्रादि-रूपः, ततः को नामैषाम् ईश्वरः ? का वान्या देवता
प्रवर्तकस् तु तत्-प्रेम-मयः स्वभाव एव स्यात्? यदि च नर-लीलया
देवता-स्वीकारस् तदा मन्-निकट-सम्बन्धिन्य एव युज्येरन्, तथापि
नर-लीला-रक्षार्थं न तत् तद् व्यञ्जयितुम् उत्सहे \। तस्मान्
निरीश्वर-मीमांसा-साङ्ख्य-वादापदेशेनैव तद् बोधयित्वा तथा
प्रवर्तयामीति वैष्णव-तोषण्याम् \।\।३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कथं नमश् चक्रे ? तद्
आह---अहो इति सार्धेन \। रूपी प्रत्यक्षः सन्नित्य् अर्थः \। यद् वा,
परम-सुन्दरः सन् स्वाभाविक-निज-परम-सौन्दर्यस्य सम्यग्
आच्छादनाशक्त्या तथा च गोपानां प्रत्यभिज्ञोदयम् आशंक्य तत्
सङ्गोपनार्थं तथोक्तम् अनुग्रहं व्यधात् \। रूपित्वेन
साक्षाद्-बल्यदनादिना च अभक्तांश् च निगृह्नातीत्य् आह---एष इति \।
अवजानतो\ऽवज्ञां कुर्वत इति सर्वेषां साक्षात् तावद् अशेषबलेः स्वयम्
एवक्षणात् \। यद् वा, यागाकरणेनादरं कुर्वत इति पुनः पुनस् तद्
यागो\ऽभिप्रेतः \। मर्त्यान् मरण-धर्मशीलान्, तत्रापि वनौकसो
गृह-द्वाराद्यावरण-शून्यान् इति हनने सुकरत्वं दर्शितम् \। हे
वनौकस इति वा, ततश् च तेषां तद् एकाश्रयत्वात् तद् वन्दनं सदा
युक्तम् एवेति भावः \। चकारात् गवादीनां रोगोत्पादनादिना पीडयति चेति,
अतो वयं नमस्यामो वन्देमहि, पूजयिष्याम इति वा \। आत्मनो गवां च
शर्मणे \। हीति पाठे निश्चयेन विश्वस्येत्य् अर्थः \। तथापि गवां चेत्य्
एवार्थः \। यद् वा, आत्मनो या गावस् तासाम् इति गवां शर्मणैव तेषां
जीवन-सिद्धेः, ततश् च कस्मैचित् कञ्चिद् वरं साक्षाद् अनुभूत-फलं
दत्त्वासावन्तहिते इति ज्ञेयम् \।\।३७\।\।

इति अनेन प्रकारेण ईदृशं वा, अद्रेर् गवां चादौ निर्देशस् तस्य तासां च
तद्-यागे मुख्यत्वात्, तत्रापि श्री-गोवर्धनस्य प्राधान्येन
हरिदास-वर्यत्वेन चादौ ब्राह्मणानां तद् यागोपकरण-मात्रत्वेन
गौणत्वात्, तत् तत् पूजकत्वेन पूजनत्वाद् वा पश्चान् निर्देशः \।
वासुदेवेन चित्ताधिष्ठात्रा प्रचोतिता इति तेषां तद्
उपदिष्ट-विधानतिक्रमः \। तत्र सर्वात्मना सुख-सम्मति-विशेषो\ऽपि
बोधितः \। यद् वा, श्री-वसुदेव-नन्दनेनेति
निजैश्वर्य-विशेष-प्रकटन-परत्वम् अभिप्रेतम् \। अत
ऐश्वर्यमदमतेन्द्र-मख-भञ्जनेन
हरि-दास-वर्य-श्री-गोवर्धन-पूजाप्रवर्तनं युक्तम् एवेति भावः \।

यथा यथावत्, सह कृष्णाः कृष्णेन सहिता इति प्रीति-विशेषोदयेन तं
त्यक्तुम् अशक्तास् तेन सह मिलित्वैव व्रजं निज-वासं
श्री-नन्दीश्वर-गिरि-निकटे, श्री-राधा-कुण्डोपान्ते वा वर्तमानं ययुर् इत्य्
अर्थः \। इत्थं देवता-निराकरण-कर्म-वादावतरणेन कर्मणां
प्राधान्यं स्थापितम्, तत्र संस्कार-वशेनैव कर्म-प्रवृत्तिर् इति
संस्कारस्य कर्म-मूलकत्वेन कर्म-निष्ठतैवाभिप्रेता \।
अतो\ऽन्तर्यामिणा यथा प्रेर्यते तथानुष्ठीयते इति न्यायेन घटमाना
कर्मानासक्त्\ऽइर् अपि परिहृता \। तत्र च सत्त्वादि-गुण-स्वभावेन जीविका
अवश्यं सिध्येद् इति तद् अर्थ-प्रयासाभावेन कदाचित् कर्म-लोपश् च
निरस्तः \। योगक्षेम-कृन्निजोपजीव्यावश्य पूजोक्तेः, इति सर्वथा
कर्मणां प्राधान्यम् एव दृढीकृतम् \। तच् च सर्वम्
आशेष-कर्म-प्रधान-निज-भक्ति-परतार्थम् एव, भक्ति-परतायाश् च
मुख्य-लक्षणं तद् भक्तार्चनम् इति
हरिदास-वर्य-श्री-गोवर्धन-पूजनम् इति सिद्धान्तः \। एवम् अन्यत्रापि
सर्वत्रोह्यम् \। स च कथा-रस-विशेष-विघातकत्वेन ग्रन्थ-बाहुला
भयेन न तत्र तत्र विव्रियते \।\।३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अभक्तां च निहन्तीत्य्
आह---एष इति \। अवजानतः अवज्ञां कुर्वतः सर्वेषाम् साक्षात् तावद्
अशेष-बलेः स्वयम् एव दृष्ट्वेति भावः \। यद् वा, यागाकरणेनानादरं
कुर्वन् इति पुनः पुनस् तद् यागोऽभिप्रेतः मर्त्यान् मरणशीलान् तत्रापि
वनौकसः गृह-द्वाराद्य् आवरण-हन्ति अतो वयं नमस्यामः वन्देमहि
आत्मनो गवां च शर्मणे \। यद् वा, आत्मनो या गावस् तासाम् इति गवां
शर्मणैव तेषां जीवन-सिद्धेः \। अत्र पित्रादिष्व् अपि
नमस्कार-प्रेरणेयं, तेन रूपेणावतारान्तरेणैव पुत्रत्वाभावान् न
विरुद्धा, नारायणादिषु तेषां तथा व्यवहारात् \। एतद्-अनन्तरं साक्षात्
तस्य बृहन्-मूर्तेर् आदेशश् च श्री-हरि-वंशे---

> अद्य प्रभृति-चेज्योऽयं गोषु चेद् अस्ति वो दया \।
>
> अहं वः प्रथमो देवः सर्व-कामकरः शुभः \।\।
>
> मम प्रभावाच् च गवं अमृतान्य् एव भोक्ष्यथ \।
>
> शिवश् च वो भविष्यामि मद् भक्तानां वने वने \।\।
>
> रंस्येऽहं सह युष्माभियेथा दिवि गतच् तथा \।
>
> ये चेमे प्रथिता गोपा नन्द-गोप-पुरोगमाः \।\।
>
> एषां प्रीतः प्रयच्छामि गोपानां विपुलं धनम् \।
>
> पर्याप्नुवन्तु विप्रा मां गावो वत्स-समाकुलाः \।\।

एवं मम परा प्रीतिर् भविष्यति न संशयः इति \।\।३७\।\।

वासुदेवेन सर्वाधिष्ठात्रा प्रचोदिता इति तेषां तद् उपदिष्ट-विध्यन्
अतिक्रमः तत्र सर्वात्मना सुख-सम्मति-विशेषोऽपि दर्शितः यथा यावत्
सह-कृष्णा कृष्णेन स्हिताः इति प्रीत्यि-विशेषोदयेन त्यक्तुम् अशक्तास् तेन
मिलित्वैव गोवर्धनेशानकोणस्य श्री-राधा-कुण्डात् क्रोशैकोपरि स्थितं
व्रजं ययुर् इत्य् अर्थः \। इत्थं देवता-निराकरण-कर्मवादावतारणेन
क्रमणां प्राधान्यं स्थापितं तत्र संस्कार-वशेणैव कर्म प्रवृत्तिर्
इऽति संस्कारस्य कर्म-मूलकतेन कर्म-निष्ठतैवाभिप्रेता
अतोऽन्यर्यामिणान्यथा प्रेर्यते तथानुष्ठीयत इति न्यायेनाघटमाना
कर्मणां शक्तिर् अपि परिहृता तत्र च सत्त्वादि-गुण-स्वभावेन
जीविकावश्यं सिद्ध्येद् इति तद् अर्थ-प्रयासाभावेन कदाचित् कर्म-लोपश्
च निरस्तः योग-क्षेमकृन् निजोपजीव्यावश्य-पूजोक्तेः इति सर्वथा
कर्मणां प्राधान्यम् एव दृढीकृतं तच् च सर्वम्
अशेष-कर्म-प्राधान-निज-भक्ति-परतार्थम् एव भक्ति-परतायाश् च
मुख्यं लक्षणं तद् भक्तार्चनम् इति हरि-दास-श्री-गोवर्धन-पूजनम्
इति सिद्धान्तः अत्र निगूढश् चायं श्री-कृष्णाभिप्रायः योऽहं पूर्णः
परमेश्वरः स एव तेषां पुत्रादि-रूपः तस्मात् को नामैषाम् ईश्वरः का
वान्या देवता प्रवर्तकस् तु तत् प्रेममयः स्वाभाव एव स्यात् यदि च
नर-लीलाया देवता-स्वीकारस् तदा मन् निकट-सम्बन्धिन्य एव युज्येरन्
तथापि नर-लीला-रक्षर्थं न तद् व्यञ्जयितुम् उत्सहे तस्मान्
निरीश्वर-मीमांसा सङ्ख्यावाद् आपदेशेनैव तत् तद् बोधयित्वा तथा
प्रवर्तयामीति एवम् न्यत्रापि सर्वत्रोह्यम् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** काम-रूपी सर्पादि-रूपः
हि तस्मात् \।\।३७\।\।

यन् निरीश्वर-मीमांसा-साख्ययोर् उररीकृतिः \।

तद् इन्द्र-मख-भङ्गार्थं न तु ते संस्मते सतम् \।\।

यथाहुः श्री-स्वामि-चरणाः---

> कर्मैवालं प्राक् स्वभावो-गुणो वा कर्माङ्गं वा तद्वशो वा महेशः
> वार्ता कर्त्री देवतेतीयम् उक्ता देव-क्षोभे यन्-मयी न त्व् अभीष्टा
> \।\।३८\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्विंशोऽत्र दशमे सङ्गतः सङ्गतः सताम् \।\।\*\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** अहो इत्य्-आदि सार्ध-पद्यं
पठन् रूपी प्रकाशित-देवता-रूपः काम-रूपी सर्पादि-रूप-धरः सन्
हन्ति हनिष्यति हि तस्माद् आत्मनो गवां च शर्मणे नमस्यामः \।\।३७\।\।

सह कृष्णः कृष्णेन सहिताः व्रजं नन्दीश्वर-राजधानीम् \।\।३८\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां दशम-स्कन्धे पूर्वार्धे

इन्द्र-मख-भङ्गनं नाम

चतुर्विंशोऽध्यायः \।

\।\। १०.२४ \।\।

**\॥।**

[नो बलदेव फ़्रोम् थिस् छप्तेर् ओन्wअर्द्स्?]{।मर्क्}

(१०.२५)



### कोपाद् मुसलधारा-वर्षे वर्षतीन्द्रे व्रजौकसां रक्षणार्थे गोवर्धन-धारणम् \।

**\।\। १०.२५.१ \।\।**

**श्री-शुक उवाच---**

**इन्द्रस् तदात्मनः पूजां विज्ञाय विहतां नृप \।**

**गोपेभ्यः कृष्ण-नाथेभ्यो नन्दादिभ्यश् चुकोप सः \।\।**

**श्रीधर-स्वामी (भावार्थ-दीपिका) : [नो वेर्से? ]{।मर्क्}**कृष्णो नाथो
येषां तेभ्यः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आसारात् धारा-सम्पातात्
धारा-सम्पात आसारः इत्य् अमरः \। प्रभुः कृष्णः \।\*\। नाथः स्वामी \।
गोपेभ्य इति क्रुद्ध-दुहेर्ष्यासूयार्थानां यं प्रति कोपः इति चतुर्थी \।
सः इन्द्रः \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कृष्णं मर्त्यम्
उपाश्रित्य ये चक्रुर् देव-हेलनम् इति मर्त्यं मरणार्हम्, देव-हेलनम्
इत्य् अस्य विशेषणम्, येन मरणं भविष्यति, तथा कृतम् \। अहो !
श्रीमद-माहात्म्यं कृष्णम् उपाश्रित्य कृष्णोपष्टम्भेनेत्य् अर्थः \।\।३.४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विज्ञाय साक्षाद् अनुभूय,
तन्-महोत्सवे तत्रैवाकाशे निभृतम् आगमनात् \। किं वा,
निज-यञ्ज-भोज्यानुपस्थितेर् विशेषेण हतां तद्-द्रव्याणाम् अप्य् अन्यत्र
वायात्, कृष्ण-नाथेभ्य इति अस्थाने कोपेन दुर्मद-मत्तता दुर्वुद्धिता च
सूचिता \। हे नृपेति श्री-मदस्यानर्थ-हेतुत्वं भवता ज्ञायत एवेति
भावः \। आदि-शब्देन उपनन्दादयो गोपास् तत्-पुरोहितादयश् च \। ह
स्फुटम् एव, तद् अनुरूप-व्यवहरणात् \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विज्ञाय साक्षाद् अनुभूय
विहतां द्रव्याणाम् अप्य् अन्यत्र व्ययात् कृष-नाथेभ्यः तत्रापि गोपेभ्यः
तादृश-श्री-व्रज-वासिभ्यः तत्रापि श्री-नन्दादिभ्य इति कोपेन
दुर्मदकत्ततो दुर्बुद्धिता च सूचिता ह स्फुटम् एव तद्
अनुरूप-व्यवहारात् स इति क्वचित् पाठः परम-दुर्बुद्धिर् इत्य् अर्थः
\।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ कुपितस्येन्द्रस्य
भणितम् आह---अहो इत्य्-आदि द्वाभ्याम् \। अहो वनौकसाम् इति साक्षेप-परम्
\। श्री-मद-माहात्म्यं कृष्णम् उपाश्रित्य देव-हेलनं चक्रुर् इत्य् अहो
मौग्ध्यम् एतेषाम् इति भावः \। देव-हेलनं कीदृशम् ? मर्त्यं
मरणोपयुक्तम् \।\।१.४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

पञ्चविंशे सकोपोक्ताव् इन्द्रे नाशाय वर्षति \।

व्रजस्य रक्षाम् अकरोद् उद्धृत्याचलम् अच्युतः \।

कृष्ण-नाथेभ्यो ऽपि चुकोपेति इन्द्रस्य मौढ्यं तत्-कोपस्य च वैफल्यं
प्रथमत एव दर्शितम् \।\।१\।\।

**\॥।**

**\।\। १०.२५.२ \।\।**

**गणं सांवर्तकं नाम मेघानां चान्त-कारिणाम् \।**

**इन्द्रः प्राचोदयत् क्रुद्धो वाक्यं चाहेश-मान्य् उत \।\।**

**श्रीधर-स्वामी (भावार्थ-दीपिका) : क्रुद्धः** सन्न् **इन्द्रः**
**सांवर्तकं नाम,** संवर्तः प्रलयः, तत्-कर्तारं **मेघानां**
प्रसिद्धं **गणं** प्राचोदयत् प्रेषयाम् आस \। ननु कृष्ण-नाथानां
घाते कथं प्रवृत्तः ? इत्य् आशङ्क्य आत्म-सम्भावनया
निरस्त-विवेकत्वाद् इत्य् आशयेनाह---**वाक्यं चाह** इत्य्-आदि-पञ्चभिः \।
**ईश-मानी** अहम् एवेश्वर इति गर्ववान् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *आत्म-सम्भावनया*
मत्तोऽन्यः कोधिक इति बुद्ध्या, आत्म-सम्भावनेति स्यान् मत्तोऽन्यः
कोऽधिको भुवि इत्य् उक्तेः \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अप्य्-अर्थे **च**-शब्दः
\। अन्तः प्रलयस् तत्-कारिणाम् अपि \। यद् वा, च-काराद्
आवह-प्रवहादि-वात-गणं च, प्रकर्षेण गर्वोक्त्या तेषाम्
उत्साह-वर्धनादिना प्रेरयामास \। **उत** खेदे विस्मये वा,
देवेन्द्रस्याप्य् अयोग्य-प्रवृत्तेः \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अन्तः** प्रलयस्
तत्-**कारिणाम्,** अत एव **सम्वर्तकं** नाम, अप्य्-अर्थे
**च**-शब्दः\। यद् वा, च-काराद् आवह-प्रवहादि-वात-**गणं** च
प्रकर्षेण गर्वोक्त्या तेषाम् उत्साह-वर्धनादिना प्रेषयामास \। **उत**
अप्य्-अर्थे \। स च गर्हा-रूपः \। देवेन्द्रस्याप्य् अयोग्ये प्रवृत्तेः
\।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : उत** अप्य्-अर्थे \। स च गर्हा-रूपः
\। देवेन्द्रस्याप्य् अयोग्य-प्रवृत्तेः \।\।२.५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कोपं विवृणोति---गणम्
इति \। **संवर्तः** प्रलयः, तत्-**कर्तारं** **मेघानां गणं**
च-काराद् आवह-प्रवाहादि-सांवर्तक-वात-गणं च प्राचोदयत् प्रेषयामास
\। **ईश-मानी** अहम् एवेश्वर इति गर्ववान् \।\।२\।\।

**\॥।**

**\।\। १०.२५.३ \।\।**

**अहो श्री-मद-माहात्म्यं गोपानां काननौकसाम् \।**

**कृष्णं मर्त्यम् उपाश्रित्य ये चक्रुर् देव-हेलनम् \।\।**

**श्रीधर-स्वामी (भावार्थ-दीपिका) : देव-हेलनं** देवस्य ममावज्ञाम्
\।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :मर्त्यं** मरण-धर्माणां,
मनुष्यम् इत्य् अर्थः \। **उपाश्रित्य** अयम् एव सर्वेभ्यो बलीति कृत्वा \।
**देवस्य** अमरस्य मम \। **श्री-मद-माहात्म्यानां** द्वन्द्वैक्यम् \।
**काननौकसां गोपानाम्** इति तेषाम् अज्ञत्व-निकृष्टत्वे बोधिते \।
मर्त्येभ्यो हितं मर्त्यम् \। देवस्य ममेष्टस्य **हेलनम्** इति
वास्तवोऽर्थः \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : कृष्णं मर्त्यम् उपाश्रित्य
ये चक्रुर् देव-हेलनम्** इति \। मर्त्यं मरणार्हम्, देव-हेलनम् इत्य्
अस्य विशेषणम्, येन मरणं भविष्यति, तथा कृतम् \। अहो !
श्री-मद-माहात्म्यं कृष्णम् उपाश्रित्य कृष्णोपष्टम्भेनेत्य् अर्थः \।\।३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अहो** आश्चर्यम्,
**काननौकसाम्** इति निकृष्टत्वम् अज्ञत्वं चाभिप्रेतम् \। **मर्त्यं**
मनुष्यम्, **उप** निज-हितोपाधिनाश्रित्य **देवस्य हेलनं चक्रुः** \।
**श्री-मद-माहात्म्यं** विनैतन् न सम्भवतीति भावः \। देवत्वेनात्मनो
मर्त्यान् माहात्म्य-सिद्धेर् देवेत्य् उक्तम्, न च ममेति, तथा अमर-त्यागेन
मर्त्याश्रयणस्यायोग्यता-बोधनार्थं चेति दिक् \। अत्र च वन-वासत्वेन
गोपत्वेन च परम-सात्त्विकत्वादिकं तेषाम्, कृष्णं परब्रह्मापि
मनुष्य-रूपम् इति तस्य च भक्त-वात्सल्यम्, अतस् तद् अर्थं तस्य
देव-हेलनं युक्तम् एवेति तत्त्वार्थः \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अहो** आश्चर्यं **काननौकसाम्**
इति निकृष्टत्वम् अज्ञत्वं चाभिप्रेतम् \। पत्य्-उपपति-शब्दवद् आश्रयो
नाम कुल-धर्मादि-प्राप्तः उपाश्रयस् ततो विच्युत्य कृतः, तद् एवम् उक्तम्
उपाश्रित्येति देवत्वेनात्मनो मर्त्यान् माहात्म्य-सिद्धेदं वेत्य् उक्त न च
ममेति \। तथा अमर-त्यागेन मर्त्याश्रयणस्यायोग्यता-बोधनार्थं चेति
मयि तावद् देव-बुद्धिम् अपि न चक्रुः, अस्तुतरां देव-देव-बुद्धिर् इति
भावः \। अत्र च वन-वासेन गोपत्वेन च परम-सात्त्विकत्वादिकं तेषां
कृष्णं पर-ब्रह्मादि मनुष्य-रूपम् इति च भक्त-वात्सल्यं, अतस् तद्
अर्थं तस्य देव-हेलनं युक्तम् एवेति सरस्वती-व्यञ्जितस् तत्त्वार्थः
\।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ कुपितस्येन्द्रस्य
भणितम् आह---अहो इत्य्-आदि द्वाभ्याम् \। अहो वनौकसाम् इति साक्षेप-परम्
\। श्री-मद-माहात्म्यं कृष्णम् उपाश्रित्य देव-हेलनं चक्रुर् इत्य् अहो
मौग्ध्यम् एतेषाम् इति भावः \। देव-हेलनं कीदृशम् ? मर्त्यं
मरणोपयुक्तम् \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : श्रीश्** च **मदो हर्यश्**
च माहात्म्यं च तेषां द्वन्द्वैक्यम् \। **मर्त्यं** मर्त्येभ्यो हितं
**देवस्य** मम दुष्टस्य **हेलनम्** इति सरस्वत्य्-अर्थो वास्तवः
\।\।३\।\।

**\॥।**

**\।\। १०.२५.४ \।\।**

**यथादृढैः कर्म-मयैः क्रतुभिर् नाम-नौ-निभैः \।**

**विद्याम् आन्वीक्षिकीं हित्वा तितीर्षन्ति भवार्णवम् \।\।**

**श्रीधर-स्वामी (भावार्थ-दीपिका) : अदृढैर्** असमर्थैः
**कर्म-मयैः** क्रिया-निर्वर्त्यैः, अत एव **नाम-नौ-निभैर्**
नाम-मात्रेण या नौ इति व्यवह्रियते, तत्-सदृशैः \। **आन्वीक्षिकीम्**
आत्मानुस्मृति-रूपाम् \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *क्रिया-निर्वर्त्यैः*
बहु-व्यापार-साध्यैः \। अत एव क्रिया-साध्यत्वाद् एव \। नाम्ना नावो
**नाम-नावः**, ताभिर् **निभास्** तुल्याः, तैः \। निभस् तु कथितो
व्याजे पुंल्लिङ्गः सदृशे त्रिषु इति मेदिनी \।

> प्लवा एते ह्य् अदृढा यज्ञ-रूपा
>
> अष्टादशोक्तं ह्य् अवरं येषु कर्म \।
>
> एतच् छ्रेयो येऽभिनन्दन्ति मुढा
>
> जरा-मृत्यू ते नराः प्राप्नुवन्ति \।\। \[मु।उ। १.२.७\] इति श्रुतेः \।

शब्दस्य हि ब्रह्मण एष पन्था यन् नामभिर् ध्यायति धीर-पार्थैः \।
परिभ्रमंस् तत्र न विन्दतेऽर्थान् इत्य् उक्तेः \। **कर्ममयैः
क्रतुभिस्** सह **आन्वीक्षिकीं त्यक्त्वा** कृष्णम् आश्रित्यैव
कृष्णाश्रयेणैव **भवऋणवस्य** गोवत्स-पदत्वे जाते
तत्-तरण-यत्नानौचित्यात्, तेषां तितीर्षा-मात्रम् इति वास्तवोऽर्थः
\।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अदृढैः
क्षयिष्णु-फलकैः यतः कर्ममयैः, न तु ध्यान-कीर्तनादि-प्रधानैः,
यथा तितीर्षन्ति मूढाः, तथा कृष्णम् उपाश्रित्य ममाप्रियं गोपाश् चक्रुर्
इत्य् अविचारेणायोग्याचरण-मात्रे दृष्टान्तः \। यद् वा, तथा मां हित्वा
कृष्णाश्रयेण गोपा मत्तो भय-दुःखादिकं तितीर्षन्तीतीन्द्रस्य
क्रोधावेशेनासमाप्तं वाक्यं ज्ञेयम् \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अदृढैः** क्षयिष्णु-फलकैः
\। यतः **कर्म-मयैः** यथा **तितीर्षन्ति मूढाः,** तथा कृष्णम्
उपाश्रित्य ममाप्रियं गोपाश् चक्रुर् इत्य् अविचारेणायोग्याचरण-मात्रे
दृष्टान्तः \। यद् वा, तथा मां हित्वा कृष्णाश्रयेण गोपा भय-दुःखादिकं
तितीर्षन्तीतीन्द्रस्य क्रोधावेशेनासमाप्त-वाक्यं ज्ञेयं \। तत्त्वार्थश्
चायं यथा वैष्णवाः कर्मभिः सहान्वीक्षिकीं हित्वा केवल-कृष्णाश्रयेण
भवार्णवं तितीर्षन्तीति \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अदृढैः** असमर्थैः
**कर्म-मयैः** केवल-कर्म-प्रचुरैर् अत एव **नाम्नैव नौ**
तुल्यैः, न तु वस्तुतः \। **आन्वीक्षिकीम्** आत्मानुसन्धान-रूपाम् \।
वस्तुतश् च **कर्ममयैः क्रतुभिः सह आन्वीक्षिकीं हित्वा** अवज्ञया
त्यक्त्वा कृष्णम् आश्रित्यैव वैष्णवा यथा भवार्णवं तितीर्षन्तीति
कृष्णाश्रयण-मात्रेणैव भवार्णवस्य गोवत्स-पदत्वे जाते
तत्-तरणार्थ-प्रयत्नानौचित्यात् तेषां तितीर्षा-मात्रम् इति \।\।४\।\।

**\॥।**

**\।\। १०.२५.५ \।\।**

वाचालं बालिशं स्तब्धम् अज्ञं पण्डित-मानिनम् \।

कृष्णं मर्त्यम् उपाश्रित्य गोपा मे चक्रुर् अप्रियम् \।\।

**श्रीधर-स्वामी (भावार्थ-दीपिका) :** तथा वाचालं बहु-भाषिणं
बालिशं शिशुं, पण्डित-मानिनं पण्डितं-मन्यम्, अतः स्तब्धम् अविनीतम्
इति निन्दायां योजितापीन्द्रस्य भारती कृष्णं स्तौति \। तथा हि, वाचालं
शास्त्र-योनिम् \। बालिशम् एवम् अपि शिशु-वन् निरभिमानिनम् \। स्तब्धम्
अन्यस्य वन्द्यस्याभावाद् अनम्रम् \। अज्ञं नास्ति ज्ञो यस्मात् तं \।
सर्व-ज्ञम् इत्य् अर्थः \। पण्डित-मानिनं ब्रह्म-विदां बहु-माननीयम् \।
कृष्णं सद्-आनन्द-रूपं परं ब्रह्म \। मर्त्यं तथापी
भक्त-वात्सल्येन मनुष्यतया प्रतीयमानम् इति \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बहु-भाषिणं
शास्त्र-विरुद्ध-भाषिणम् अनधीत-शास्त्रत्वात् अज्ञं नित्य-गोचारित्वात् \।
स्तब्धं पितुर् अग्रे\ऽप्य् अतिधृष्टत्वात् \। अतः पण्डितम्मन्यत्वात् \। वाचा
वाण्या अलं पूर्णं शास्त्रयोनिम् ऋचः सामानि जज्ञिरे इत्य्-आदि-श्रुतेः एवम्
अपि शास्त्र-योनित्वेऽपि \। मूर्ख-बालौ तु बालिशौ इति कोशात् \। अनम्रं
सर्वेश्वरम् एष सर्वेश्वरः इति श्रुतेः \। इत्य् अर्थ इति \। स सर्ववेत्ता
न हि तस्य वेत्ता इत्य्-आदि श्रुतेः \। पण्डितैर् मन्यत इति पण्डितमानीनम्
\। णिनिर् अत्र प्रत्ययः \। कृष्णं कृषिर् भू वाचकः शब्दः
इत्य्-आदि-श्रुतेः \। तथापि परब्रह्मत्वेऽपि \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं परत्रापि,
विशेषतस् तु तत्र वाचालं वाचा वचनत्वेन अलं भूषणं प्रियम्बदम्,
बालिशं वलितुं शिलं यस्य तद् वालि तथा-भूतं शं कल्याणं यस्मात्,
स्तव्धम् अज्ञं स्तव्धं जडं मातीति स्तव्धमं चित् तस्य ज्ञा अववोधो
यस्मात् \। अथवा, स्तव्धानां जडानां मा लक्ष्मीर् यस्मात्, लाक्ष्मीस् तु
चेतन-रूपा तत् स्तव्धमं ब्रह्म तत् त्वेन ज्ञा जानं यस्य, अत एव
पण्डितानां मानं सम्मानम् अस्यास्तीति तथा पण्डितान् कृष्ण-तत्त्व-ज्ञान्
मानयितुं शीलम् यस्येति वा \।\।५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वाचालं
सतर्क-कर्क्कश-कर्मवादावतारणाद्य् अभिप्रायेण, गोपा इति निकृष्टत्वम्,
मे त्रिलोकीश्वरर्येत्य् उत्कृष्टतरत्वं दुर्मदभरेण सूचितम्,
अतएवात्रोक्तं मे इति \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वाचालम् इत्य्-आदिकं
सतर्क-कर्कश-कर्मवादातरणाद्य् अभिप्रायेण गोपा इति निकृष्टत्वं मे
त्रिलोकीश्वरस्येति दुर्मद-भरेण सूचितम् अन्यत् तैः तत्र स्तुति-पक्षे
वाचालम् इति वाचा हेतुना अलं समर्थ इत्य् एवार्थः \। मत्वर्थीयनिश्
प्रत्ययस्य निन्दायाम् एवाभिधानात् शिशुवद् इति बालिशः शवके मूर्ख इति
विश्व-प्रकाशात् ब्रह्मविदां माननीयम् इति तत् कर्तृको मानो विद्यते
यत्रेति \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वाचालं
मीमांसासाङ्ख्यानभिमतविरुद्धबहुभाषिणम् \। बालिशं मूर्खं अनधीत
तत्तच्छास्त्रत्वाद् इति भावः \। स्तब्धं
स्वपितुरग्रेप्यतिधार्ष्ट्याद्दुर्विनीतम् \। अज्ञं नित्यगोचारणात् किम् अप्य्
अजानन्तं अथ च पण्डितस्मन्यं मर्त्यं मनुष्यमाश्रित्य मे
देवस्याप्रियं चक्रुः, वस्त्वर्थश् च वाचया सरस्वत्या अलङ्कृतो बालिशो
मुर्खा ऽपि यस्मात्तम् वाचा शब्दष्टावन्तो ऽयम् \। स्तब्धं
वन्द्यस्यान्यस्याभावादनम्रम् नास्तिज्ञो यस्मात्तं पण्डितकर्तृको मान
आदरो वर्तते यस्य तम् \।\।५\।\।

**\॥।**

**\।\। १०.२५.६ \।\।**

एषां श्रियावलिप्तानां कृष्णेनाध्मापितात्मनाम् \।

धुनुत श्री-मद-स्तम्भं पशून् नयत सङ्क्षयम् \।\।

**श्रीधर-स्वामी (भावार्थ-दीपिका) :** अवलिप्तानां मत्तानाम् \।
आध्मायितात्मनां बृंहित-देहानाम् \। धुनुतापनयत \। श्री-मदेन यः
स्तम्भो गर्वस् तम् \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अधमतीत्य् आध्माः स
इवाचरतीत्य् आध्मायते ततः कर्मणि क्तः आध्मायितः बृंहितो वर्धित
आत्मा देहो मनो वा येषां ते तेषाम् \। स्तम्भः स्थूणा-जडत्वयोः \।
अभिमाने रोधके च इति शश्वतः \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं परत्रापि
विशेषतस् तु वाचालं वाचा वचनत्वेन अलं भूषणं प्रियम्वदम्, वालिशं
वलितुं शीलं यस्य तद् वालि तत्राभूतं शं कल्याणां यस्मात्, स्तब्ध
ज्ञं स्तब्धं जडं मातीति स्तब्धमं चित् तस्य ज्ञा अववोधो यस्मात् \।
अथवा, स्तब्धानां जडानां मा लक्ष्मीर् यस्यात् लक्ष्मीस्तु चेतन-रूपा तत्
स्तब्धमं ब्रह्म तत्वेन ज्ञा जानं यस्य, अत एव पण्डितानां सम्मानम्
अस्यातीति तथा पण्डितान् कृष्णतत्त्वज्ञान् मानयितुं शीलं यस्येति वा
\।\।६.३३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं दुवृत्य् अतिशयार्थं
तेषां तेनात्मनस् तेषु रोषभरं च बोधयित्वा अधुना कृत्यम्
आदिशति---एषाम् इति \। कृष्णेन हेतुना श्रिया विविध-धनादि-सम्पदा
पशुवर्ग-लक्षण-लक्ष्म्या वा मत्तानाम् इत्य् अन्तर---वृंहित-देहानां चेति
बाह्यं सुखं दर्शितम् \। यद् वा, श्रीमत्तानां लक्षणं ध्मापितात्मनाम्
इति, तत्र च कृष्णेति तत् कृत-गोपालनादिना क्षीराद्य् उपभोग-सम्पत्तेर्
इति भावः \। भक्ति-लक्ष्म्या समृद्धानाम् इति तयाध्यायित-स्वाभावानां
किज-प्रेमाग्निदाहित-चित्तानां चेति तत्त्वार्थः \।
ध्मा-शब्दाग्नि-संयोगयोः इत्य् अस्मात्, कथं धुनवामेत्य् अपेक्षायाम्
आह---पशून् सम्यक् क्षयं नयत, पशूनाम् एव श्री-मद् अहेतुत्वात् सर्वान्
एव तान् अतिवृष्ट्या मारयतेत्य् अर्थः \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं दुर्वृत्य् अतिशयार्थं
तेषां दोषं तेनात्मनं तेपु रोष-भरं च बोधयित्वा अधुना कृत्यम्
आदिशति, एषाम् इति \। कृष्णेन हेतुना श्रिया पशु-वर्ग-लक्षण-लक्ष्म्या
मत्तानाम् इत्य् अनन्तरं बृंहित-देहानां चेति बाह्यं सुखं दर्शितं तत्र
तत्र च कृष्णेनेति तत् कृत-गोपालनादिना क्षीराद्य् उप-भोग-सम्पत्तेर् इति
भावः \। अन्यत् तैः तत्र धमनं नाम सतेजस्कीकरणं तच् च
बृंहणतात् पर्यकं णिच् प्रयोगस् तु तेषां कर्तृत्वं कृष्णस्य
हेतु-कर्तृत्वम् इत्य् अपेक्ष्ययेति ज्ञेयम् \। यद् वा, स्वतः श्रिया सगर्वाणां
विशेषातः कृष्णेन सतेजस्कीकृत-चित्तानाम् इत्य् अर्थः भक्ति-लक्ष्म्या
समृद्धानां तथा तयैवोज्वलित-चित्तानाम् इति तत्त्वार्थः कथं
धुनवाम् एत्य् अपेक्षायाम् आह---पशून् सम्यक् क्षयं नयत पशूनाम् एव
श्रीमद् अहेतुत्वात् तत्त्वार्थे सम्यक् निवासः स्वास्थ्यम् इत्य् अर्थः
\।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वतः श्रियावलिप्तानां विशेषतः
श्री-कृष्णेन स-तेजस्वी-कृत-चित्तानाम् इत्य् अर्थः \।\।६.९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवम् उत्तरत्रापि, विशेषस्तु
वाचा वचसा अलम् इति-प्रगल्भम्, अलं भूषणं प्रियम्वदम् इति वा \।
वालि वलितुं शीलम् अस्य तथाभूतं शं क्षेमं यस्मात् \। स्तब्धं जडं
माति चेतयति स्तब्धमा, ज्ञा अवरोधो यस्मात् \। अतः पण्डितेभ्योऽपि
सर्वज्ञेभ्योऽपि मानिनं सर्वज्ञेश्वरम् \।\।६.३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अबलिप्तानां मत्तानां
यतः कृष्णेन ध्मापितः सतेजस्कीकृत आत्मा मनो येषां, वस्त्वर्थश् च
श्रिया चन्दनचर्चयेव अवलिप्तानां लिप्ताङ्गानां श्रीमान् यः खल्वस्तम्भः
जाड्याभावस्तं धुनुत दूरीकुरुत \। तेन तथा वर्यथ यथा तेषां
शीतजनितस्तम्भ औष्ण्यनिवर्तको भवेद् इत्य् अर्थः \। तथा पशून्
धुनुत शीतेन कम्पयत \। ततश् च कृष्णेन गोवर्धने उद्धृते सति
सङ्क्षयं सम्यक् निवासं तत्तलं नयत \।
अतिसुखदगोवर्धनतलनिवासं प्रतिनयने युयम् एव कारणी भवतेत्य्
अर्थः \।\।६\।\।

**\॥।**

\।\। १०.२५.७ \।\।

अहं चैरावतं नागम् आरुह्यानुव्रजे व्रजम् \।

मरुद्-गणैर् महा-वेगैर् नन्द-गोष्ठ-जिघांसया \।\।

**श्रीधर-स्वामी (भावार्थ-दीपिका) :** बिभ्यतस् तान् प्रत्य् आह---अहं
चेति \। अनुव्रजे अन्वनन्तरम् एवागमिष्यामि \। मरुद्-गणैर् देव-गणैः
सह \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बिभ्यतः भीतान् \। तान्
मेघान् \। नागं गजं नागौ गज-भुजगमौ इति हलायुधः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु तत्रास्माकम् अल्पानां
का शक्तिः ? तत्राह---अहं चेति \। अनुव्रजे युष्मत् पश्चाद् एवागच्छामि,
ऐरावतम् आरुह्येति \। युष्माकं जलाभावे सति निजकरेण जलम् उद्धत्य
साहाय्यं करिष्यतीति भावः \। मरुद्गणेः---एकोनपञ्चाशाद् वाभिर् वर्गैः
सह, नन्दः श्री-भगवत् पिता तस्य \। यद् वा, नन्दति भगवद् भक्त्या
हृष्यति नन्दयति जगत् सन्तोषयीति वा नन्दं यद् गोष्ठ तस्य
जिघंसयेति \। गोष्ठ एव वर्षणीयम्, न तु मधुपुर्याम् इति सूचितम्,
अन्यथा महाबलिष्ठ-कंसतो भयापत्तिः \। अत एव दुःसंङ्क्ल्पेन
यात्रायाम् अमङ्गलम् एव वृत्तम् इति ज्ञेयम् \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ऐरावतम् आरुह्येति \।
युष्माकं जल-भावे सति सो\ऽयं साहाय्यं कारिष्यतीति भावः \।
नन्द-गोष्ठेति तत्रैव वर्षणीयं न तु मधु-पुर्याम् इति च सह
कंसेनापि मैत्री-चिकीर्षया सूचितं जिघांसया जिगमयिषयेति
तात्त्विको\ऽर्थः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बिभ्यतस्तान् प्रत्य्
आह---अहं च अनुव्रजामि जिघांसया जिगामिषयेति वस्त्वर्थः \।\।७\।\।

**\॥।**

\।\। १०.२५.८ \।\।

**श्री-शुक उवाच---**

इत्थं मघवताज्ञप्ता मेघा निर्मुक्त-बन्धनाः \।

नन्द-गोकुलम् आसारैः पीडयाम् आसुर् ओजसा \।\।

**श्रीधर-स्वामी (भावार्थ-दीपिका) :** मघवता इन्द्रेण निर्मुक्तं
बन्धनं येषां ते \। प्रलयाभिप्रायेण बद्धा आसन् \। तदा
निर्मुक्त-बन्धनाः सन्त आसारैर् धारासंपातैः पीडयाम् आसुः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रलयाभिप्रायेण प्रलय
एव तेषां निर्मुक्तिर् न त्व् अन्यदेत्य् अभिप्रायेण \। निर्मुक्त-बन्धना
विगलित-जल-स्तम्भाः \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोकुलं गवां कुलं
ब्रजं तत्रत्यान् सर्वान् एवेत्य् अर्थः \। ओजसा वेहेह निजबलेन वा
\।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ओजसा बलेन \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निर्मुक्ता बन्धना इति ये
खल्वैकार्णवीकरणपटवः प्रलयकाल एव निर्मुच्यन्ते \। ते ऽपि मेघा
कोपेन लुप्तविवेकत्वादपरिणामदर्शिनेन्द्रेण मोचिताः \।\।८\।\।

**\॥।**

**\।\। १०.२५.९ \।\।**

विद्योतमाना विद्युद्भिः स्तनन्तः स्तनयित्नुभिः \।

तीव्रैर् मरुद्-गणैर् नुन्ना ववृषुर् जल-शर्कराः \।\।

**श्रीधर-स्वामी (भावार्थ-दीपिका) : स्तनयित्नुभिर्** अशनिभिः \।
**स्तनन्तो** गर्जन्तः \। **मरुद्-गणैर्** आवह-प्रवहादि-वायु-समुहैर्
**नुन्नाः** प्रेरिताः \। **जल-शर्करा** जलोपलाः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स्तनयित्नुर्** मेघ-शब्दो
मेघे व्रजे तडिद्-ध्वनौ इति धरणिः \। अशनिभिः वज्रैः, दम्भोलिर्
अशनिर् द्वयोः इत्य् अमरः \।

> प्रवहो निवहश् चैव विवह उद्वहस् तथा \।
>
> संवहावह-परावहा इत्य् एते मरुतां गणाः \।\। इति \।

*जलोपलाः* वायुना घनीभूत-जलमय-पाषाणाः, करका इत्य् अर्थः
\।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पीडन-प्रकारम्
आह---**विद्योतमाना** इति द्वाभ्याम् \। विशेषेण द्योतमाना इत्य्-आदिना
विद्युद्-आदीनाम् आनन्त्यम् उक्तम् \। **तीव्रैर्** इत्य् अस्य पूर्वेणाप्य् अन्वयः
\। जलानि शर्कराश् च करकाः \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पीडन-प्रकारम्
आह---**विद्योतमाना** इति द्वाभ्याम् \। विशेषेण द्योतमाना इत्य्-आदिना
विद्युद्-आदीनाम् इति बाहुल्यं भीषणत्वं च सूचितं **स्तनयित्नुभिर्**
गर्जद्भिर् अंश-विशेषैः \। **तीव्रैर्** इत्य् अस्य पूर्वेणाप्य् अन्वयः \।
**जलानि शर्कराश्** च तदीयाः करकाः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : स्तनयित्नुभिर्** अशनिभिः
**स्तनन्तः** गर्जन्तः \। **मरुद्-गणैः** सह आवह-प्रवहाद्यैः
नुन्नाश् चालिता **जल-शर्करा** जलोपलान् **ववृषुः** \।\।९\।\।

**\॥।**

**\।\। १०.२५.१० \।\।**

स्थूणा-स्थूला वर्ष-धारा मुञ्चत्स्व् अभ्रेष्व् अभीक्ष्णशः \।

जलौघैः प्लाव्यमाना भूर् नादृश्यत नतोन्नतम् \।\।

**श्रीधर-स्वामी (भावार्थ-दीपिका) : स्थूणा**वत् **स्थूलाः** \।
**अभ्रेषु** मुञ्चत्सु सत्सु \। **नतोन्नतं** निम्नम् उन्नतं
तद्-विपरीतं यथा भवति, तथा **भूर् नादृश्यत** \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्थूणा स्तम्भे गृहस्य च
इति मेदिनी \। प्लाव्यमाना छाद्यमाना \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्थूणा गृह-स्तम्भो
लोह-प्रतिमा स्तम्भो वा तद्वत् स्थूलाः, प्लाव्यमाना भूरभूत् \। यद् वा,
प्लाव्यमाना सती भूर् नादृश्यत, अतो नतोन्नतं च स्थूलं नादृश्यतेत्य्
अर्थः \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्थूणा गृह-स्तम्भाः तद्वत्
स्थूलाः प्लाव्यमाना सती भूर् नादृश्यत अतो नतोन्नतं च स्थूलन्न्
आदृश्यतेत्य् अर्थः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्लाव्यमाना भूर् अभूत् \। अत एव
नतोन्नतं स्थलं नादृश्यत \।\।१०.११\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्थूणा स्तम्भेऽपि वेश्मनि
इत्य् अमरः \। स्थूणावत् स्थूला अभ्रेषु वर्षत्सु प्लाव्यमाना भूर् अभूत् \।
ततश् च नतोन्नतं स्थलं नादृश्यत \।\।१०.११\।\।

**\॥।**

**\।\। १०.२५.११ \।\।**

अत्य्-आसाराति-वातेन पशवो जात-वेपनाः \।

गोपा गोप्यश् च शीतार्ता गोविन्दं शरणं ययुः \।\।

**श्रीधर-स्वामी (भावार्थ-दीपिका) :** जात-वेपना जात-कम्पाः
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शरणं रक्षकम्
\।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** जातवेपना इति, शीतार्ता
इति च, पश्वादान्नां सर्वेषाम् अपि विशेषणम् \। तत्र पशूनां
शीताधिक्येनादौ निर्देशः, अत एव तेषां प्राक् शरणयान-प्रकारं
विशेषतो वक्ष्यति \। इत्य्-आदिकं च सर्वं श्री-भगवतो
गोवर्धनोद्धरण-क्रीडेच्छयैव \।

यद् वा, श्रीमद् अस्य परमानर्थ-हेतुता-प्रदर्शनार्थम्, अन्यथा
भगवत् प्रियाणां तेषां तत् तद् असम्भवात् \। गवाम् इन्द्रं
स्वामि-प्रवरम् \। यद् वा, गाः स्वामित्वेन पाल्यत्वेन च विन्दतीति तथा
तम्, अतस् तं शरणं ययुः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** जातवेपना इति शीतार्ता इति च
पश्चादीनां सर्वेषाम् अपि विशेषणम् अत्र पशूनां बहिस्थत्वेनादौ निर्देशः
बहिस्थ-प्रायत्वेन तत्-पश्चाद् गोपानाम् अन्तःस्थ-प्रायत्वेन गोपीनाम् इति
विवेचनीयम् इत्य्-आदिकं च सर्वं श्री-भगवतो
व्रज-जन-प्रेम-वर्धन-गोवर्धनोद्धरण-क्रीडेच्छयैव शक्रादीनां
श्री-मदस्य परमानर्थ-हेतुता-प्रदर्शनेच्छया च अन्यथा
भगवत्-प्रियाणां तेषां तत्-तद्-असम्भवात् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.२५.१२ \।\।**

शिरः सुतांश् च कायेन प्रच्छाद्यासार-पीडिताः \।

वेपमाना भगवतः पाद-मूलम् उपाययुः \।\।

**श्रीधर-स्वामी (भावार्थ-दीपिका) :** तत्र पशूनां यानं विशिनष्टि,
शिर इति \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तेषु गो-गोप-गोपीषु
मध्ये \। पशूनां गवाम् \। यानं धावित्वा भगवत्-समीपे गमनम् \।
कायेन स्व-देहेन \। शिरः तिरोविधायाग्र-पादयोः कृत्वा, सुतान् वत्सांश्
च निजाधोठर-भागे कृत्वेत्य् अर्थः \। पाद-मूलं चरण-समीपम्,
तत्-पार्श्वम् इति यावत् \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रच्छाद्य प्रयासेन
प्रच्छद-पट-रूपेण वा आच्छाद्य, प्रसाद्येति पाठे\ऽपि स एवार्थः \।
भगवतः स्व-पालनादिना निजाशेषैश्वर्यं दीन-वात्सल्यादि-निज-गुणान् वा
प्रकटयतः, अतः पाद-मूलम् उपाययुः, अत्यन्त-निकटं प्राप्ताः,
स्नेहभरेण तद् रक्षणेच्छयैवेति तत्त्वार्थः \। एवं च भगवतः
परम-स्नेह-विषयस्येत्य् अर्थः \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रच्छाद्य प्रयासेन
छादयित्वा \। ननु, कथ ते तादृश-ज्ञाना जातास् तत्राह---भगवतः
अलौकिक-गुणत्वात् तेषाम् अपि तादृश-प्रभाव-दयादि-गुणवत् तया स्फुरत
इत्य् अर्थः \। अतः पाद-मूलम् उपाययुः अत्यन्त-निकटं प्राप्ताः
\।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शिर इति अतो व्रजस्थ-पशूनाम् अपि
तादृशं ज्ञानं सूचितम् \।\।१२.१५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शिरांसि च सुता वत्साश् च
तान् कायेनैवाच्छाद्य \।\।१२\।\।

**\॥।**

**\।\। १०.२५.१३ \।\।**

कृष्ण कृष्ण महा-भाग त्वन्-नाथं गोकुलं प्रभो \।

त्रातुम् अर्हसि देवान् नः कुपिताद् भक्त-वत्सल \।\।

**श्रीधर-स्वामी (भावार्थ-दीपिका) :** गोप-गोपीनां प्रार्थनाम्
आह---कृष्ण कृष्णेति \। त्वम् एव नाथो यस्य तद् गोकुलं गवां कुलं
वंशं नो ऽस्मांश् च देवाद् इन्द्रात् त्रातुं रक्षितुम् अर्हसि \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्माकं देवान् न तु तवेत्य्
अर्थः \। भक्त-वत्सलेति दयोत्पादनार्था सम्बुद्धिः, तदानीं गोपाः,
अनेन सर्व-दुर्गाणि \[१०.८.१६\] इत्य्-आदि गर्गोक्तिं स्मृत्वा श्री-कृष्णम्
एवार्थयामासुर् इत्य् आह---कृष्णेति \। सर्व-दुःखाकर्षणाभिप्रायेण \।
आर्त्या वीप्सा \। हे महा-भाग ! अस्माकं परम-भाग्य-रूप ! गोकुलं
गवां समूहं \। प्राकृतो\ऽपि पुमान् एकाम् अपि गां यथा-बलं रक्षितुं
प्रयतते, त्वं तु प्रभुर् असि सर्वथा सर्वतः सर्वान् रक्षितुं
समर्थः \। कालिय-मर्दनादौ तवालौकिकं प्रभुत्वम् अस्माभिर्
अनुभूतत्वम् इत्य् आहुः---हे प्रभो इति \।

ननु देवेषु स्व-शक्ति-दर्शनं नोचितं, तथा *मापमदाधकारत्त्वात्* (?)
तत्राहुः---हे भक्त-वत्सल ! भक्त-जन-रक्षणार्थं तव न किम् अप्य्
अकृत्यम् अस्तीति \। अर्जुन-रथ-सारथित्वस्य वक्ष्यमाणत्वाद् इति भावः
\।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्ण कृष्णेति वीप्सा
शीतार्त्या जिह्वाकर्षक तन्-नाम-स्वभावाद् वा \। तत्र च कृष्णेति
संज्ञा-मात्रापेक्षया सर्व-दुःख-कर्षणाभिप्रायेण वा \। हे
महा-भागेति---सप्त-दशाध्यायान्ते दावाग्नि-मोक्षण-प्रसङ्गे व्याख्यातम्
एव \।

यद् वा, महान् भावो भाग्यं यस्य, तच् च तत्, यतस् त्वन्-नाथं चेति
नोऽस्माकं गोकुलं व्रजम् एव वा सर्वं त्रातुम् अर्हसि \। तत्-त्राणेऽस्माकं
स्वत एव त्राण-सिद्धेः \। यद् वा, नोऽस्मांश् च देवात् इन्द्रात्,
तन्-नामाग्रहणं द्वेषेण पाप-बुद्ध्या वा \।

यद् वा, देवात् तत्रापि कुपिताद् इति तत्-कृतोपद्रवोऽत्र सामान्य-मनुष्यैर्
अस्माभिः परिहर्तुं न शक्यत इति त्वम् एव त्रातुं योग्योऽसीत्य् अर्थः \।

ननु, तर्हि तत्र ममापि का शक्तिः ? तत्राह---हे प्रभो !
सर्व-शक्ति-युक्तेति, कालिय-मर्दनादौ तवालौकिक-शक्ति-दर्शनाद् इति
भावः \।

ननु, देवेषु निज-शक्तिं दर्शयितुं नोपयुज्येत ? तत्राह---हे
भक्त-वत्सलेति \। भक्तार्थं तवाकृत्यं न किञ्चिद् अस्तीत्य् अर्थः \।
दावादि-भयेन पूर्वं भगवन्तं बलदेवं च प्रति विज्ञापितम् अस्ति,
अधुना च केवलं श्री-भगवन्तं प्रत्य् एव प्रार्थनम् अस्या महा-विपदस्
तेनैव निस्तार-सम्भवात् \। किं वा, तस्मिन्न् एवात्य् अन्तिक-स्नेहभरात्
\।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कृष्णेति \।
सर्व-दुःखाकर्षणाभिप्रायेण \। आर्त्या वीप्सा \। हे महा-भाग ! अस्माकं
परम-भाग्य-रूप ! नो\ऽस्माकं गोकुलं गवाङ् कुलं व्रज एव वा सर्वं
त्रातुम् अर्हसि \। यद् वा, नोऽस्मांश् च देवाद् इन्द्रात् तन्-नामाग्रहणं
द्वेषेण पाप-बुद्ध्या वा \। यद् वा, देवात् तत्रापि कुपितात् इति
तत्-प्रतीकारासमर्थान् अस्मान् त्वम् एव त्रातुं योग्योऽसीत्य् अर्थः \।

ननु, देवेषु निज-शक्तीर् दर्शयितुं नो युज्येत, तत्राह---हे
भक्त-वत्सलेति \। भक्तार्थं तवाकृत्यं न किञ्चिद् अपीत्य् अर्थः
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनेन सर्व-दुर्गाणि यूयम्
अञ्जस् तरिष्यथ \[१०.८.१६\] इति गर्गोक्तिम् अनुस्मृत्य
एतादृश-महा-विपत्तौ श्री-नारायण एव कृष्णम् आविश्यास्मान् रक्षतीति
विश्वस्ता गोपाः प्रार्थयन्ते---कृष्णेति \। देवाद् इन्द्रात् \।\।१३\।\।

**\॥।**

**\।\। १०.२५.१४ \।\।**

शिला-वर्षातिवातेन हन्यमानम् अचेतनम् \।

निरीक्ष्य भगवान् मेने कुपितेन्द्र-कृतं हरिः \।\।

**श्रीधर-स्वामी (भावार्थ-दीपिका) :** विज्ञापनात् पूर्वम् एव
कुपितेनेन्द्रेण कृतं तद् वर्षं मेने \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोप-विज्ञापनात् पूर्वम् एव
तद्-वर्षम् इन्द्र-कृतं मेने नित्य-भगवत्-पार्षदानाम् अप्य् एतादृश-कष्टं
लीला-शक्त्या प्रेमानन्द-रसस्योत्कर्षेणास्वादनार्थम् उपस्थापितं
लोभवतां बुभुक्षूणां क्षुत्-कष्टम् इव सुखिदर्कत्वात् सुखात्मकम् एवेति
ज्ञेयम् \। अचेतनं निःसंज्ञम् \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अचेतनं मूर्छित-प्रायं
यथा स्यात् तथा हन्यमान्यनं निरीक्ष्य साक्षाद् दृष्ट्वा \। मेने ज्ञातवान्,
यतो भगवान् सर्वज्ञः \। हरिः सर्व-दुःख-दोष-हर्तेति
वक्ष्यमाण-गोवर्धन-धारणेन गोकुल-दुःख-हरणं
शत्रु-दर्प-हरणं च सूचितम् \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** शिला-वर्ष-युक्तेनातिवातेन \।
पाठान्तरे शिला-वर्षस्य निपातेन हन्यमानम्, अत एव अचेतनं
मूर्छित-प्रायं गोकुलम् इति \। प्रकरणात् कृतम् कृतिम् \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कुपितेनेन्द्रेण कृतं तद्
वर्षं विज्ञापनात् पूर्वम् एव मेने भगवन्-नित्य-पार्षदानाम् अपि
तत्-तत्-कष्टं लीला-शक्त्यैव प्रेमानन्द-रसस्योत्कर्षेणास्वादनार्थम्
उपस्थापितं लोभवतां बुभुक्षूणां क्षुत्-कष्टम् इव सुखोदर्कत्वात्
सुखात्मकम् एवेति ज्ञेयम् \।\।१४\।\।

**\॥।**

**\।\। १०.२५.१५ \।\।**

अपर्त्व् अत्य्-उल्बणं वर्षम् अतिवातं शिला-मयम् \।

स्व-यागे विहते\ऽस्माभिर् इन्द्रो नाशाय वर्षति \।\।

**श्रीधर-स्वामी (भावार्थ-दीपिका) :** कथं मेने तद् आह---अपर्त्व् इति
\। अपगत ऋतुर् यस्य तद् वर्षम् \। अतिशयितो वातो यस्मिंस् तद् अतिवातम्
\। शिला-मयं शिला-प्रचुरम् \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र वर्षणे \। तेन
प्रतीकारेण \। लोकेश-मानिनां लोकेशा वयम् इत्य् अभिमानवताम् \। तमः
अज्ञानम् \। अभिप्रैति अभिप्राय-विषयं करोति \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पश्चात् क्रोधावेशेन
स्वस्मिन् स्वयम् एव \। किं वा, श्वासनार्थं गोपान् प्रत्य् उवाच---अपत्व्
इत्य्-आदि-चतुर्भिर् इति ज्ञेयम् \। इत्य् उक्त्वेत्य् अग्रे वक्ष्यमाणत्वत् \।
अस्माभिर् इति बहुत्वं श्री-नन्दाद्य्-अपेक्षया शत्रु-मद-भञ्जनार्थं
निज-प्रौढता-प्रकटनेन वा \। नाशाय गोष्ठस्य \। तत्त्वतस् तु
निज-मदस्यैव \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पश्चात् क्रोधावेशेन स्व-गतम्
उवाचेत्य् आह---अपर्त्व् इत्य्-आदि-पञ्चकेन \। इत्य् उक्त्वेति परेणान्वयात्
पृथक् तु व्याख्यायते \। वर्षं वर्षतीति तपस् तप्यत इतिवद् वर्षं
करोतीत्य् अर्थः \। अस्माभिर् इति बहुत्वं श्री-नन्दाद्य्-अपेक्षया
शक्र-मद-भञ्जनार्थं निज-प्रौढि-प्रकटनेन वा नाशाय गोष्ठस्य,
तत्त्वतस् तु निज-मदस्यैव \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कुपितेन्द्र-कृतं मत्वा
स्वगतम् उवाच---अपर्त्व् इति पञ्चकम् \। भगवान् एवेत्य् आह---अपगत
ऋतुर् यस्य तद् वर्षं शिलामयं शिला-प्रचुरं \।\।१५\।\।

**\॥।**

**\।\। १०.२५.१६ \।\।**

तत्र प्रतिविधिं सम्यग् आत्म-योगेन साधये \।

लोकेश-मानिनां मौढ्याद् धरिष्ये[^७९] श्री-मदं तमः \।\।

[^७९]: हनिष्ये


**श्रीधर-स्वामी (भावार्थ-दीपिका) :** तत्र प्रतिज्ञा-पूर्वकं
गोवर्धनोद्धरणम् आह---तत्रेति \। तत्र प्रतिविधिं प्रतीकारं
स्व-सामर्थ्येन साधयिष्यामि \। तेन च मौढ्याल् लोकेश-मानिनां
श्री-मद-लक्षणं तमो हरिष्यामि \। बहु-वचनेन वरुणादीनाम् अभिप्रैति
\।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र वर्षणे \। तेन
प्रतीकारेण \। लोकेश-मानिनां लोकेशा वयम् इत्य् अभिमानवताम् \। तमः
अज्ञानम् \। अभिप्रैति अभिप्राय-विषयं करोति \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** असतां श्री-मदेन
दुश्चेष्टितानाम् \। अन्यत् तैर् व्याख्यातम् \।

यद् वा, श्री-मदं हरिष्य इत्य् अत्र हेतुम् आह---हि यतः सुराणां ईशोऽहम्
इति विशेषेण स्मयो गर्वो नोपकल्पते योग्यो न भवति, यतः
सद्-भाव-युक्तानाम् \। अतः श्रीमदेनासताम् अपि तेषां हितम् एव
करिष्यामीत्य् आह---मत्त इति \। प्रशमाय प्रकृष्टः शमः शान्तिः सुखं
वा \। किं वा, शमो मन्-निष्ठता बुद्धेः \[भा।पु। ११.१९.३६\] इति
श्री-भगवद्-उक्त्या तन्-निष्ठता-बुद्धिता तस्मै भवति \। असताम् इति
शक्र-दुश्चेष्टिताभिप्रायेण \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** असतां श्री-मदेन
दुश्चेष्टितानाम् \। अन्यत् तैः \।

यद् वा, श्री-मदं हरिष्य इत्य् अत्र हेतुम् आह---हि यतः सुराणां ईशोऽहम्
इति विशेषेण स्मयो गर्वो नोपकल्पते योग्यो न भवति, यतः
सद्-भाव-युक्तानाम् \। अतः श्रीमदेनासताम् अपि तेषां हितम् एव
करिष्यामीत्य् आह---मत्त इति \। नान्यतः मद्-ऐश्वर्य-स्फूर्ताव् एव
तादृश-योग्यत्वाद् इति भावः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्म-योगेन योगमायाख्यया
स्वाभाविक-शक्त्येत्य् अर्थः \। लोकेश-मानिनाम् इति बहुत्वं
तद्-दण्डेनान्येषाम् अपि शिक्षाभिप्रायेण मत्त एव नान्यतः \।\।१६.१७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**प्रतिविधिं प्रतीकारम्
आत्मनो योगेन योग-मायया लोकेश-मानिनां श्री-मद-लक्षणं तमो
हरिष्यामि \। बहु-वचनं वरुणादीन् अप्य् अभिप्रैति \।\।१६\।\।

**\॥।**

**\।\। १०.२५.१७ \।\।**

न हि सद्-भाव-युक्तानां सुराणाम् ईश-विस्मयः \।

मत्तो\ऽसतां मान-भङ्गः प्रशमायोपकल्पते \।\।

**श्रीधर-स्वामी (भावार्थ-दीपिका) :** ननु देवाः सात्त्विकास्
त्वद्-भक्ताश् च कुतस् तेषां तमः ? तत्राह---न हीति \। सद्-भावः
सत्त्वं मद्-भक्तिर् वा तद्-युक्तानां सुराणाम् ईशा वयम् इति विस्मयो गर्वो
हि यस्मान् न घटतेऽतोऽसन्तस् ते \। किं च, तेषां मान-भङ्गोऽनुग्रह
एवेत्य् आह---मत्त इति \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोपा आशङ्कन्ते---नन्व् इति
\। असत्सु दण्डम् आह---किं चेति \। तेषाम् असतां
त्यक्त-सत्त्व-स्वभावानां मत्तः मत्-सकाशात् प्रशमाय गर्वाभावाय
\।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** असतां श्रीमदेन
दुश्चेष्टितानाम् \। अन्यत् तैर् व्याख्यातम् \।

यद् वा, श्री-मदं हरिष्य इत्य् अत्र हेतुम् आह---हि यतः सुराणाम् ईशो\ऽहम्
इति विशेषेण स्मयो गर्वः, नोपकल्पते योग्यो न भवति, यतः
सद्-भाव-युक्तानाम् \। अतः श्री-मदेनासताम् अपि तेषां हितम् एव
करिष्यामीत्य् आह---मत्त इति \। प्रशमाय प्रकृष्टः शमः शान्तिः सुखं
वा \। किम् वा, शमो मन्-निष्ठता बुद्धेः \[भा।पु। ११.१९.३६\] इति
श्री-भगवद्-उक्त्या तन्-निष्ठ-बुद्धिता तस्मै भवति \। असताम् इति
शक्र-दुश्चेष्टिताभिप्रायेण \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** असतां श्री-मदेन
दुश्चेष्टितानाम् \। अन्यत् तैः \।

यद् वा, श्री-मदं हरिष्य इत्य् अत्र हेतुम् आह---हि यतः सुराणां ईशोऽहम्
इति विशेषेण स्मयो गर्वो नोपकल्पते योग्यो न भवति यतः
सद्-भाव-युक्तानाम् \। अतः श्रीमदेनासताम् अपि तेषां हितम् एव
करिष्यामीत्य् आह---मत्त इति \। नान्यतः मद्-ऐश्वर्य-स्फूर्ताव् एव
तादृश-योग्यत्वाद् इति भावः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न चैवम्
इन्द्रायातिक्षुद्राय अतिक्षोदीयसेऽहं स्पर्धे, किन्तु तस्य
मद्-भक्तस्योद्भूतं दोषं कृपयैव चिकित्सन्न् अस्मीत्य् आह---न हीति \।
सद्-भावः सत्त्वं मद्-भक्तिर् वा तद्-युक्तानां सुराणाम् ईशा वयम् इति
विशिष्टः स्मयो गर्वो हि यस्मान् न घटते, तस्मात् सम्प्रति असन्-मार्गे
स्थितत्वाद् असतां तेषां मानस्यादरस्य भङ्ग एव प्रशमाय
गर्व-रोगस्योपशान्त्यै \।\।१७\।\।

**\॥।**

**\।\। १०.२५।**१८ \।\।

तस्मान् मच्-छरणं गोष्ठं मन्-नाथं मत्-परिग्रहम् \।

गोपाये स्वात्म-योगेन सो \ऽयं मे व्रत आहितः \।\।

**श्रीधर-स्वामी (भावार्थ-दीपिका) :** गोपाये रक्षिष्यामि \। किं च,
सोऽयं मे मया व्रतो नियमः सङ्कल्पो वा आहितो धृत इत्य् अर्थः
\।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्मात् गोष्ठं
मच्-छरणं तस्मात् गोपाय इति \। आत्मनेपदम् आर्षम् \। अहं शरणं
रक्षिता यस्य तत् तथा \। मां नाथते, कृष्ण कृष्ण महा-भाग \[भा।पु।
१०.१७.२३\] इत्य् एवं प्रार्थयते \। रक्षार्थम् इति मन्-नाथं, नाथ्
याच्ञादिषु \। अहं परिग्रहो मूलं यस्य तत् तथा \।
पत्नी-स्वीकार-शपथ-मूलेष्व् अपि परिग्रहः इति यादवः \। यद् वा,

> महिषी च सुतो भ्राता मातुलः श्यालकस् तथा \।
>
> मन्त्री दूतश् च सेना च सर्व एते परिग्रहाः \।\। इति वररुचि-कोषात्
> \।

मम परिग्रहा मत्-परिग्रह इति तत्पुरुषो वा \। अत्र प्रकृतेर् विकृतेर्
वापि ह्य् एकदा प्रतिपादने प्रकृतेर् वाचकः सङ्ख्यां गृह्णाति विकृतेर् न
तु इति न्यायस्यानियतत्वम् बोध्यते \। रक्षणे निज-दार्ढ्यम् आह---किं
चेति \। सोऽयं व्रज-रक्षण-रूपः \। नियमः अपरित्याज्य-धर्मः \।
नियमत्वे प्राग्-वर्ष-पीडा कुतो न वारितेत्य् आशङ्का-सम्भवाद्
आह---संकल्पो वेति \। इदानीम् एव सङ्कल्पितः \। इत्य् अर्थ इति \।
धारितो न तु स्थापित इति \। आदधातेः स्थापनार्थत्वस्याधानादि-पदे
प्रसिद्धत्वाद् इति भावः \। यद् वा, स मद्-बुद्धि-स्थः \। अयं
प्रत्यक्ष-भूतो गोवर्धन एव मे व्रतो जय-स्थम्भ आहितः स्थापित
इत्य् अर्थः \। सङ्कल्पे विजय-स्तम्भे नियमे च व्रतः स्मृतः इति
धरणिः \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहम् एव शरणं रक्षिता
यस्य तत्, यतो\ऽहम् एव नाथ ईश्वरो यस्य तत्, अन्यथा
ममैवैश्वर्य-हानिः \। किं च, मम परिग्रहं कुटुम्बम्, अतो\ऽकृत्येनापि
रक्ष्यम् इत्य् अर्थः \। यद् वा, मम शरणम् आश्रयम्, मम नाथं
परिपालकम् \। कुतः ? अहम् एव परिग्रहो न पुत्र-दारादि-सर्वं यस्य
तत्, मद्-एक-प्रियम् इत्य् अर्थः \। स्वेषु निमित्तेषु \। यद् वा,
सुशोभनैश्वर्य-विशेष-संवलित-लौकिक-लीलामयो य आत्म-योगो
निज-शक्ति-विशेषः, तेन रक्षामि \।

ननु तेनात्रैश्वर्य-विशेष-प्रकटः स्यात् ? तत्राह---सो\ऽयम् इति \।
अन्यथा सकृद् एव प्रपन्नो यः इत्य्-आदि-व्रत-भङ्गापत्तिः \। यद् वा,
व्रतः प्रतिज्ञा मे मया आहितो दृढं धृत इत्य् अर्थः \। एतच् च
गोपादीनाम् आश्वासनार्थं महा-वीर-दर्पोद्घाटनं ज्ञेयम् \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यस्मान्
ममात्म-निर्विशेषत्वेनास्मच्-छब्द-क्रोडी-कृतानां
मत्-पित्र्-आदि-गोष्ठ-वासिनां नाशायेन्द्रो वर्षति \। तत्र च प्रतिविधिं
सम्प्रत्य् एव साधयिष्यामि \। तत्र चानुषङ्गितया लोकेश-मात्राणां तमो
हरिष्ये \। तच् च युक्तं, तस्माद् अहम् एव तद् इदं गोष्ठं स्वात्म-योगेन
असाधारण-स्वाभाविक-प्रभावेन गोपाये, सम्प्रत्य् एव गोपयिष्यामि \। न
केवलं सम्प्रत्य् एव, किन्तु स पूर्व-पूर्व-सिद्धः \। अयं गोष्ठस्य
गोपन-रूपो मम व्रतो नियम एवाहितः सम्यक् धृतो विहित इत्य् अर्थः \।
कीदृशं गोष्ठं ? तत्राह---अहम् एव शरणं रक्षिता यस्य तत् \।
यतोऽहम् एव नाथ ईश्वरो यस्य तत् \। किं च, मम परिग्रहं कुटुम्बम्
अतोऽकृत्येनापि रक्ष्यम् इत्य् अर्थः---

> वृद्धौ च मातापितरौ साध्वी भार्या सुतः शिशुः \।
>
> अप्य् अकार्य-शतं कृत्वा भर्तव्या मनुर् अब्रवीत् \।\। इतिवत् \।

यद् वा, मम शरणम् आश्रयं \। मम नाथं परिपालकं \। कुतः ? अहम्
एव परिग्रहो धन-पुत्र-दारादि-सर्वं यस्य तत्, मद्-एक-प्रियम् इत्य्
अर्थः \। अतो गोपाये इति वर्तमान-प्रयोगेन स्वाभाविकत्वं व्यञ्जयति
\। अत आत्म-योगेनेत्य् उक्तम् \। अतः सोऽनादि-सिद्धोऽयं सम्प्रत्य् अपि
प्राप्त इति दर्शितम् \। तत्र हेतुः---ये मम
नित्य-नराकृति-लीलस्येश्वरस्येति व्रतः प्रतिज्ञा आहितः सर्वांशेन
धृतः, तद् एवम् इन्द्रस्य मच्-छरणत्वादि-विरुद्ध-धर्मवन्
मच्-छरणादि-रूप-गोष्ठ-वासिनां विरोधाय प्रवृत्तत्वान् मान-भङ्गोऽपि
गोष्ठ-वाशि-गोपनाय योग्य इति विवक्षितम् \।\।१८\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः ११६- मत्-परिग्रहम्** इत्य् अनेन
स्वस्मिंस् तत्-परिकरता \। **मच्-छरणम्**
इत्य्-आदि-क्रम-प्राप्त-बहुव्रीहिणा दर्शिता \। **सोऽयं मे व्रतः** इत्य्
अनेन स्वस्य तद्-गोपन-व्रतता च \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गोपाय इति वर्तमान-प्रयोगेन
स्वाभाविकत्वं व्यञ्जयति \।\।१८.२२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, यतस् तत्-क्र्तम्
इदम् अत्र सङ्कटम् उपस्थितं, तस्माद् गोपाये \। मम शरणं गृह-रूपं,
शरणं गृह-रक्षित्रोः इत्य् अनेकार्थ-वर्गः \। गृहस्यास्याहम् एव नाथ
इत्य् आह---मन्-नाथं मम परिग्रहाः पितृ-भ्रातृ-प्रेयस्य्-आदयो यत्र,
तत् न केवलम् अस्माद् एव सङ्कटाद् गोपाये, अपि तु सर्वस्माद् अपि सङ्कटान्
महा-प्रलय-कालाद् अपीत्य् आह---स प्रसिद्धोऽयं व्रतो नियमो मे मया
आहितो गृहीतः \।\।१८\।\।

**\॥।**

**\।\। १०.२५.१९ \।\।**

इत्य् उक्त्वैकेन हस्तेन कृत्वा गोवर्धनाचलम् \।

दधार लीलया विष्णुश् छत्राकम् इव बालकः \।\।

**श्रीधर-स्वामी (भावार्थ-दीपिका) :** कृत्वा उत्कृत्य \। छत्राकम्
उच्छिलीन्ध्रम् \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उत्कृत्य उद्धृत्य, कृती
छेदने \। शिलीन्ध्र कन्दली-पुष्पे करके ना झषान्तरे \। द्रु-भेदे
स्त्री तु विहगी-गण्डूपदीमृदोः \।\। इति मेदिनी \। इति इत्थम् \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एकेन वामेन, सव्येन
पाणिना \[ह।वं। २.१८.३१\] इति हरिवंशोक्तेः, तथैव
श्री-मूर्त्यादि-दर्शनाच् च, गोवर्धनं स्वनाम्नैव महाद्रि-वर्गेषु
प्रसिद्धम् \। यद् वा, गवां हित-कृत्येन विख्यातम्, न कथम् अपि कदापि
चलतीत्य् अचलः, तं च तं च, लीलया अनायासेन \। यद् वा, कटितटे
दक्षिण-श्रीहस्त-न्यासादि-भङ्गी-विशेषेण दधार, यतो बालकः
कलित-वाल्यः श्री-नन्द-कुमारो वा यो विष्णुः, स इति तद्धारणे\ऽपि
बाल्य-लीलाद्य् अनतिक्रमः, तेन च बाल्य-लीला-विशेष एव दर्शितः \।
विश्वं व्याप्नोतीति विष्णुर् इति प्रयासो निरस्त एव \। यद् वा, बालकः
कश्चिद् यथा छत्राकम् इति तथापि स एवार्थः \। तत्र च छत्राकम् इत्य्
अनेन यथैक-हस्तेन छत्राकस्य मूल-दण्ड-धारणेन सर्वस्य
धारणं स्यात्, तथा श्री-गोवर्धनस्य मूलैकभागाधारणेन सर्वस्यैव
तस्य धाफ़्रणं वृत्तम् इति बोधम् \। श्री-वैशम्पायनेन त्व् अभिप्रेतं
जनैर् अलक्ष्यमाणेन वृहद् आकारेण सता तेनाय धृत इति, तथा च
हरिवंशे---स धृतः सङ्गतो मेघैः \[ह।वं। २.१८.३१\] इति तथा
आप्लुतो\ऽयं गिरिः पक्षैर् इति विद्याधरोरगा गन्धर्वाप्सरसश् चैव
वाचो मुञ्चत सर्वशः \।\। \[ह।वं। २.१८.३७\] इति \। अन्यथा
सूक्ष्म-निजकरेण धारणे स्वल्प-मात्रोच्चाताप्राप्तौ तत् तद्
उक्त्य-सङ्गतेः, तच् च श्री-गोवर्धन-शृङ्गाग्रैर्
मेघवद्-गोघट्टन-क्रीडार्थम् एवेति ज्ञेयम् \। एवं वाम-करेण लीलया
तद् धारणम्, वस्तुतो निज-जीवनान् अपेक्षया तद् एक सुखापेक्षकाणां
व्रज-जनानां तेषां स्वकीयाश्रमबोधनेन सुखार्थम् एव, अन्यथा तेषां
सर्व-नाशतो\ऽपि महा-दुःखापत्तेः \। यद् वा, गोवर्धनोच्चतयैव
तथात्वम्, श्री-विग्रहस्य तु न बृहत्त्वम् एवम् अन्यच् च तस्य सर्वम्
एवोह्यम् \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्य् उक्त्वेति \।
महा-मेघारम्भाद् एव गोवर्धन-निकटे सर्वेषाम् आनयनम् अवगम्यते
एकेन वामेन सव्येन पाणिनेति हरि-वंशोक्तेः कृत्वा छित्वेति
मूलतोर्ध्वतश् च ज्ञेयं मानस-गङ्गाया उत्तरतो विच्छिन्नत्वात् तेषां
संरक्षणार्थाय धृतो गिरिवरो मया सोऽन्नकूट इति ख्यातः सर्वतः
शक्र-पूजितः इति वाराह-प्रसिद्धस्य तस्य भागस्याद्य् अपि पृथक्
प्रसिद्धेः न कथम् अपि कदाचिद् अपि चलतीत्य् अचलदश्लेषः लीलया
अनायासेन---यद् वा, कटितटे दक्षिण-श्री-हस्त-न्यासादि-भङ्गी-विशेषेण
दधार तथैव प्राचीन-श्री-मूर्ति-दर्शनात् यतो बालकश् छत्रकम् इव
बाल्य-लीलान् अतिक्रमेणैवेत्य् अर्थः \। एवम् अमनायासोऽपि दर्शितः

ननु, बाल-मूर्तेस् तद् धारणादि-संनिवेशः कथं घटते ?
तत्राह---विष्णुः अचिन्त्य-शक्त्यः तत् तद् रूपत्वेऽपि विभुः कृष्ण इति
पाठेऽपि स एवार्थः तथैव हि सहस्र-नाम-स्तोत्रे अनिर्देश्य-वपुः
श्रीमान् अमेवात्मा महाद्रिधृक् इति \। अतो यथेछम् एव पर्वतादीनाम्
उच्च-पदादि-स्थितिर् जातेत्य् अर्थः \। श्री-वैशम्पायनोक्तिर् अपि घटते,
स धृतः सङ्गतो मेघैः इति \। तथा,

> आप्लुतोऽयं गिरिः पक्षैर् इति विद्याधरोरगाः \।
>
> गर्धर्वाप्सरसश् चैव वाचो मुञ्चन्त सर्वशः \।\। इति \।

तच् च श्री-गोवर्धन-शृङ्गा-गैर् मेघ-वर्गोद्घट्टन-क्रीडार्थम् एवेति
ज्ञेयम् तत्र व्रज-कर्तृक-दर्शन-सौकर्याय
श्री-कृष्ण-कर्तृक-धारण-सौकर्याय शोभा-विशेषाय चेदं कल्पते
उत्थापन-समये लीला-शक्त्यानुकूल्येन पर्वत-मध्याधोभागात् विच्छिद्य
कुट्टिमायमानो महा-शिला-समुच्चय एको मध्य-गर्ते स्थितः यं
शिला-समुच्चयम् आरुह्यं यं निम्नं पर्वत-मध्य-देशं श्री-हस्तेन
विष्टब्य च सुखं दधारेति अत्र गर्त-मध्ये बहिर्
जल-पतनागमन-निवारणादि-समाधान-शतम् अपि लीला-शक्त्यानुकूल्येनैव
ज्ञेयम् तथा च श्री-हरि-वंशे

> स धृतः सङ्गतो मेघैर् गिरिः सव्येन पाणिना \।
>
> गृह-भावं गतस् तत्र गृहाकारेण वर्चसा \।\।

इति एव म्वाम-करेण लीलया तद् धारणं वस्तुतः निज-जीवनान् अपेक्षया
तद् एक-सुखापेक्षकाणं व्रज जनानां तेषां स्वीयाश्रम-बोधनेन
सुखार्थम् एव अन्यथा तेषां सर्व-नाशतोऽपि महा-दुःखापत्तेः एवम्
अन्यच् च तस्य सर्वम् एवोह्यम् \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इति स्व-गतम् उक्त्वा एकेन
हस्तेनेति वामेनैव यद् उक्तं हरिवंशे---

> स धृतः सङ्गतो मेघैर् गिरिः सव्येन पाणिना \।
>
> ग्रह-भावं गतस् तत्र गृहाकारेण वर्चसा \।\। \[ह।वं। २.१८.३१\]

इति छत्राकं शिलीन्ध्रम् इव दधारेति दिधीर्षा-समये
ग्योअमायांश-भूतया संहारिक्या शक्त्या तावत्य् अपि वृष्टिर् आकाश एव तथा
सञ्जहे यथा स्व-गृहालिन्दाद् अतिवेगेन गोवर्धनम् उद्धर्तुम्
अभिद्रुतवतो भगवत उष्णीषादि-वासांस्य् अपि नातिस्तिमितानीति ज्ञेयम्
\।\।१९\।\।

**\॥।**

**\।\। १०.२५.२० \।\।**

अथाह भगवान् गोपान् हे \ऽम्ब तात व्रजौकसः \।

यथोपजोषं विशत गिरि-गर्तं स-गो-धनाः \।\।

**श्रीधर-स्वामी (भावार्थ-दीपिका) :** यथोपजोषं यथा-सुखम्
\।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ पर्वत-धृतेर् अनु \।
हेऽम्बेति विकल्पेन प्रकृति-भावः \।\।२०\।\। \[विश्वनाथ उद्धृतः\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ
गोवर्धन-धारणानन्तरम् आहति---स्वस्य सम्यग् अप्रयास एव द्योतितः,
अन्यथा सम्भाषणाशक्तेः \। हे अन्वेति मातुर् आदौ सम्बोधनं
स्नेह-विशेषात् \। यद् वा, पुत्र-हेतुकेन्द्रक्रोध-वृष्टि-दृष्ट्या, तया वा
पुत्र-दुःख-शङ्कया चिन्ता-दुःखाकुलायाः सान्त्वनार्थम् \। ततश् च हे
तातेति तस्य प्रवेशे सत्य् एव तस्याः प्रवेशात् \। यद् वा,
सर्व-गोष्टार्तिव्यग्रस्य तस्याश्वासनार्थम् \। यद् वा, तयोः प्रवेशे सत्य्
एव सर्वेषाम् अन्येषां प्रवेश-सिद्धेर् आदौ पृथक् तयोः सम्बोधनम् \। हे
व्रजौकसः ! इति यथा च श्री-हरिवशे तेनैवोक्तम्---

> शैलोत्पाटनभूर् एषा महती निर्मिता या \।
>
> त्रैलोक्यम् अप्य् उत्सहते रक्षितुं किं पुनर् व्रजम् \।\। \[ह।वं।
> २.१८.५६\] इति \।

गिरेर् गर्तं तन् मूलोत्पाटन-भू-भागम् \। एव धनानि \। यद् वा, गावो
धनानि चान्यानि रत्न-स्वर्ण-रजतादि-द्रव्याणि तत् सहिताः, गो-शब्देन
सर्व एव पशवो लक्ष्यन्ते \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे अम्बे मातुर् आदौ सम्बोधन
स्नेह-विशेषेण पुत्र-हेतुकेन्द्र-क्रोध-वृष्टिदृष्ट्या तया वा
पुत्र-दुःख-शङ्कया चिन्ता दुःखाकुलायाः सान्त्वनेच्छाया च \। ततश् च
हे तातेति स्नेहानुक्रमात् तस्य प्रवेशे सत्य् एव तस्याः प्रवेशाश् च
उप-लक्षणञ्चैतत् श्री-रोहिण्यादीनां हे व्रजौकसो यथोपजोषम् इति यथा
व्रजे वासस् तथैवात्रापि सम्पत्स्यत इति भावः \।

ननु, मध्ये योजन-विस्तारं तावद् विगुणमायतम् इति श्री-हरि-वंशे
व्रज-विस्तारस्य वर्णितत्वात् कथं गोवर्धन-गर्ते व्रजो माति ?
उच्छते, तस्याचिन्त्य-शक्त्या महत्त्वापत्तेर् इति तथा च हरि-वंशे
तेनैवोक्तं

> शैलोत्पाटन-भूरेषा महती निर्मिता मया \।
>
> त्रैलोक्यम् अप्य् उत्सहते रक्षितुं किं पुनर् व्रजम् \।\। \[ह।वं।
> २.१८.५६\] इ इति \।

गिरेर् गर्तं तन् मूलोत्पाटन-भू-भागं गर्त एव समाह्वानं च
वाताद्यावरणापेक्षया गावः पशव एव धनानि \। यद् वा, गावो धनानि
चान्यानि तत् सहिताः तद् एवं सर्व-व्रज-वासिनां तत् पश्चाद्
एवावततत्वं तद् वचनस्य च सर्व-सुश्रवत्वं ध्वनितम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यथोपजोषं यथा-सुखम्
\। ननु क्रोश-त्रय-मात्रस्य गोवर्धनस्य तले सर्व-व्रजस्थाः कथं
मान्तु ? तत्रेदम् अवधेयम्---भगवत्-पाणि-स्पर्शानन्दाद् व
लब्धाचिन्त्यौजसा श्री-गोवर्धनेन क्रुद्धेन्द्र-क्षिप्त-कुलिश-शत-घातम्
अपि स्व-पृष्ठे कुसुम-हार-प्रहारम् इवानुभवता तथा सम्यग्
अवबुध्यते यथा योजन-चतुष्टय-प्रमान-व्रज-नगर-स्थ-जनाः
पशवश् च स्व-तल-यथावकाशम् एव निवासयामासिरे \। अत एवोक्तं
हरि-वंशे भगवता---

> शैलोत्पाटेन भूर् एषा महती निर्मिता मया \।
>
> त्रैलोक्यम् अप्य् उत्सहेत रक्षितुं किं पुनर् व्रजम् \।\। \[ह।वं।
> २.१८.५६\] इति \।

किं च, गोवर्धनोपरिष्टानां मृग-वराहादीनां पशूनां पक्षिणां च, स
धृतः सङ्गतो मेघैः इति हरि-वंशोक्तेस् तन्-नितम्बारूढान् वर्षतो
मेघान् आलक्ष्य तद् ऊर्ध्व-शृङ्गाण्य् आरोहतां न तिल-मात्रम् अपि कष्टम्
अभूद् इति ज्ञेयम् इति विश्वनाथः \।\।२०\।\।

**\॥।**

\।\। १०.२५.२१ \।\।

न त्रास इह वः कार्यो मद्-धस्ताद्रि-निपातनात् \।

वात-वर्ष-भयेनालं तत्-त्राणं विहितं हि वः \।\।

**श्रीधर-स्वामी (भावार्थ-दीपिका) :** स-व्रजाः शकट-मण्डल-सहिताः
सोपजीविनो भृत्य-पुरोहितादि-सहिताः \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु बालकस्य तव
हस्तादयं कदाचिन् निपतेद् इति बिभीमः, तत्राह---नेति \। मम
हस्तादद्रेर् नितरां पातनम्, स्वार्थे इन् \। यद् वा, इन्द्रादिना केनापि
पातनं तस्मात् त्रासः, वो युष्माभिः \। यद् वा, युष्माकं कार्यै कर्तुं न
योग्यो भवति, अतो वात-वर्षाभ्यां भयेनालं प्रयोजनं नास्ति \। यद्
वा, हि यतो वात-वर्ष-भयेन हेतुना वो युष्माकं तत्त्राणं विहितं
मया, वो युष्माभिर् एव, विहितम् इति वा गोवर्धनार्चनाद् इति भावः \।
यद् वा, युष्मत् पूजितेन परम-दयालुनानेन गिरिवर्येणेव, अन्यथा मया
बालकेनास्य परम-गरिष्ठतरस्य धारणासम्भवात्, साक्षात् तद् अनुक्तिर्
गौरवेण श्रद्धा-विशेषार्थम् \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मम हस्तात् अद्रेर् नतरां
पातनं पतनं तदाशङ्क्य स्वऋथे निच् \। यद् वा, इन्द्रादिना केनापि
पातनं तस्मात् त्रासः मद् अनिष्ट शङ्का वो युष्माकं कार्यः कर्तुं योग्यो
न भवति कृत्यानां कर्तरि वा \[२.३.७१\] इति षष्ठी---अतो वो युष्माकं
वात-वर्षाभ्यां भयेनालं प्रयोजनं नास्ति हि यस्मात् तेनाद्रिधारणेन
त्राणं विहितं मयेति शेषः \। वो युष्माभिर् एव विहितम् इति वा
श्री-गोवर्धनार्चनादिभिर् इति भावः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स-व्रजाः
शकट-मण्डली-सहिताः \।\।२१\।\।

**\॥।**

\।\। १०.२५.२२ \।\।

तथा निर्विविशुर् गर्तं कृष्णाश्वासित-मानसः \।

यथावकाशं स-धनाः स-व्रजाः सोपजीविनः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वान् स्वान् व्रजान्
समायुज्येत्य् अत्र व्रज-चाब्दः शकट-व्यूहे व्याख्यात इति धेयम् \।
सव्रजा इत्य् अत्र ब्रीहि-तण्डुलाद्य् उपजीवनं सहिता वा \।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथा तेन प्रकारेण
उक्ति-चातुर्येण साक्षात् वामकरे लीलया गिरि-धारणेन च कृत्वा, कृष्णेन
सर्व-चित्ताकर्षणाद्-भुतानन्त-लीलेन भगवता आश्वासितानि विश्वासं
नितानि सान्त्वितानि वा मानसानि येषां ते, ततः इति वा पाठः, तथापि स
एवार्थः यथावकाशमसङ्कीर्णतयेत्य् अर्थः, श्री-गोवर्धनस्यैव
योजनायत्वात् तद् अनुरूप-विस्ताराच् च, अधुना च कलि-काले श्री-भगवान्
इव श्री-हरिदास-वर्यो\ऽयम् आच्छन्न-प्रायो\ऽभूद् इति बोद्धव्यम् \।
धनानि गावो\ऽन्यानि च विविध-द्रव्याणि तत् सहिताः, तद् गर्त च
पार्श्वतो वृष्टिच्छटया गिरिम् ऊर्द्धतो निपतनेन च जनानां प्रवेशो
भगवद् इच्छया श्री-गोवर्धनस्यैव सन्निवेश-विशेष-सम्पत्तेर् नाभूद्
इति ज्ञेयम्, तथा च श्री-हरिवंशे---

> स धृतः सङ्गतो मेघैर् गिरिः सव्येन पाणिना \।
>
> गृह-भावं गतस् तत्र गृहाकारेण वर्चसा \।\। \[ह।वं। २.१८.२१\]

इति वस्तुतस् तु यथा तद् गर्तान्तरनन्तानां सर्वेषाम् एव व्रज-वासिनां
सपरिच्छद-परिवाराणाम् असङ्कीर्णतया सुख-निवासः, यथा चैकेनैव
श्री-हस्तेन कदाचित् तद् एकाङ्गुल्या च शिलैक भागधारणेन पृथक्
पृथक् शिला-समुच्चय-बद्धमूलस्य गिरिवरस्य सर्वस्य धारणम्, तथा
तत्र जलवाताप्रवेशादिकं च श्री-भगवच् छक्ति-विशेषेणैव ज्ञेयम् \।
एवम् ऐश्वर्यापि बाल्याव्यभिचारेण
छत्रवद्-गोवर्धन-धारणादि-लौकिक-लीलया पूर्ववद्
भगवत्ता-विशेष-प्रकटनम् एवोह्यम् \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथा तेन प्रकारेण
उक्ति-चातुर्येण साक्षाद् वाम-करे लीलया गिरि-धारणेन च कृत्वा कृष्णेन
सर्व-चित्ताकर्षकाद्भुतानन्त-लीलेन भगवता आश्वासितानि सान्त्वितानि
मानसानि येषां ते धनानि गावोऽन्यानि च विविध-द्रव्याणि तत् सहिताः
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सोपजीविनः
भृत्य-पुरोहितादि सहिताः \।\।२२\।\।

**\॥।**

\।\। १०.२५.२३ \।\।

क्षुत्-तृड्-व्यथां सुखापेक्षां हित्वा तैर् व्रज-वासिभिः \।

वीक्ष्यमाणो दधाराद्रिं सप्ताहं नाचलत् पदात् \।\।

**श्रीधर-स्वामी (भावार्थ-दीपिका) :** पदात् स्थानात् \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुखस्य
शयनासनादि-रूप-सुख-साधनस्योपेक्षां श्रद्धाम् \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** षुत् तृङ्भ्यां या यथा
ताम्, सुखं शयनासनादि तद् अपेक्षां च हित्वा तैर् गर्तान्तर्तिभिः \।
किं वा, तद् एक-जीवनैर् तद् वीक्षणैक-सुखैर् वा, व्रजवासिभिर्
गोप-गोपी-गवादिभिः, विशेषेण महाविस्मय-परम-स्नेहादिना, ईक्ष्यमाण
इति तत् त्यागे कारणं प्रयोजनं च \। तस्य च तद् धारणे साहाय्यम् एव
दर्शितम्, तथैव श्री-विष्णु-पुराणे\ऽपि---

> कृष्णो\ऽपि तं दधारैवं शैलम् अत्यन्त-निश्चलम् \।
>
> व्रजैकवासिभिर् हर्ष-विस्मिताक्षैर् निरीक्षितः \।\।
>
> गो-गोपी-जनैर् हृष्टैः प्रीति-विस्फारितेक्षणै \।
>
> संस्तूयमान-चरितः कृष्णः शैलम् आधारयत् \।\। \[वि।पु।५.११.२०-२१\]
> इति \।\।

पादाद् एकस्माद् अपि पादाक्रमण-स्थानान्न् आचलद् इति धारणे\ऽत्यन्तानायास
उक्तः, तथा पादाब्जाद् इति लिलयैकेनैव पादेन भुवम् अवष्टभ्य
दधारेत्य् अपि उक्तं स्यात् \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** क्षुत् तृङ्भ्यां या व्यथा तां
सुखं शयनाशनादि-तद् अपेक्षां च हित्वा विस्मृत्येत्य् अर्थः \। तैः तद्
ऐक-जीवनैः तद् वीक्षणैक-सुखैः व्रज-वासिभिर् गोप-गोपी-गवादिभिः
विशेषेण महाविस्मय-परम-स्नेहादिना ईक्ष्यमाणः इति तत् त्यागे कारणं
प्रयोजनं च क्त्वा-प्रत्यश् च वीक्षणारम्भ एव तद् अपगमात् तद्
वीक्षणस्य च तद् धारणे साहाय्यम् एव दर्शितं तेन मुहुः
स्फीतमनस्त्वात् तथैव विष्णु-पुराणेऽपि---

> कृष्णो\ऽपि तं दधारैव शैलम् अत्यन्त-निश्चलम् \।
>
> व्रजैक-वासिभिर् हर्ष-विस्मिताक्षैर् निरिक्षितः \।\।
>
> गोप-गोपी-जनैर् हृष्टैः प्रीति-विस्फारितेक्षणैः \।
>
> संस्तूयमान-चरितः कृष्णः शैलम् अस्धरयत् \।\। \[वि।पु।
> ५.११.२०-२१\] इति \।\।

यद् वा, हित्वेति कृष्ण-कर्तृकं ज्ञेयम् अनेन क्षणेन तमो\ऽपि तत्र नासीद्
इति गम्यते पदाद् एकास्माद् अपि पदाक्रमण-स्थानान्न् आचलद् इति
धारणेत्यन्तानायास उक्तः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** हित्वा विस्मृत्य कृष्ण-योगानुभावं
तत्-स्वभाविक-शक्ति-प्रभावं निशम्य निशाम्येति पाठः उभयथापि
दृष्ट्वेत्य् अर्थः \। स्वयम् एवोपारतम् इत्य्-आदि ज्ञापनात् \।\।२३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्षुत्तृड्व्यथां हित्वेति
तन्निरन्तर दर्शनानन्दाद् एव \। यद् उक्तं वैष्णवे,

> व्रजैक-वासिभिर् हर्ष-विस्मिताक्षैर् निरीक्षितः \।\।
>
> गोप-गोपी-जनैर् हृष्टैः प्रीति-विस्फारितेक्षणैः \।
>
> संस्तुयमान-चरितः कृष्णः शैलम् अधारयत् \।\। \[वि।पु।
> ५.११.२०-२१\] इति \।\।

कृष्णो ऽत्र सर्वाभिमुखो बभूवेति बोध्यम् \। अत्र
श्री-कृष्ण-सौन्दर्य-लावण्य-पीयूष-पानेन व्रजौकसां प्रेयसी
सौन्दर्यादि तत्-पानेन कृष्णस्य च क्षुधादि विगमो ऽभवद् इति \। अत्र
सप्ताह व्यापिन्या साम्वर्तक-मेघ-वृष्ट्यपि यन् माथुर-मण्डलं न
ममज्ज, तत् खलु भगवच्-छक्त्यैव सद्यः पयः शोषणाद् इति ज्ञेयम्,
तथा यष्टि-घटिकस्यैव कालस्य दिवसत्वात् घटीति-प्रसिद्धा
घटिका-गणनेनैव व्रज-जनानां सप्त-दिवस-सञ्ज्ञानम् अभूद् इत्य् अपि
ज्ञेयम् \।\।२३\।\।

**\॥।**

\।\। १०.२५.२४ \।\।

कृष्ण-योगानुभावं तं निशाम्येन्द्रोऽतिविस्मितः \।

निःस्तम्भो भ्रष्ट-सङ्कल्पः स्वान् मेघान् सन्न्यवारयत् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृष्ण-योगस्यानुभावं
प्रभावम् अनुभावः प्रभावे स्यान् निश्चये भाव-सूचके इति यादवः \।
तम् पर्वतधारण-गर्त-जलाप्रवेश-रूपम् \। महा-पुरुषान् समीक्ष्यापि
स्थाणुवत् प्रावण्यराहित्यं स्तम्भस्तद् रहितो निस्तम्भः \।
भ्रष्टोऽधोगतः व्रज-नाश-रूपः सङ्कल्पो मनोरथो यस्य सः \।
न्यवारयद् इति \। न जानेऽद्य मह्यं कृष्णः कं दण्डं दास्यतीति भयात्
\।\।२४.२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णस्य
नराकृति-परब्रह्मणो व्रज-वीरस्य वा योगः शक्ति-विशेषो
वृष्टि-निवारणोपायो वा, तस्यानुभावं महात्म्यम् \। यद् वा, योगेन
यो\ऽनुभावः प्रभावरतं निशम्य दूतादि-मुखेन श्रुत्वेति व्रजम्
अनुव्रज इत्य् उक्त्वापि पश्चान् महामदेनावेक्षया स्वयम् अनागमनात्, यद् वा,
तत्रागतो\ऽपि दुर्मदमत्ततया स्वयम् अबुध्यमानं मेघादीनां विज्ञापनाद्
एव श्रुत्वा \। यद् वा, निशम्य दृष्ट्वा, तथा च विश्वः---श्रुतौ दृष्टौ
निशमनम् इति, निःस्तम्मो नष्ट-मदः \। कुतः ? भग्न-संकल्पो
गोष्ठ-जिथांसा-लक्षणो यस्य सः, स्वांश् च मरुद् गणान् \। यद् वा,
स्वीयान्, अनिवारणे तेषाम् अनिष्टापत्त्य्-आत्मनो\ऽप्य् अनिष्टापत्तेर् इति भावः
\। सम्यक्, भयेन पलायनार्थम् इवाकाश परित्याजनादि-पूर्वकं
न्यवारयत् \।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कृष्णस्य योगः
स्वाभाविक-शक्ति-विशेषः तस्यानुभावं प्रभावं निशम्य दृष्ट्वा तथा च
विश्वः श्रुतौ दृष्टौ निशमनम् इति निस्तम्भो नष्ट-मदः कुतः भ्रष्टः
अधोपगतः सङ्क्ल्पो गोष्ठ-जिघांसा-लक्षणो यस्य सः स्वान् मरुद्गनान्
मेघांश् च अनिवारणे स्वानिष्ठापत्तेर् इति भावः \। सं-शब्देन दूरतोऽपि
स्थितिर् निवारिता \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निःस्तम्भो नष्टमदः
न्यवाररदिति न जाने ऽद्य कृष्णो मह्यं कं दण्डं दास्यतीत्यतिभयात्
\।\।२४\।\।

**\॥।**

**\।\। १०.२५.२५ \।\।**

खं व्यभ्रम् उदितादित्यं वात-वर्षं च दारुणम् \।

निशम्योपरतं गोपान् गोवर्धन-धरो \ऽब्रवीत् \।\।

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एवोदितो दृष्टि-पथं
गत आदित्यो यस्मिन् तत्, दारुणम् अत्य् उल्बणम्, उपरतं निवृत्तम्, निशम्य
व्रज-वासि-वीक्षणेन तद्-धारण-सुखासक्त्या स्वतो ऽननुसन्धानात्,
केवलं मुग्ध-गोपादि-मुखतः श्रुत्वा दृष्ट्वेति वा, गोवर्धनं धन्नेव
गोआन् अव्रवीद् इति तदानीम् अप्य् अप्रयास एव सूचितः \। ईदृशं सर्वं
प्रेम-वेगेन श्री-भगवच् छ्रमादि-शङ्कया खिद्यमानस्य श्री-परीक्षितः
समाश्वासनार्थं ज्ञेयम् \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत एवोदितः दृष्टि-पथं
गत आदित्यो यस्मिन् तत् दारुणं भीषणम् उपरतं निवृत्तम् अत्र च
निशाम्य दृष्ट्वेत्य् अर्थः \। उपारतं वात-वर्षम् इति स्वयम् एव
विज्ञापनात् दर्शनं च तिर्यक् कृत-हस्तेन गिरिं धृत्वेति ज्ञेयम्
गोवर्धन-धर इति श्री-शुक-देवस्य सोत्साह-निज-स्फुर्तिमयं वाक्यम्
\।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निःस्तम्भो नष्ट-मदः
न्यवारयद् इति न जानेऽद्य कृष्णो मह्यं कं दण्डं दास्यतीत्य् अतिभयात्
\।\।२५\।\।

**\॥।**

**\।\। १०.२५.२६ \।\।**

निर्यात त्यजत त्रासं गोपाः स-स्त्री-धनार्भकाः \।

उपारतं वात-वर्षं व्युद-प्रायाश् च निम्नगाः \।\।

**श्रीधर-स्वामी (भावार्थ-दीपिका) :** व्युद-प्राया विगतोदक-प्रायाः \।
स्वल्प-जला इत्य् अर्थः \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्रासम् उद्वेगम् \। वातेन
सहितं वर्षम् उपारतम् \। उं शिवावतारं दुर्वाससं पाति रक्षत्य्
अम्बरीष-प्रार्थनयेत्य् उपं सुदर्शनम् \। स्पष्ट-मतेन्नवमस्कन्ध \।
तेनारतं दूरीभूतं सुदर्शनेन शोषितं वातवर्षमत
एवाह---व्युद-प्राया इति \। एतद् अपि गर्ग-संहितादौ स्पष्टम् \। इत्य्
अर्थ इति \। नाम-मात्र-जला इति भावः \।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे गोप्या इति भवद्भिर्
वृष्टितोऽधुना गवां रक्षा कृतेति श्लेषः \। स्त्रीभिर् धनैर् गोभिर्
गवादिभिर् वा सर्वैर् अर्भकैश् च सहिता निर्यात, नद्यश् च व्युद-प्राया
महा-वृष्टि-विवृद्ध-जल-रहित-प्राया बभूवुः, अनेन स्थलानां प्रायो
जल-प्लावापगमोऽपि ध्वनितः \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे गोपाः ! इति भवद्भिर्
वृष्टितोऽधुना गवां रक्षां कुतेति श्लेषः \। झटिति निम्नगानां
व्युद-प्रयत्वं च नाश्चर्यं वृष्टानां जलानां पतताम् एव श्री-भगवत्
प्रताप-तपनेन प्रायो विलीनत्वात् अन्यथा प्रलयकरि-मेघैः
सर्वाल्पावनं स्यात् धनानि गावो गवादीनि वा \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्युद-प्रायाः
विगतोदक-प्राया अल्प-जला इत्य् अर्थः \।\।२६\।\।

**\॥।**

**\।\। १०.२५.२७ \।\।**

ततस् ते निर्ययुर् गोपाः स्वं स्वम् आदाय गो-धनम् \।

शकटोधोपकरणं स्त्री-बाल-स्थविराः शनैः \।\।

**श्रीधर-स्वामी (भावार्थ-दीपिका) :** शकटोढोपकरणं शकटैर्
ऊढम् उपकरणं यथा भवति तथा \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः भगवद् उक्त्य्
उत्तरम् \। ते गर्तस्थाः \। ऊढं धृतम् उपकरणं जीवन-साधनं
यथा स्यात् तथा \। शकटाटोपकरणम् इति विजयध्वजः \। तत्र
शकटेष्व् अटं गतम् उपकरणम् \। यद् वा, शकटेषु गमन-समये
आटोपकरणं सम्भ्रम-विधि यथा स्यात्-तथेत्य् अर्थः \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तस्मात् तद् वचनाद्
एव, ते गर्तान्तर्वतिनः \। यद् वा, गर्तान्तर् अपि श्री-भगवद् वीक्षणेन
सुख-स्थिताः \। यद् वा, सप्ताहम् एकत्र नैश्चिन्त्येन
लब्ध-श्री-मुख-सन्दर्शनाः \। उपकरणं धनादिकं स्त्र्यादयश् च
शनैर् निययुः, तेषां स्वभावेन मन्द-गतित्वात् भूरुत्वेन पुनर्
वृष्टि-शङ्कया वा \। यद् वा, तत्-सह-चराणाम् इव वने गन्तुम् अशक्तानां
तेषां तद् वीक्षण-त्याग-शक्तेः \। यद् वा, गोपादयः सर्वेऽपि शनैर् एव
निर्ययुः, तदानीन्तन-तच् छ्री-मुख-शोभा-विशेष-वीक्षणासक्तेः
\।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस्
तादृश-गिरि-धारण-तादृश-वचनानन्तरं ते इति तथा तथा भगवद्
अङ्गीकारेण निर्जित-महेन्द्रास् तद् एक-जीवनश् च ये तादृशा इत्य् अर्थः \।
उपकरणं धनादिकं स्त्र्यादयश् च शनैर् निर्ययुः शैघ्र्येण
सम्मर्दापत्तेः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शकटेष्व् आरूढान्य्
उपकरणानि यत्र तद् यथा स्यात् तथा निर्जग्मुः \।\।२७.२८\।\।

**\॥।**

\।\। १०.२५.२८ \।\।

भगवान् अपि तं शैलं स्वस्थाने पूर्ववत् प्रभुः \।

पश्यतां सर्वभूतानां स्थापयामास लीलया \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोपादयो निर्ययुः भगवान्
अपि तं स्थापयामासेत्य् अपि शब्दार्थः तत्र स्व-स्थान इति \।
स्थानात्ययो निषिद्धः पूर्ववद् इति पर्वत वैपरीत्यादिकं निरस्तं
प्रभुर् इति तत्र शक्ति-दर्शिता अत एव लीलया सर्वेषां मनोहारिण्या
अनायास-चेष्टया अत एव विस्मयेनानन्देन च सर्व-भूतानां व्रज-स्थानां
दिविष्ठानां च पश्यताम् इति सपम्यर्थ षष्ठी \।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोपादयो निर्ययुः,
भगवान् अपि तं स्वस्थाने स्थापयामासेत्य् अपि-शब्दार्थः \। पूर्ववद्
यथायं पूर्वमासीत् तथैव पूर्वमासीत् तथैव लीलया स्थापयामास, न
च बलेन प्रक्षेपणात्, पूर्व-स्थितशिलादि-सन्निवेशान् अतिक्रमेणेत्य्
अर्थः, इति शक्ति-विशेषो दर्शितः, पश्यतां लीलया धारणात् यथा-पूर्वं
लीलया स्थापनाच् च, परमाश्चर्येण निरीक्षमाणानां सताम् इति तत्र
संशयो निरस्तः \।

ननु, गर्ते पुनः स्थापनेन महा-गरिष्ठतरस्य तस्यावश्यम् एव भूमौ
किञ्चित् प्रवेश-हानिः स्याद् एव, तत्राह---प्रभुः, तस्य किम् अशक्यम् इत्य्
अर्थः \। तत्र प्रयोजन-विशेषम् अप्य् आह---भगवान्,
व्रज-क्रीडा-विशेषेण निजाशेषैश्वर्य-प्रकटन-परः, पूर्ववत् तस्मिन्
विचित्र-क्रीडार्थम् इति भावः, अन्यथा तत्-सुखासम्पत्तेः \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गोपादयो निर्ययुः भगवान्
अपि तं स्थापयामासेत्य् अपि शब्दार्थः तत्र स्व-स्थान इति \।
स्थानात्ययो निषिद्धः पूर्ववद् इति पर्वत वैपरीत्यादिकं निरस्तं
प्रभुर् इति तत्र शक्ति-दर्शिता अत एव लीलया सर्वेषां मनोहारिण्या
अनायास-चेष्टया अत एव विस्मयेनानन्देन च सर्व-भूतानां व्रज-स्थानां
दिविष्ठानां च पश्यताम् इति सपम्यर्थ षष्ठी \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

\।\। १०.२५.२९ \।\।

तं प्रेमवेगान् निभृता व्रजौकसो

यथा समीयुः परिरम्भणादिभिः \।

गोप्यश् च सस्नेहम् अपूजयन् मुदा

दध्य्-अक्षताद्भिर् युयुजुः सदाशिषः \।\।

**श्रीधर-स्वामी (भावार्थ-दीपिका) :** निभृताः पूर्णाः यथा यथोचितं
परिरम्भणादिभिः समीयुर् उपजग्मुः \। सद्-आशिषः श्रेष्ठान् आशीर् वादान्
\।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तम् श्री-कृष्णम् \।
प्रेम-वेगात् प्रेमोद्रेकात् \। तं यथा यथोचितं
गुरु-समलघु-वर्ग-भेदैः परिरम्भणादिभिस् समीयुर् मिलिताः \।
आदिपदात् शुभाशीर्वादम् अस्तकाघ्राण-चुम्बन-वाम-बाहु-सम्मर्दन-तद्
अङ्गुलिस्फोट-स्तवन-श्रम-दुःखा-भाव-प्रश्नादयो गुरु-वर्गस्य,
हास्य-परिहासादयः सम-वर्गस्य, पादपतनादयो लघु-वर्गस्य ज्ञेयाः
गोप्यो वत्सलाश् चात्पुरोहितादयः दध्यादिभिर् मङ्गल-द्रव्यैर् अपूजयन्
\। तदाशिषस्तु दुष्टान्न् आशय शिष्टान् पालय पितरावानन्दय
धनैश्वर्य-सम्पन्नो भवेत्य् आद्याः \।\।२९\।\। अत्र तोषीण्याम्

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना परम-हर्षेण
श्री-भगवता सह सर्वेषां तत्रत्यानां समागमं वदन् प्रेमोद्रेकेण
गायन्न् इवाह---तम् इति \। गोष्ठ-रक्षार्थं धृत-गोवर्धनम् \। यद् वा,
प्रकटितैश्वर्यम् अपि व्रजौकसः सर्वे व्रज-वासिजना गोपा
भृत्य-पुरोहितादयश् च परिरम्भणादिभिः समीयुः सङ्गता मिलितवन्त
इत्य् अर्थः \। तत्र हेतुः---प्रेम्णा वेग आवेग उद्रेको वा, श्री-भगवत्
कीर्ति-विशेष-सम्पत्त्यादिना तत् कर्म-माधुर्येण वा तरमात्तेनेत्य् अर्थः,
नितरां भृताः पूर्णा रक्षिता वा सन्तः \। आदि-शब्देन
शुभाशीर्वाद-श्रीमस्तकाघ्राण-चुम्बन-पाद-ग्रहण-वाम-बाहु-सम्मर्दन-तद्
अङ्गुलि-स्फोटन-स्तवनाश्रम-दुःखप्रश्नादयः \। यथा यथोचितम् इति,
तत्र पुरोहिताः प्रायः शुभाशीर्वादादिभिः, वृद्धा मूर्धाघ्राणादिभिः,
भृत्या बालकाश् च पाद-ग्रहणादिभिः, वयस्याश् च गोपाः
परिरम्भण-बाहु-सम्मर्दनादिभिर् इति विवेचनीयम् \। यद् वा, यथावत्
साश्रुपुलक-पूर्वक-बाहु-प्रसारण-गाढ-ग्रहणायुक्त-प्रकारेणेत्य्
अर्थः, तथापि यथोचितम् इति स्वतः सिद्धम् एव \। यद् वा, यथा ते
सर्व समीयुस् तथा गोप्यो\ऽपि समीयुः, जन-संसद्य् अपि प्रेमवशेन
धैर्यहानेर् इति भावः \। यद् वा, भाव-विशेष-युक्ता अपि तास् तथैव
समीयुः, न च तदालिङ्गनादिना निजेच्छानु-रूपम् इत्य् अर्थः, तदानीं
तत्र तस्यायोग्यत्वात्, इयं श्री-वादरायणेर् भाव-विशेषोदयोक्तिः, च इति
पाठे अप्य् अर्थे चकारः, अन्यं च तासां कञ्चिद् विशेषम् आह \। यद् वा, त्व्
अर्थे चकारः पूर्वतो विशेषाय, तमेवाह---सस्नेहम् इति \। स्नेहो\ऽत्र
नवानुरागः, तेन सहितं यथा स्यात् \। यद् वा, तैल-घृतादि तेन तद्
गात्रमदन-पूर्वकम् इत्य् अर्थः, तत्र प्रेम-वेगाद् इति हेतुर् अनुवर्तत
एव, सतीर् आशिषः दुष्टान् दमय, शिष्टान् पालय, सर्वैश्वर्य-सेवितो
भव इति तान् आनन्दयेत्य् आद्या युयुजुश् च \। तत्र हेतुः---मुदा
प्रहर्ष-विशेषेण स्वयम् एव विचित्राशीर्वादोदयाद् इत्य् अर्थः \। अथवा
व्रजौकसो वृद्ध-तरुण-बाल-गोपाः पुरोहितादयश् च यथा यथावत्
मूर्धाघ्राण-कण्ठ-ग्रहण-पाद-पतनादि-प्रकारेण समीयुः, गोप्यः
श्री-भगवत् प्रियतमाः परिरम्भणादिभिः समीयुः, अर्थान् मनसैव,
चकाराज् जरत्यश् च सस्नेहं यथा स्यात् \। किं वा, स्नेहवन्तं तम्
अपूजयन् सदाशिषश् च युयुजुर् इत्य् अर्थः \। अन्यत् समानम् \।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधुना परम-हर्षेण
श्री-भ्सगवता सह सर्वेषां तत्रत्यानां समागमं वदन् प्रेमोद्रेकेण
गायन् इवाह---तम् इति \। गोष्ठ-रक्षार्थं धृत-गोवर्धनम् यद् वा,
प्रकटितैश्वर्यम् अपि व्रजौकसः सर्वे व्रज-वासिजनाः
परिरम्भणादिभिः समीयुः मिलितवन्तः तत्र हेतुः प्रेम्नो वेगः
स्व-निमित्त-प्रयासेन उद्रेकस् तस्मात् तेनेत्य् अर्थः \। आदि-शब्देन
शुभाशीर्वाद-श्रीमस्तकाघ्राण-चुम्बन-पाद-ग्रहण-वाम-बाहु-सम्मर्दन-तद्
अङ्गुलि-स्फोटन-स्तवन-श्रम-दुःखाभाव-प्रश्नादयः यथा यथोचितं
गुरु-सम-लघु-वर्ग-भेदैः सस्नेहं यथा स्यात् तं वा सस्नेहं आशिषः
दुष्टान् दमय शिष्ठान् पालय सर्वैश्वर्य-सेवितो भव
निज-जनानानन्दयेत्याद्याः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निभृताः पूर्णाः यथा
यथोचितं गुरु-सम लघु-वर्ग-भेदैः परिरम्भणादिभिः समीयुर्
मिलितवन्तः, आदि-शब्दात्
शुभाशीर्वाद-मस्तकाघ्राण-चुम्बन-वाम-बाहु-समर्दन-तद्-अङ्गुलि-स्फोटन-स्तवन-श्रम-दुःखाभाव-प्रश्नादयो
गुरु-वर्गस्य हास्य-परिहासादयः सम-वर्गस्य
पाद-पतन-पाद-संमर्दनादयो लघु-वर्गस्य ज्ञेयाः, गोप्यो वत्सलाः
च-कारात् पुरोहित-पत्न्यः दध्य्-आदिभिर् मङ्गल-द्रव्यैः अपूजयन्
संमानयामासुः शुभाशिषः, "दुष्टान् दमय, शिष्टान् पालय, पितराव्
आनन्दय, धनैश्वर्य-सम्पन्नो भव" इत्य् आशिष्ये युयुजुर् योजयामासुः
\।\।२९\।\।

**\॥।**

\।\। १०.२५.३० \।\।

यशोदा रोहिणी नन्दो रामश् च बलिनां वरः \।

कृष्णम् आलिङ्ग्य युयुजुर् आशिषः स्नेह-कातराः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्नेहेन कातरा
आकुलान्तःकरणाः \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोप-गोप्याद्य् अपेक्षया
पश्चात् स्थितानां परम-स्निग्धानां मात्रादीनां सङ्गतिम् आह---यशोदेति,
श्रीयशोदा-साहचर्येण श्री-नन्दस्यादर-विशेषेण वा, तस्मात् प्राक्
श्री-रोहिण्य-निर्देशः \। आशिषः---चिरं जीव, सदा सुखी भव,
पूर्ण-मनो-रथो नित्य भा इत्य् आद्याः \। बलिनां वर इति तस्यापि
गोवर्धन-धारण-सामर्थ्यं सूचयति, शेष-रूपेण मूर्द्वैकदेशे हेलया
पृथ्वी-धारणात्, तथापि मधुर-लीला-विशेषण गिरि-धरणं तेनापि
दुष्करम् इति तत्र तस्यौदास्यात् \। यद् वा,
श्री-कृष्णैकयोग्य-मधुर-तरक्रीडा-विशेषे तस्मिन् स्वस्यायोग्यत्वमननात्
\। यद् वा, बलिनां वर इति निर्भर-गाढालिङ्गनम् अभिप्रैति,
स्नेहकातर्येणैव सर्वत्र श्री-कृष्णाच्छायां सम्मत्या मौनम्,
गोवर्धनोद्धरणादौ तत् कीर्यपेक्षया साहाय्यं चेति पूर्वं
तन्नामाश्रवणम् इति ज्ञेयम् \। यद् वा, स्नेहकारता इत्य् अतः प्राक्
श्री-गोवर्धन-धारण-समये मातृभ्यां
नवनीतादि-विचित्र-भोज्यपेय-समर्पणम्, पिताभ्रातृभ्यां च शिरसा
श्री-गोवर्धनावष्टम्भनादिकं ज्ञेयम्,तथैव श्री-मूर्ति-दर्शनाद् इति
दिक् \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यद् वा, बलिनां वर इति
निर्भर-गाढालिङ्गनम् अभिप्रैति स्नेहातिशयेन प्रभाव-ज्ञानेन च
सर्वत्र श्री-कृष्णेच्छायां सम्मत्या मौनं गोवर्धनोद्धरणादौ तत्
कीर्त्य् अपेक्षया चासाहाय्यम् इति पूर्वं तन् नामाश्रवणम् इति ज्ञेयम् आशिषः
एवं चिरम् अस्मान् पालय सदा-सुखी भव नित्यं पूर्ण-मनो-रथ
एधस्वेत्याद्याः स्नेहेन कातरा अधीराः सन्तः अत्र
प्राचीन-श्री-गोवर्धन-धर-प्रतिकृतौ क्वचित् दृश्यते मातृभ्यां
नवनीतादि-समर्पणं पिता-भ्रातृभ्यां च शिरसा
श्री-गोवर्धनावष्टम्भनादिकम् इति तच् च स्नेह-कातरा इत्य् अनेन सूचितम्
अवगम्यते \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निज-मात्रादीनां त्व्
अतिविशेषम् आह---यशोदेति \। रामश् चेति तस्यापि वात्सल्यवद् वर्गे
निर्देशो ज्येष्ठत्वाद् एव नानुपपन्नः \। ननु, परम-स्नेहवता तेन
शेषाख्य-स्वांशेन पृथ्वीम् अपि दधता स्वानुजस्य गोवर्धन-धारणे
कथं माहात्म्यं नाचरितम् \। उच्यते,
इन्द्रमख-भङ्ग-गोवर्धन-मख-प्रवर्तनयोर् मयैव कृतत्वाद् अहम्
एव गोवर्धनं धृत्वा व्रजं रक्षिष्यामि "सो ऽयं मे व्रत आहितः" इति
तदीय सङ्कल्पस्य तद्-अंशेन रामेणान्यथा कर्तुम् अनौचित्याद् अशक्यत्वाच्
च तस्यैव सर्व-शक्ति-मत्त्वात् \। तद्-इच्छयैव तद्-अंशेषु
यथोपयोगि-तदीय-शक्त्य्-उदयच् चेत्य् अग्रिम-ग्रन्थेऽपि यथा-स्थानं
सिद्धान्तयिष्यते इति \। अत्र प्राचीन-श्री-गोवर्धन-धर-प्रतिकृतौ
क्वचिद् दृश्यते, मातृभ्यां नवनीतादि-समर्पणं, पित्रा भ्रात्रा च शिरसा
गोवर्धनावष्टम्भनादिकम् इति \। तत्-स्नेहकातरा इत्य् अनेन सूचितम्
अवगम्यत इति वैष्णव-तोषणी \।\।३०\।\।

**\॥।**

\।\। १०.२५.३१ \।\।

दिवि देव-गणाः सिद्धाः साध्या गन्धर्व-चारणाः \।

तुष्टुवुर् मुमुचुस् तुष्टाः पुष्प-वर्षाणि पार्थिव \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तुष्टाः गो-रक्षणाद्
धर्षिताः \। सर्वेषाम् अस्माकं हविर्-दान-साधनीभूत-गो-रक्षणेन हितम्
आचरितं भगवतेति भावः \।\।३१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न केवलं व्रजौकसाम्,
देवानाम् अपि प्रहर्षो जात इत्य् आह---दिवीति द्वाभ्याम् \। ननु, इन्द्रस्य
मद-भङ्ग-दुःखे\ऽपि तादृशे कमं ते तथा अकुर्वत ? तत्राह---तुष्टा
दुर्मदेनाकृत्ये प्रवृत्तस्येन्द्रस्य मान-भङ्गेन श्री-कृष्णस्ह च
मधुरतरक्रीडा-प्रदर्शनेन हर्षोदयाद् इत्य् अर्थः \। हे पार्थिवेत्य्
आश्चर्येण सम्बोधनम्, देवेन्द्रस्य दुःखे\ऽपि तेषां प्रहर्षात् \। यद् वा,
राज्ञो\ऽपेक्षया प्रजानां देशाधिकारिणो\ऽनपेक्षेव तेषां श्री-भगवद्
अपेक्षया शक्रान् अपेक्षा युक्तैव, तच् च त्वया ज्ञयत एवेति भावः
\।\।३१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलं व्रजौकसां
देवानाम् अपि प्रहर्षो जात इत्य् आह---दिवीति \। द्वाभ्यां \। नन्विन्द्रस्य
मद् अभङ्ग-दुःखेऽपि तादृशे कथं ते तथाकुर्वत तत्राह---तुष्टाः
दुर्देनाकृत्ये प्रवृत्तस्येन्द्रस्य मान-भङ्ग्गेन श्री-कृष्णस्य च
मधुरतर-क्रीडा-प्रदर्शनेन हर्षोदयाद् इत्य् अर्थः \। हे पार्थिव इत्य्
आश्चर्येण सम्बोधनं देवेन्द्रस्य दुःखेऽपि तेषां प्रहर्षात् \। यद् वा,
राज्ञोऽपेक्षया प्रजानां देशधिकारिणेऽनपेक्षापत् तेषां श्री-भगवद्
अपेक्षया शक्रान् अपेक्षा युक्तेव तच् च त्वया ज्ञायत एवेति भावः \।
मद-भङ्गेन त्विन्द्रस्यापि तत्र न क्रोध इति ज्ञेयम् \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्रजौकसो यथ
जहृषुस्तथा देवा अपीत्य् आह---दिवीति \।\।३१\।\।

**\॥।**

\।\। १०.२५.३२ \।\।

शङ्ख-दुन्दुभयो नेदुर् दिवि देव-प्रचोदिताः \।

जगुर् गन्धर्व-पतयस् तुम्बुरु-प्रमुखा नृप \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोरक्षण-महोत्सवम्
आह---शङ्खेति \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** देवैः प्रकर्षेण
विचित्रोत्कृष्ट-प्रकारादिना चोदिटः वादिता इत्य् अर्थः \। यद् वा, स्वयम्
एव नृत्याचरणादिना प्रेरिता सन्तः, दिवीति पुनः पुनर् उक्तिः,
इन्द्र-भयाभावेन दित्य् एव तेषां तत् तद् आचरणस्य किं वा, तेषां
तदानीं व्रजागमनायोग्यतया भूमावनागमनस्य बोधनार्थम् \। हे
नृपेति---यथा राज्ञो महोत्सवे गायकादीनां मुख्या गानादिकं कुर्वन्ति
तथेति भावः \। यद् वा, प्रहर्षोद्रेकेण पुनः पुनः सम्बोधनम्
\।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देवैः प्रकर्षेण विचित्रतया
वादिता इत्य् अर्थः \। यद् वा, स्वयम् एव नृत्याचरणादिना प्रेरिता
वादक-द्वऋआ प्रवर्तिताः सन्तः दिवीति पुनर् उक्तिः इन्द्र-भयाभावेन
दिव्य् एव तेषां तत् तद् आचारणस्य बोधार्थं हे नृपेति प्रहर्षेण \।
यथा भवद् विधस्य राज्ञो महोत्सव इति वा \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शङ्खेति \। अन्येषां देवानाम् अपि
हर्ष-कौतुकं दर्शयति \।\।३२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्***।**

**\॥।**

\।\। १०.२५.३३ \।\।

ततो \ऽनुरक्तैः पशुपैः परिश्रितो

राजन् स्व-गोष्ठं स-बलो \ऽव्रजद् धरिः \।

तथा-विधान्य् अस्य कृतानि गोपिका

गायन्त्य ईयुर् मुदिता हृदि-स्पृशः \।\।

**श्रीधर-स्वामी (भावार्थ-दीपिका) :** ततो गोवर्धन-स्थानात् \। अस्य
श्री-कृष्णस्य तथा-विधानि गोवर्धनोद्धरणा \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः देवकृतोत्सवोत्तरं
वा एवं प्रेम्णा कृष्ण-कृत-गायन-स्नेहेन कृष्णस्य हृदिस्पृशः मनोहराः
कामश्चाष्ट-गुणः स्त्रीणाम् इत्य् उक्तेः कामाधिक्यात् \। यथा स्त्रीणाम् उपपतो
प्रेमास्ति तत उपपतेः स्त्रीषुः किञ्चिन् न्युनोस्ति प्रायेणेत्य्
अस्वारस्यादाह-यद् वेति \। गोवर्धन-धृतौ श्रुतिः---

> तम् अस्य राजा वरुणः स्वम् अश्विना
>
> क्रतुं सचन्त मारुतस्य वेधसः \।
>
> दाधार दक्षम् उत्तमम् अहर्विदं
>
> व्रजं च विष्णुः सखिवां अपोर्णुते तेन \।\। \[ऋ।वे। १.१५६.४\]

अस्या अर्थः---*अस्य* विष्णोस् तं पवताथ कृतं *स्वं* स्वन सम्पादित
*क्रतुं* *वरुणोऽश्विनौ* च *सचन्त* अन्वमोदन्त \। *मारुतस्य* वायोर्
अपि *वेधसः* स्रष्टुः \। ततश् च स्व-मख-भङ्गे कृते इन्द्रे कुपिते
विष्णुः कृष्ण *उत्तमं* श्रेष्ठं *दक्षं* वृष्टि-वारण-क्षमम्
*अहर्-विदं* क्रतोर् लब्ध्वारं पर्वतं *दाधार* दधार \। यतः
सखिवान् व्रजाख्य-सखि-समुदायवान् \। *व्रजम्* *अपोर्णुते* तेनाहर् विदा
शैलेनाच्छादयतीत्य् अर्थः \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव तस्य
गोष्ठ-प्रवेशं पूर्ववद् गायन्न् इवाह---तत इति \। परिश्रितो वृतः,
यथो\ऽनुरक्तैः पशुपैश् च स्वभाव एव स्नेहार्द्रचित्तैर् इत्य् अर्थः \।
पशुपैर् इत्य् उपलक्षणम्, अन्यैश् च सर्वैर् व्रजवासिभिर् इति ज्ञेयम्,
सव्रजाः सोपजीविनः \[भा।पु।१०.२५.२२\] इति भृत्य-पुरोहितादीनाम् अपि
तद् गर्ते प्रवेशोक्तेः, तत्र च गोपानां मुख्यतया
निर्देशो\ऽनुराग-विशेषेणावरणात् \। हे राजन्न् इति प्रहर्षवेगेन
विवशीभवन्तं श्री-परीक्षित-भवधापयति \। यद् वा, राजमानः
सर्वैर् एव तैर् अनुरागेण परिवेष्टितत्वात् \। स व्रज-रक्षार्थं
धृत-गोवर्धनः \। यद् वा, सप्ताहम् एकत्र निरन्तरं श्री-गोपीसामासाद्
इति-दुर्लभ-श्री-मुख-चन्द्रावलोकः, त्वत् प्राण-नाथ इति वा \। सबलः
स्नेहकातर्येण तेन परस्परं वा गृहीत-हस्त इत्य् अर्थः \। गोष्टं
निजवसति-स्थानम् अब्रजद् इति श्री-गोवर्धनोपान्ते श्री-राधा-कुण्डान्तिके
वृत्तम्, गोष्ठं वृष्टि-भयेन व्रज-वासिभिर् गोवर्धनोद्धरणार्थं तन्
मध्यप्रदेशागत-श्री-भगद् अन्तिकम् आगतैस् त्यक्तम्, पुनस् तदैव तैः
सह गत इत्य् अर्थः \। स्व-गोष्ठम् इति क्वचित् पाठः, ततश् च
श्री-गोवर्धन-पूर्वदिग् भागवर्तमानान्यदीयवसतिं परित्यज्य
श्री-नन्दस्य स्वकीय-वासम् एव प्रविवेशेत्य् अर्थः \। ततश् च पशुपैः
परिश्रित इति प्रहर्षोद्रेकेण सर्वेषाम् एव तेषां तेन सह तत्रैव
गमनाद् इति ज्ञेयम् \। हरिः शक्र-दुर्मद-गोष्टार्तिहरणात्, तत्-क्रीडया
सर्व-मनोहरणाच् च \। श्री-गोपीनां च सर्वतो\ऽधिकं सुखम् अजनीत्य्
आह---तथेति \। हृदिस्पृशः---श्री-कृष्णस्य सर्वेषाम् अपि वा चित्तम्
आकर्षत इत्य् अर्थः \। श्री-भगवन्
माहात्म्य-विशेष-क्रीडा-माधुर्याधिक्य-दृष्ट्या प्रहर्षभरेण गानात्, तद्
गानस्वभावाद् वा \। अन्यै तैर् व्याख्यातम् \। यद् वा, तथा-विधानि
तादृशान्य् अनिर्वचनीय-माहात्म्यानीत्य् अर्थ कृतानि
श्री-गोवर्धन-धारण-कर्माणि, बहुत्वं गौरवात् \।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रहर्षेणैव तस्य
गोष्ठ-प्रवेशं पूर्ववद् गायन्न् इवाह---तत इति \। परितः श्रितः
वृत्तः यतोऽनुरक्तैः सव्रज-रक्षार्थं धृत-गोवर्धनः स्व-गोष्ठम्
इति क्वचित् पाथः मध्ये गोष्ठं श्री-नन्दस्य स्वीयावास-पर्यन्तं
प्रविवेश इत्य् अर्थः \। प्रहर्षोद्रेकेण सर्वेषाम् एव तेषां तेन सह
तत्रैव गमनात् हरिः शक्र-दुर्मद-गोष्ठार्ति हरणात् तत् क्रीडया
सर्व-मनो-हरणाच् च श्री-गोपीनां च सर्वतोऽधिकं सुख-जनी
याह---तथेति \। गायन्त्य इति, तत् क्षणम् एव गति-करण-शक्तिश् च
दर्शिता \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् प्रेयसीनां तु
सर्व-जनालाक्षितं दूरतः कटाक्षैर् एव मिलनं वृत्तं
गृह-गमन-समये स-प्रेम-गानं चाह---ततो गोवर्धन-स्थानात् कृतानि
चरित्राणि गायन्त्य इति तत् क्षण एव गीतकरणे सामर्थ्यं हृदि प्रेम्णा
स्पृशन्तीति ता इति याः कृष्णं सदा ध्यायन्तीत्य् अर्थः \। यद् वा, हृदि
वक्षसि मनसि च स्पृशतीति हृदि-स्पृक् प्रेष्टस् तस्येति कृष्णस्य विशेषणम्
\।\।३३\।\।

इति सारार्थ-दर्शिन्यां हर्षिण्यां भक्त-चेतसाम् \।

पञ्चविंशोऽत्र दशमे सङ्गतः सङ्गतः सताम् \।\।\*\।\।

इति श्रीमद्-भागवते दशम-स्कन्धे पञ्चविंशाध्यायस्य
सारार्थदर्शिनी-टीका समाप्ता।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां दशम-स्कन्धे पूर्वार्धे गोवर्धन-धारणं
इन्द्रस्तुतिर् नम पञ्चविंशोऽध्यायः \।

\।\। १०.२५ \।\।

**\॥।**

(१०.२६)



### श्री-कृष्णस्यालौकिकं प्रभावं दृष्ट्वा चकितान् गोपान् प्रति नन्दस्य गर्गोक्ति-कथनम् \।

\।\। १०.२६.१ \।\।

**श्री-शुक उवाच---**

एवं-विधानि कर्माणि गोपाः कृष्णस्य वीक्ष्य ते \।

अतद्-वीर्य-विदः प्रोचुः समभ्येत्य सुविस्मिताः[^८०] \।\।

[^८०]: शुचि-स्मिताः इति क्वचित् पाठः।


**श्रीधर-स्वामी (भावार्थ-दीपिका) :**

षड्विंशे विस्मितान् गोपान् कृष्णस्याद्भुत-कर्मभिः \।

नन्दो गर्गोक्तिम् आश्राव्य तद्-ऐश्वर्यम् अवर्णयत् \।\।

**समभ्येत्य** नन्दम् अभिगम्य \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तद्-ऐश्वर्यं*
कृष्ण-वैभवम् \।\*\। **एवं-विधानि** गोवर्धन-धारणादीनि \।
**अतद्-वीर्य-विदः** श्री-कृष्ण-माहात्म्यम् अजानन्तः \। **शुचि-स्मिता**
नन्द-भाग्यं विमृश्य जातानन्दाः \। "सुविस्मिताः" इति विजयध्वजः
\।\।१\।\। \[अत्र विश्वनाथः॥।\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्थं श्री-भगवतः
शक्त्य्-अतिशय-दृष्ट्या ऐश्वर्य-ज्ञानेन व्रज-जनानां तस्मिन् प्रेम-ह्रासम्
आशङ्क्य तत्-परिहारार्थं विशेषतश् च गोप-वर्ग-कृत-शङ्कायाः
श्री-नन्देन निरसनात् प्रेम-भक्ति-विवृद्धेति बोधनार्थं तत्-प्रसङ्गम्
आरभते---**एवम्** इत्य्-आदिना यावत्-समाप्ति \।

\[**एवं-विधानि**\] ईदृशान्य् अलौकिकानीत्य् अर्थः \। **न तस्य वीर्यम्**
ऐश्वर्यं सामर्थ्यं वा **विन्दन्ति** अनुसन्दधातीति तथा ते, यतस् ते
सदा तत्-स्नेह-विवशा इत्य् अर्थः \। अत एव **सुविस्मिताः** सन्तः सम्यक्
भक्त्या प्रणति-पूर्वकं श्री-गोप-राजम् अभिगम्य \। यद् वा, मिथः
सम्भूय प्रकर्षेण न्याय-प्रदर्शनादिना प्रेम-पर्यवसानत्वेन वा ऊचुः
\।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्थं श्री-भगवतः
शक्त्य्-अतिशयं दृष्ट्वा ऐश्वर्य-ज्ञानेन व्रज-जनानां तस्मिन् कदाचित्
प्रेम-हासम् आशङ्क्य तत्-परिहारार्थं विशेषतश् च
गोप-वर्ग-कृत-शङ्कायाः श्री-नन्देन निरसनात् प्रेम-विवृद्धम् इति
बोधनार्थं तत्-प्रसङ्गम् आरभते---**एवम्** इत्य्-आदिना यावत्-समाप्ति
\।

ईदृशान्य् अलौकिकानीत्य् अर्थः \। बहुत्वं पूर्व-पूर्वापेक्षया **न तस्य
वीर्यम्** ऐश्वर्यं **विन्दन्ति** अनुसन्दधातीति तथा ते \। यतः ते इति
सदा तत्-स्नेह-विवशत्वेन प्रसिद्धा इत्य् अर्थः \। अत एव
**सुविस्मिताः** सन्तः सम्यक् भक्त्या प्रणति-पूर्वकं श्री-गोप-राजम्
अभिगम्य यद् वा, मिथः सम्भूय प्रकर्षेण न्याय-प्रदर्शनादिना
प्रेम-पर्यवसानत्वेन वा ऊचुः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

षड्विंशे तु तद्-ऐश्वर्यानैश्वर्येक्षण-शङ्किनः \।

गोपान् प्रबोधयामास नन्द-गर्गोक्ति-गौरवैः \।\।

इह किल श्री-गोवर्धन-धारण-समये
श्री-कृष्ण-लावण्यामृत-रसास्वाद-निमग्नानां गोपानां मनसि को\ऽपि विचारम्
उद्भवितुम् अवसरं न प्राप \। तद्-अनन्तरं स्व-स्व-गृहं गतानां
तेषां सर्वेषाम् एव हृदि सन्देह एक उदपद्यत---\"अहो ! संप्रति
साक्षाद्-दृष्टेन गिरि-धारणेन पूतना-वधादयो दावानलोपशमनादयो\ऽप्य्
अस्यैव कर्माणि प्रतीमः \। तदा तदा तु ब्राह्मणाशीर्वादात्
नन्द-भाग्यातिरेकात् नारायण-प्रसाद-प्राप्ते\ऽस्मिन् बालके नारायणावेशाद्
वा ते ते\ऽभूवन्" इति वितर्का वृथैव कृताः \। वस्तुतस् तु
साप्तवर्षिक-बालकस्यास्य सप्त-दिनावधि-शैलेन्द्र-धारणं खलु
नरत्वं निषिद्ध्य परमेश्वरत्वम् एव कथयति \।

"किं च, अस्माकं सांसारिकाणां ग्राम्य-गोपानाम् एतत्
पितृ-पितृव्य-मातुलादीनां लालनैः प्रफुल्लत्वम्, अलालनैर् वैक्लव्यं,
तथा
क्षुत्-पिपासा-दधि-पयश्-चौर्य-दम्भानृत-प्रलपन-वत्स-गोचारणदिकं
परमेश्वरत्वे सति कथं सम्भवेत् ? एतत् तु परमेश्वरत्वं निषिद्ध्य
नरत्वम् एव प्रतिपादयति \। अतो\ऽस्य तत्त्वं निश्चेतुम् असमर्था
महा-बुद्धिमन्तं व्रज-राजम् एव पृष्ट्वा निःसंशया भवामः" इति मनसि
कृत्वा तस्यैव महा-[स्थणीं]{।मर्क्} प्रविश्य तं पप्रच्छुर् इत्य्
आह---**एवम्** इति \।\।१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.२ \।\।

बालकस्य यद् एतानि कर्माण्य् अत्यद्भुतानि वै \।

कथम् अर्हत्य् असौ जन्म ग्राम्येष्व् आत्म-जुगुप्सितम् \।\।

**श्रीधर-स्वामी (भावार्थ-दीपिका) :** यद् ऊचुः, तद् आह---बालकस्येति
\। **यद्** यस्माद् **अद्भुतानि** **कर्माणि,** तस्माद् **ग्राम्येषु**
गोपालेषु कथं जन्मार्हति ? **आत्म-जुगुप्सितम्** आत्मानर्हम् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *यद्* वचः, *तद्* वचः
शुक *आह* \। **अद्भुतानि** वक्तुम् अशक्यानि \। **ग्राम्येषु**
विषयाविष्ट-जनेषु \। *आत्मनः* स्वस्य *अनर्हं* निरूपणायोग्यम् \। न ह्य्
एतादृग् ऐश्वर्यताया गोपेष्व् आविर्भावः शोभत इति भावः \। यदा कृष्णे
वनं गत इति ज्ञेयम्, परोक्ष एव रसापत्तेः\। परम-निकृष्टोऽपि
स्व-जुगुप्सायां न प्रवर्तते, किम् उत सर्व-प्रकृष्ट ईश्वर इति
चक्रवर्ती \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : बालकस्य** च इत्य् अन्वयः
\। अप्य्-अर्थे **च**-कारः \। बाल्ये वर्तमानस्यापीत्य् अर्थः \।
**ग्राम्येषु** नीचेषु, **आत्मनो** **जुगुप्सितम्** अयोग्यम् \। यद् वा, आत्मनो
जुगुप्सितं निन्दा यस्मात् तत् \। तथा च श्री-विष्णु-पुराणे---गोपालत्वं
जुगुप्सितम् \[वि।पु। ५.१३.३\] इति \। असाव् इत्य् अनेन श्री-भगवतो
गो-चारणं सहचरैः सह वनं गतस्य असाक्षाद् अयं प्रायो वृद्धानां
प्रसङ्गो ज्ञेयः \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बालकस्य च** इत्य् अन्वयः \।
अप्य्-अर्थे **च**-कारः \। **वै** क्वचित् बाल्ये वर्तमानस्यापीत्य् अर्थः
\। ग्राम्यत्वात् उत्तमता-हीनेषु येषु **आत्मनो जुगुप्सितं** निन्दा \। यस्मात्
तत् \। **असव्** इति पारोक्ष्य-निदर्शन तथासौ वनं गत इति लक्ष्यते
पारोक्ष्य एव रसापत्तेः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अत्यद्भुतानि** इत्य् अतो
नायं प्राकृतो बालकः किन्त्व् ईश्वर एव इति चेद् अत आह---**कथम्** इति
\। **असाव्** इति परोक्ष-निर्देशेन तदासौ वनं गत इति लभ्यते \।
परोक्षत्व एव रसापत्तेः \। **आत्म-जुगुप्सितम्** इत्य् आत्मनो जुगुप्सायां
निकृष्टे\ऽपि न प्रवर्तते, किम् उत सर्व-प्रकृष्ट ईश्वर इति भावः
\।\।२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.३ \।\।

यः सप्त-हायनो बालः करेणैकेन लीलया \।

कथं बिभ्रद् गिरि-वरं पुष्करं गज-राड् इव \।\।

**श्रीधर-स्वामी (भावार्थ-दीपिका) :** अद्भुतानि कर्माण्य् आहुह्---**यः
सप्त-हायन** इति \। कथं बिभ्रत् स्थितः ? इति \। **पुष्करं**
पद्मं **गज-राण्** महा-गज **इव** \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वं बाल-चरितम्
अनुक्रमन्ते, किञ्चिद् वैपरीत्येन \। वैपरीत्यम् आह---**य** इति \।
धारणानायासे दृष्टान्तम् आह---**पुष्करम्** इति \। पुष्कराम्भोरुहाणि च
इत्य् अमरः \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : बालस्** तत्र च
**सप्त-हायनः** सप्त-वर्ष-मात्र-वयाः, तत्रापि **एकेनैव**, न च
कदाचित् परिवृत्त्या करान्तरेण, तत्रापि **गिरिषु वरं** श्रेष्ठं
परम-गुरुतरम् इत्य् अर्थः, तत्रापि **लीलया** स **कथं बिभ्रत्**
स्थितः ? इत्य् असम्भाव्यत्वेनाद्भूतत्वं व्यञ्जितम्\।

लीलया धारणे दृष्टान्तः---**पुष्करम्** इति \। अतो\ऽसौ लौकिक-बालको
न भवतीति भावः \। एतेन सौन्दर्यादि-विशेषो\ऽपि सूचितः \। यद्यप्य्
अष्टमाब्दारम्भे शरदि श्री-गोवर्धन-धारणम्, तथापि सप्त-हायन इति
भाद्र-मासि सप्ताब्देषु पूर्णेषु किञ्चिद्
अधिकैक-मासस्याल्प-कालत्वेनागणनात् \। यच् च श्री-विष्णु-पुराणादौ
ग्रीष्म-काले श्री-वृन्दावनम् आगतस्य सप्तम-वर्षे गो-पालने प्रवृत्तिर्
इति, तथा चोक्तं श्री-पराशरेण---

> कालेन गच्छता तौ तु सप्त-वर्षौ महा-व्रजे \।
>
> सर्वस्य जगतः पालौ वत्स-पालौ बभूवतुः \।\। \[वि।पु। ५.६.३६\]
> इति \।

अस्यार्थः श्री-स्वामी-पादैर् एव तट्-टीकायां व्यञ्जितो\ऽस्ति---एवं
वत्स-पालौ कालेन गच्छता सप्त-वर्षौ गोपालने समर्थौ बभूवतुः
इति, वत्स-पालौ च संवृत्तौ राम-दामोदरौ ततः \[वि।पु। ५.६.३२\]
पूर्वम् उक्तत्वात् \। तद्-अनन्तरं च तस्मिन्न् एवाब्दे परस्मिन् वा प्रावृट्
क्रीडा, ततः कालिय-मर्दनम्, ततो धेनुक-प्रलम्बयोर् वधः, ततः
शरदि श्री-गोवर्धनोद्धरणम् इति, तस्य च
कल्प-भेद-व्यवस्थया---ततश् च पौगण्ड-वयः-श्रितौ \[भा।पु।
१०.१५.१\] इत्य्-आदिना विरोधः परिहार्य इति \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बालः,** तत्र च
**सप्त-हायनः** सप्त-वर्ष-मात्र-वयाः, तत्रापि **एकेनैव** न च
कदाचित् परिवृत्य करान्तरेण, तत्रापि **गिरिषु वरं** श्रेष्ठं
परम-गुरुतरम् इत्य् अर्थः \। तत्रापि **लीलया कथं बिभ्रत्** स्थित
इत्य् असम्भाव्यत्वेनात्यद्भुतत्वं व्यञ्जितम् \। यो बालः स कथम् ? इत्य्
अध्याहारेणान्वयः \। लीलया धारणे दृष्टान्तः---**पुष्करम्** इति \।
एतेन सौन्दर्यादि-विशेषोऽपि सूचितः \। अतोऽसौ लौकिक-बालको न
भवतीति भावः \।

यत् तु विष्णु-पुराणादौ ग्रीष्म-काले श्री-वृन्दावनम् आगत्य तस्य
सप्तम-वर्षे गोपालने प्रवृत्तिर् इति तथा चोक्तम्---

> कालेन गच्छता तौ तु सप्त-वर्षौ महा-व्रजे \।
>
> सर्वस्य जगतः पालौ वत्स-पालौ बभूवतुः \।\। \[वि।पु। ५.६.३५\]
> इति

अस्यार्थः श्री-स्वामि-पादैर् एव तट्-टीकायां व्यञ्जितोऽस्ति \। एवं
वत्स-पालौ च संवृत्तौ राम-दामोदरौ ततः \[वि।पु। ५.६.३१\] इति
पूर्वम् उक्तत्वात् \। तद्-अनन्तरं च तस्मिन्न् एवाब्दे परस्मिन् वा
प्रावृट्-क्रीडा \। ततः कालिय-मर्दनं, ततो धेनुक-प्रलम्बयोर् वधः
\। ततः शरदि श्री-गोवर्धनाद् धरणम् इति तस्य च
कल्प-भेद-व्यवस्थया, ततश् च पौगण्ड-वयः-श्रितौ \[भा।पु।
१०.१५.१\] इत्य्-आदिना विरोधः परिहार्य इति दिक् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यदि च नेश्वरः, तर्हि
कथम् एतानि कर्माणि सम्भवेयुः ? इत्य् आहुः द्वादशभिः---य इति \।
**बिभ्रत्** स्थित इति शेषः \। **पुष्करं** पद्मम् \। कथम् इत्य् अस्य
विभक्ति-विपरिणाम एव यच्-छब्दस्य चाग्रिम-श्लोकेष्व् अनुवृत्तिर् ज्ञेया
\।\।३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.४ \।\।

तोकेनामीलिताक्षेण पूतनाया महौजसः \।

पीतः स्तनः सह प्राणैः कालेनेव वयस् तनोः \।\।४\।\।

**श्रीधर-स्वामी (भावार्थ-दीपिका) :** **महौजसो** महा-बलायाः
**तनोर्** **वय** आयुर् यौवनं वा **कालेन** यथा **पीयते**, तद्वत्
\। कथम् इत्य् अनुवर्तते \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तोकेन** शिशुना तोकम्
अल्प-शिशौ पुंसि कन्यायां स्त्री तथाल्पके इति धरणि \। तनोः शरीरस्य
\। बाल-वार्धक्ययोर् अल्प-पराक्रमत्वान् महौजस इत्य् अनेन
दृष्टान्त-वैषम्याद् आह---*यौवनं वेति* \। वयः यक्षिणि बाल्यादौ
यौवने च नपुंसकम् इति मेदिनी \।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पूर्वम् अतिबाल्ये
दुरूहत्वेन तत् कृतत्वे सन्दिग्धान्य् अपि पूतना-वधादीनि अधुना साक्षाच्
छ्री-गोवर्धनोद्धरण-दृष्ट्या तदीयान्येवेति प्रत्य् अभिज्ञाय तान्यप्य्
आहुः---तोकेनेति नवभिः \। **आमीलिताक्षेणेति**---आस निमीलितेक्षणः
\[भा।पु। १०.६.८\] इति पूर्वोक्तस्यानुवादः \। तेन च बाल्य-कौतुकम्
अत्यन्त-बाल्यं वा बोधितम् \। यद् वा, ईषद् अक्षि-निमीलन-मात्रेणैवेत्य्
अर्थः, तेन चातिशीघ्रत्वम् अनायासत्वं वा दर्शितम् \। यद् वा,
अमीलिताक्षेण निरीक्षमाणेत्य् अर्थः \। इति निर्भयत्वं दृष्टि-मात्रेणैव
स-प्राण-स्तन-पानं चाभिप्रेतम् \।

तत्-प्रकारश् च दुर्बोध इति दृष्टान्तेनाहुः---कालेनेति \। इति
शक्ति-विशेषः सूचितः \। कथम् इत्य् अस्य सर्वत्राग्रे\ऽप्य् अनुवृत्तेः,
सर्वेषाम् एव तत्-तत्-कर्मणाम् आश्चर्यत्वोक्त्या ग्राम्येषु जन्मायोग्यताम् एव
साधयन्ति \। यद् वा, कथम् इत्य् अस्याननुवृत्त्यापि अत्यद्भुतानीत्य् उक्त्या
सो\ऽर्थः स्वतः पर्यवस्यत्य् एव \। **तोकेन** इत्य्-आदिभिश्
चाद्भुत-कर्माण्य् एवोक्तानि \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पूर्वम् अतिबाल्ये दुरूहत्वेन
तत्-कृतत्वे सन्दिग्धान्य् अपि पूतना-वधादीन्य् अधुना साक्षात्
श्री-गोवर्धनोद्धरण-दृष्ट्या तदीयान्य् एवेति निश्चितवन्तोऽप्य्
आहुः---तोकेनेति नवभिः \। **आ** सम्यक् **मीलिताक्षेण** इत्य् उक्त-दिशा
तेन चत्यन्त-बाल्यं वा बोधितम् \। पान-प्रकारश् च दुर्बोध इति
दृष्टान्तेनाहुः---कालेनेति \। इति शक्ति-विशेषः सूचितः \। कथम् इत्य् अस्य
सर्वत्राग्रेऽप्य् अनुवृत्तेः सर्वेषाम् एव तत्-तत्-कर्मणाम् आश्चर्यत्वोक्त्या
ग्राम्येषु जन्मायोग्यताम् एव साधयन्ति \। यद् वा, कथम् इत्य्
अस्याननुवृत्त्यापि अत्यद्भुतानीत्य्-उक्त्या सोऽर्थः स्वतः पर्यवस्यति \।
तोकेनैवेत्य्-आदिभिश् चाद्भुत-कर्माण्य् एवोक्तानि \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तोकेन** येन बालेन
ईषन्-मुद्रिताक्षेण अलक्ष्यमाणत्वे कृष्टान्तः \। **तनोर्** **वयो**
यौवनं **कालेन** यथा **पीयते,** तद्वत् \।\।४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.२६.५ \।\।**

हिन्वतो\ऽधः-शयानस्य मास्यस्य चरणाव् उदक् \।

अनो\ऽपतद् विपर्यस्तं रुदतः प्रपदाहतम् \।\।

**श्रीधर-स्वामी (भावार्थ-दीपिका) :** अनसोऽ**धः शयानस्य** \।
**मास्यस्य** मासास् त्रयः परिच्छेदका यस्य \। **उदग्** ऊर्ध्वं
**चरणौ हिन्वतश्** चालयतः \। **प्रपदेन** पादाग्रेण **हतं
विपर्यस्तम् अनः** कथम् **अपतत्** ? \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अनसः* शकटस्य \।
*परिच्छेदकाः* वयाज्ञापकाः, पर्माणे परिच्छेदः सर्वतश् छेदकेऽल्पके
इति नैरुक्तः \। हिनोतेः शतृ-प्रत्यये **हिन्वत** इति \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : प्रपदेन** **आ** ईषत्
**हतं** प्रहृतम्, **रुदत्** इति पूर्ववत् बाल्यातिशय-कौतुक-विशेषो वा
सूच्यते, तेन चात्यद्भुतत्व-हेतुतया शक्ति-विशेष एव बोध्यते \। यद्
वा, यथा वृत्तं तत्-तत्-कर्म-प्रकार-मात्र-कथनम् एतत् \। एवम्
अग्रे\ऽपि \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्रपदेन आ** ईषत् **हतं**
प्रहतम् \। **रुदत** इति पूर्ववत् बाल्यातिशयः सूच्यते तेन
चात्यद्भुतत्व-हेतुतया शक्ति-विशेष एव बोध्यते \। एवम् अग्रेऽपि \।
अन्यत् तैः \।

तत्र **मास्यस्येति** मास-मात्रं व्याप्य जात-बाल्यस्येत्य् अर्थः \। कालाद्
इत्य् अधिकारे तम् अधीष्टो भृतो हूतो हावी \[५.१.८०\] वेत्य् अधिकृत्य,
मासाद् वयसि यत् सषौ \[५.१.८१\] इत्य् अनेन यद्-विधानात् तत्र
द्वितीय-सूत्रे तं *भृत* इति तावन्तं कालं व्याप्य लब्ध-सत्ताक इत्य्
अर्थे सतीति व्याख्यानात्\। तृतीय-सूत्रे *वयसि* इति विशेषोपादानाच् च \।
किन्तु मासश् च मासश् च मासश् च मासा इति त्रयाणाम्
एवैक-शेषत्व-करणात् त्रैमासिकस्य च पदा शकटोपवृत्तः \[भा।पु।
२.७.२७\] इति द्वितीय-स्कन्धस्य च संवादः कर्तव्यः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनसो\ऽधः-शयानस्य**
**मास्यस्य** मास-त्रय-वयसः मासाद् वयसि यत् खञाव् इति यत्, चरणौ
**उदक्** ऊर्ध्वं **हिन्वतः** चालयतो यस्य **प्रपदेन** पादाग्रेण
**आहतं** \। अतः शकटं **विपर्यस्तं** सत् कथम् अपतत् ? \।\।५\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.२६.६ \।\।**

एक-हायन आसीनो ह्रियमाणो विहायसा \।

दैत्येन यस् तृणावर्तम् अहन् कण्ठ-ग्रहातुरम् \।\।

**श्रीधर-स्वामी (भावार्थ-दीपिका) :** **यः** कृष्णो **दैत्येन
ह्रियमाणः** संस् तं **तृणावर्तं** दैत्यं कथम् **अहन्न्** इत्य् अर्थः
\।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : एक-हायनो** वर्षैकायुः \।
**दैत्येन** तृणावर्तेन \। *इत्य् अर्थ* इति न हि
बाल-कर्तृक-कण्ठ-ग्रहणेन महा-वपुषो हननं सम्भवतीत्य् अर्थः
\।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आसीन** इति अत्यन्त-बाल्यम्
एवाभिप्रतम् \। **कण्ठे ग्रहण**-मात्रेणैव **आतुरं** विह्वलम्,
अनेनापि शक्ति-विशेष एव सूचितः \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आसीन** इति अत्यन्त-बाल्यम्
एवाभिप्रेतं सम्यक् चलितुम् अपि पदा न शक्नोतीत्य् अभिप्रायात् \।
**कण्ठ-ग्रहण**-मात्रेणैव **आतुरं** विह्वलम् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यो** **दैत्येन**
**ह्रियमाणः** सन् **तं तृणावर्तं** दैत्यं कथम् **अहन्** ?
\।\।६\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.२६.७ \।\।**

क्वचिद् धैयङ्गव-स्तैन्ये मात्रा बद्ध उदूखले \।

गच्छन्न् अर्जुनयोर् मध्ये बाहुभ्यां ताव् अपातयत् \।\।

**श्रीधर-स्वामी (भावार्थ-दीपिका) :** **हैयङ्गव-स्तैन्ये**
नव-नीत-चौर्ये \। **बाहुभ्यां गच्छन्** रिङ्गन्न् इत्य् अर्थः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ* इति
**बाहुभ्यां** केवलाभ्यां नटवत्, न किं तु बाल-वत्स-खलन्न् इति
भावः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : क्वचित्** कदाचित्,
अस्याग्रे\ऽपि सर्वत्रैवानुवृत्तिः \। **बाहुभ्यां** तद्-अग्र-भागाभ्यां
कराभ्याम् इत्य् अर्थः, जानुभ्यां स-पाणिभ्यां गमनस्यैव रिङ्गणत्वात् \।
यद् वा, रिङ्गणे\ऽपि बाहुभ्यां गमनेन बलाभावाद् अत्यन्त-बाल्यम्
एवाभिप्रेतम् \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : क्वचित्** कदाचित्, अस्याग्रे\ऽपि
सर्वत्र वानुवृत्तिः \। **बाहुभ्यां** तद्-अग्र-भागाभ्यां कराभ्याम् इत्य्
अर्थः \। उलूखल-कर्षणाय तयोर् एवाधिक्येन प्रणोदनात् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : बाहुभ्यां** गच्छन्न् इति
उलूखलाकर्षणाय \।\।७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : हैयङ्गव-स्तैन्ये**
नवनीत-चौर्ये, **बाहुभ्यां गच्छन्** रिङ्गन्न् इत्य् अर्थः \।\।७\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्*।

**\॥।**

**\।\। १०.२६.८ \।\।**

वने सञ्चारयन् वत्सान् स-रामो बालकैर् वृतः \।

हन्तु-कामं बकं दोर्भ्यां मुखतो\ऽरिम् अपाटयत् \।\।

**श्रीधर-स्वामी (भावार्थ-दीपिका) :** मुखतो हन्तुं कामो यस्य तं
बक-वेषम् अरिं बाहुभ्यां मुखतः कथम् अपाटयत् ? \।\।८-११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : मुखतः** मुख-भागतः \।
अपाटयत् व्यदारयत् \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स-रामो बालकैर् वृत इति
रामे बालकेषु च तत्रैव सत्स्व् इति स एवापाटयद् इति सर्वेभ्यस् तेभ्यः
शक्ति-विशेषो द्वनितः \। मुखतश् चञ्च्वोर् ग्रहणेन मुख-द्वारा
व्यदारयद् इत्य् अर्थः \। अरिम् आत्मनः सर्वेषां च देवादीनाम् \। यद् वा,
अरिं च सर्व-वयस्यादीनां ग्रसनेन परम-द्वेष्टारम् अघासुरम् अप्य्
अपाटयत्---मूर्धन् विनिर्भिद्य \[भा।पु।१०.१२.३१\] इति पूर्वम् उक्तेः \।
मुखत इत्य् अस्यात्र् एव वान्वयः, मुख-द्वारा ग्रसनेन यो\ऽरिः, तम् \।
किं वा, तद्-द्वारा प्रविश्यैव तत एव भेदनात् \।
पूर्वोक्त-तत्-तद्-वध-क्रमातिक्रमः परम-विस्मयेनाक्रान्त-चित्तत्वात् \।
एवम् अग्रे\ऽपि \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स-रामो बालकैर् वृत इति
रामे, बालकेषु च तत्रैव सत्सु स एवपाटयद् इति सर्वेभ्यः
शक्ति-विशेषो ध्वनितः \। मुखतो मुखम् आरभ्यः \। अरिम् इति न
तामस-योनित्वात् यदृच्छया हन्तु-कामम् अपि तु अरिं
भगिनी-वध-जात-शत्रु-भावाद् आग्रहेणापीत्य् अर्थः \।
पूर्वोक्त-तत्-तद्-वध-व्युत्क्रमस् तथाद्य व्योम-वधातिक्रमश् च
परम-विस्मयेनाक्रान्त-चित्तत्वात् \। एवम् अग्रेऽपि \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अरिं** शत्रुत्वेन असद्-आग्रह-परम्
अपि \।\।८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दोर्भ्यां धृत्वा मुखतः
मुखम् आरभ्य कथम् अपाटयत् ? \।\।८\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.९ \।\।

वत्सेषु वत्स-रूपेण प्रविशन्तं जिघांसया \।

हत्वा न्यपातयत् तेन कपित्थानि च लीलया \।\।

**श्रीधरः,** : *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेन दैत्येन \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : जिघांसया** स-रामस्य
तस्य लीलया हत्वा पश्चात् पाद-द्वय-ग्रहणेन भ्रमणात् \। अप्य्-अर्थे
**च**-कारः, **कपित्थ**-फलान्य् अपि, इत्य् एकेन कर्मणा
प्रयोजन-द्वयम् उक्तम् अनेनापि शक्ति-विशेष एव सूचितः \। एवम्
अन्यत्राग्रे\ऽप्य् ऊह्यम् \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : जिघांसया** स-रामस्य तस्य
**लीलया हत्वा** पश्चात् पाद-द्वय-ग्रहणेन भ्रमणात् **कपित्थानि**
चेति महा-वृक्षाग्र-विक्षेप-द्योतनेन शक्ति-विशेषः सूचितः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्***।**

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.१० \।\।

हत्वा रासभ-दैतेयं तद्-बन्धूंश् च बलान्वितः \।

चक्रे ताल-वनं क्षेमं परिपक्व-फलान्वितम् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तद्-बन्धून्** धेनुक-ज्ञातीन्
\। **क्षेमं** निरुपद्रवम् \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : बलान्वित** इति
धेनुक-वधे\ऽपि तस्यैव प्राधान्य-विवक्षया **क्षेमं** निर्भयं
सर्वोपभोग्यम् इत्य् अर्थः \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बलान्वित** इति
धेनुक-वधेऽपि तस्यैव प्राधान्य-विवक्षया \। नूनम् एतत्
प्रभावेणैव बलस्यापि बलोदयाद् एतस्यैक-कर्तृत्वम् इति भावः \।
**क्षेमं** निर्भयं सर्वोपभाग्यम् इत्य् अर्थः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रासभ-दैतेयं धेनुकम्
\। **बलान्वित** इति तत्रापि कृष्णस्य प्राधान्यं विवक्षितम्
\।\।१०.११\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.११ \।\।

प्रलम्बं घातयित्वोग्रं बलेन बल-शालिना \।

अमोचयद् व्रज-पशून् गोपांश् चारण्य-वह्नितः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : उग्रं** भयङ्करम्
\।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : बलेन घातयित्वा** इति \।
**प्रलम्बस्य** गोप-रूपिणः सङ्ख्यानुमोदनादिना वधे तस्यैव
प्रयोजकत्वात् \। कुतो **बलेन** एवाघातयत्, न त्व् अन्येन ?
तत्राहुः---**बलेन** इति बलं प्रदर्शयितुम् इत्य् अर्थः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बलेन घातयित्वा** इति \।
तत्रापि तस्य मुख्यत्वं सूचितं \। कुतो **बलेन** एव अघातयत्, न त्व्
अन्येन ? तत्राहुः---बलेति, तत्-प्रभाव-लब्ध-बल-विशेषवता \। अतस्
तस्मिन् विद्यमानेऽन्येन घातना न योग्येति भावः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्***।**

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.१२ \।\।

आशी-विषतमाहीन्द्रं दमित्वा विमदं ह्रदात् \।

प्रसह्योद्वास्य यमुनां चक्रे\ऽसौ निर्विषोदकाम् \।\।

**श्रीधर-स्वामी (भावार्थ-दीपिका) :** **आशी-विषतमो**ऽतिक्रूर-विषश्
चासाव् अहीन्द्रश् च तम् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : दमित्वा** निगृह्य \।
**उद्वास्य** निष्कास्य \। **असौ** कृष्णः \। **प्रसह्य** हठात् \। अश्नुते
व्याप्नुतेऽतिवेगेन सर्वाङ्गम् इत्य् **आशी,** अशेर् इञ् \। तादृशं विषं यस्य,
स तथा \। बाहुलकात् पूर्व-पदस्य दीर्घः \। ततस् तम् अप् \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विमदं** यथा स्यात् तथा
**दमित्वा** \। यद् वा, विमदं सन्तं **ह्रदाद् उद्वास्य** \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : विमदं** यथा स्यात् तथा
**दमयित्वा** \। यद् वा, विमदं सन्तं **ह्रदाद् उद्वास्य** \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :
आशी-विषतमो**\ऽतिक्रूर-विषश् च **असाव् अहीन्द्रश्** चेति **तं विमदं**
यथा स्यात् तथा **दमित्वा** \।\।१२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.१३ \।\।

दुस्त्यजश् चानुरागो\ऽस्मिन् सर्वेषां नो व्रजौकसाम् \।

नन्द ते तनये\ऽस्मासु तस्याप्य् औत्पत्तिकः कथम् \।\।

**श्रीधर-स्वामी (भावार्थ-दीपिका) :** **औत्पत्तिकः** स्वाभाविकः
कथम् ? इति किं **सर्वेषाम्** आत्मायं स्याद् इति शङ्का \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अनुरागः** हृदयङ्गमः
स्नेहः \। **अस्मिन्** तवात्मजे \। **तस्य तव तनयस्यापि** \। *किम्* इति
वितर्के \। आत्मवत् प्रियत्वाद् आत्मायं सर्वेषाम् इत्य् अर्थः \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् अन्योन्यम् उक्त्वा
अधुना ईश्वर एवायम् इति चेत्, तथाप्य् ऐश्वर्येण प्रीत-भक्तिर् एव
वर्धते, स्वाभाविक-निरन्तरानुरागश् च भय-गौरवादि-संकोचेन
सम्भवेद् एवेति स्नेह-विशेषं प्रतिपादयन्तः परम-स्निग्धं
तत्-पितरं सम्बोध्याहुः---दुस्त्यजश् चेति \। ऐश्वर्ये साक्षाद्
अनुभूते\ऽपि त्यक्तुम् अशक्यः, यत **औत्पत्तिकः**, अग्न्य्-आदेर्
औष्ण्यादिवत् स्वाभाविकत्वाद् इत्य् अर्थः \। इत्य् आपद्-रक्षणादिनोपाधिना
शङ्कमानो\ऽनुरागो निरस्तः \। तत्रापि **सर्वेषां**
बालादि-वृद्ध-पर्यन्तानां **नः** इति \।

तत्रासन्देहार्थं स्वानुभवम् अभिव्यञ्जयन्ति---\"अहो भवतु वा
सर्वथा आकृति-प्रकृति-सुन्दरे सर्व-चित्ताकर्षके\ऽनन्य-गतीनाम् अस्माकम्
अनुरागो दुस्त्यजः, **तस्याप्य् अस्मासु** निकृष्टेषु सेवकेष्व् अपराधादाव् अपि
स दुस्त्यजः कथम् ? अतो नायम् अवतारः श्री-नारायणः, न च
तद्-अवतारः कश्चिद् अपि भवेत्, किन्तु
मधुरैश्वर्य-विशेष-संवलित-विचित्र-बाल्य-विशेषेणानेन सर्वतो
विलक्षणो दुर्वितर्क्य-माहात्म्यार्णवः को\ऽपि पुरुषोत्तमो भविष्यति\" इति
भावः \।

सिद्धान्तश् चायम्---एक एवावतारी अवतारश् च
तथाशेष-परमैश्वर्य-युक्तालौकिक-बाल्य-लीलामयश् चेत्य् एवं
विविध-विरोध-प्रवाह-विलय-विषयः परमानिर्वचनीयः श्री-भगवद्
विशेषो\ऽयं स्याद् इति \। हे नन्द ! तव तनय इत्य् अहो भाग्य-महिमा
तवेति, तत्र नन्दति सदा हृष्यतीति नन्दस् तथा सम्बोधनम्, ईदृशेन
पुत्रेण तव सदानन्दतया नाम्नो\ऽप्य् अन्वर्थत्वम् एवेति भावः
\।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च, दुस्त्यजश् चेति \।
**ते तनये** तवैव तनयोऽयं नास्माकम् इति विचारितेऽपि त्यक्तुम्
अशक्यः स्वाभाविक इत्य् अर्थः \। तत्रापि **सर्वेषाम्,** अहो भवतु वा
सर्वाकृति-प्रकृति-सुन्दरे सर्व-चित्ताकर्षकेऽनन्य-गतीनाम् अस्माकम्
**अनुरागो दुस्त्यजः, तस्याप्य् अस्मास्व्** अयोग्येष्व् अपि **औत्पत्तिकः**
जन्म-दिनम् एवारभ्य दृष्टः स्वाभाविक एवेत्य् अर्थः \। अत्रास्मिन्न् इति
तत्-तद्-वैलक्ष्यण्येन सम्प्रति प्रस्तूयमान इत्य् अर्थः \। अन्यत् तैः \।

तत्र किम् ? इत्य्-आद्य् उत्प्रेक्षायां मिथो-देह-देहिनोर् यथा तद्वद् इत्य्
अर्थः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** किं च, दुस्त्यजश् चेति तस्माद्
विरुद्ध-धर्माद् धेतोः \।\।१३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवम् अस्येश्वरत्वे
गिरि-धारणादय एतन्-निष्ठा धर्मा एव हेतवो दर्शिताः \।
अस्मद्-आदि-सर्व-व्रज-वासि-निष्ठश् चैको धर्मो दृश्यताम् इत्य्
आह---दुस्त्यजश् चेति \।

ते तनये तवैव **तनये** नास्माकम् इति सम्यग् विचारिते सत्य् अपीति
भावः \। न केवलम् अस्माकं वात्सल्य-भाववताम् एव गोपानां, अपि तु
**सर्वेषां** बालादीनाम् अपि सख्यादि-भाववतां स्त्री-पुंसाम् अपि
जात्य्-अन्तराणाम् अपि वनौकसां मृग-पक्ष्य्-आदीनम् अपि \। **अनुरागः**
प्रतिक्षणं नवनवायमाना वर्धमाना प्रीतिर् अनुराग-शब्दस्य
तथा-भूतार्थकत्वात्, न तु प्रीति-मात्रम् \। किं च, दुस्त्यज
औत्पत्तिकत्वात् सम्प्रतीश्वरत्व-लक्षणे दृष्टे\ऽपि त्यक्तुम् अशक्यः \।
तेन पुत्र-वित्तादि-देह-जीवात्मभ्यो यथोत्तराधिक-प्रेमास्पदेभ्यो\ऽप्य्
आत्यन्तिक-प्रेमास्पदं परमात्मैवायम् इति बुद्ध्यते \। न हि केवल
नरत्वे सत्य् एवं सति सम्भवतीति भावः \। सत्यं तर्हि
परमात्मैवायं निश्चीयताम् इति चेत् तत्राहुः---अस्मषु सर्वेषु
व्रज-वासिषु वनौकसःसु च तस्यापि अनुराग उक्त-लक्षणः कथं
सम्भवेत् ? तस्यात्मारामत्वेन सर्वत्रौदासीन्याद् अस्मासु सांसारिकेष्व्
औत्पत्तिक्या शक्तिर् न घटत इति भावः \।\।१३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.१४ \।\।

क्व सप्त-हायनो बालः क्व महाद्रि-विधारणम् \।

ततो नो जायते शङ्का व्रज-नाथ तवात्मजे \।\।

**श्रीधर-स्वामी (भावार्थ-दीपिका) :** उक्तम् अप्य् अतिविस्मयेन
अभिनयेन वदन्ति---**क्व सप्त-हायन** इति \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *उक्तम्* अर्थम् \।
*अभिनयः* प्रदर्शनम् \। **ततो** महाद्रि-धारणतः \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो लौकिक-बाल्यम् एव
परमैश्वर्य-सम्बलित-मस्माभिर् अधुना साक्षाद् एवानुभूतम् इति विस्मयं
वदन्तः, ततश् च लौकिक-बाल्य-लीला-परमैश्वर्ययोर् अन्योन्य-विधेन
निज-सन्देहोत्पत्तिम् आहुः---क्वेति सप्तहायन इत्य् अनेन लौकिकत्वम्
एवाभिप्रेतम्, तच् च निज-सहज-भावानुरूपम् एव, महाद्रेर् विशेषेण
लिलादिना धारणम् इति परमैश्वर्यम् एव, एवं लौकिक-बालस्य
महाद्रिविधारणासम्भवात् महाद्रिविधारणे च लौकिक-बाल्यासम्भवाद्
विरोधो महान् एवेत्य् अर्थः \। ततस् तस्माद्-बाल्यस्य महाद्रि-विधारणाद्
धेतोर् नो\ऽस्माकं बालतया ईश्वरतया चाधुना प्रतीतेः, तयोर् अन्योन्यं
विरुद्धत्वात् शङ्का आशङ्का संशय एव जायते, न च निश्चयो भवेद् इति
अवतारित्वे\ऽप्य् अवतारत्वम् अवतारत्वे\ऽप्य् अवतारित्वम्, तथा
लौकिकत्वा-व्याभिचारेणैश्वर्यम् ऐश्वर्याव्यभिचारेणैव लौकिकत्वम्
अपीत्य् अन्योन्यं विरुद्धयोस् तयोः कथं सम्भवेद् इत्यादि-विचाराद् इति
सिद्धान्तः \।

यद् वा, ततस् तस्मात् प्राकट्यं प्राप्ताद् ऐश्वर्याद् अपि शङ्का भयं तस्मिन्
नो न जायते, इत्य् अनुरागस्य दुरत्यजत्वम् एव दर्शितम् \। हे
व्रजनाथेति त्वन् नाथत्वात् सर्व-व्रजस्यापि महा-भाग्यम् इति भावः,

यद् वा, सर्वेषां व्रज-जनानाम् अस्माकं नाथत्वेन त्वमेवास्माकम् एतां
शङ्कां परिहर्तुम् अर्हसीति भावः \।

यद् वा, प्रभु-पुत्रत्वेन तस्मिन् शङ्काया योग्यतोक्ता, तथापि न जायत
एवेत्य् अर्थः \। किं च, वारं वारं तत् पुत्रत्वोक्त्या परमेश्वरत्वेन
श्री-वसुदेव-पुत्रत्वेन च तज् जज्ञानं तत् तच् छकया असम्भवात्,
तादृशानुरागासम्भवाच् च,

यद् वा, ते तनय इति तवात्मज इति चानुरागस्य दुस्त्यजतायाम् एव हेतुः,
तथाप्य् अनुरागस्य निरूपाधिकत्वम् एव बोद्धव्यम्, तस्यैव नित्यं तत्
पुत्रैक-लक्षणत्वात्, एवं रूप-गूणादि-विशेषेणोपाधिना तद् अनुरागे\ऽपि
निरुपाधिकत्वम् एव स्यात्, तस्यैव नित्य-तत्-तद् एक-लक्षणत्वादित्येतच्
चाग्रे यथा-स्थानं विस्तार्यम् \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** क्वेति \। अयम्
अर्थः---सप्त-हायनत्वेन जन्म-वृद्ध्यादयस् तद् अवस्था गृहीताः ताभिश्
च बालत्वं निश्चितं तच् चात्यन्तं बालान्तरेषु व्याप्ति-दर्शनात् तथा
महाद्रि-विधारणेन पूतनादि-वध-हेतु-प्रभावत्वं
स्वाभाविक-प्रेम-विषयाश्रयत्वं च गृहीतं ताभ्यां बालाद् अन्यत्वं तद्
अन्यत्वेऽपि देवादित्वं तत्रापि परम-विलक्षणत्वं निश्चितं बालान्तरादौ
तत् तद् अदर्शनात् तद् एवं सप्तेत्यादित्वे बालाद् अन्यत्वं न सम्भवति
महाद्रीत्यादित्वे च बालत्वं च न सम्भवतीत्य् अर्थः \। ततस् तस्माद्
एकस्मिन् मिथो विरोधि-धर्म-द्वयात् शङ्का-विप्रति-पत्तिजः संशयः
बालोऽयं बालाद् अन्यः परम-विलक्षण-देवादिर् वेति \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शङ्का संशयः \।

---------------------------------------------------------------------------------------------------------------------

**जीव-गोस्वामी (बृहत्-रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उक्तम् अप्य् अद्रिधारण
प्रस्तुतत्वादतिविस्मयेन पुनराहुः क्वेति \।\।१४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.१५ \।\।

श्री-नन्द उवाच---

श्रूयतां मे वचो गोपा व्येतु शङ्का च वो\ऽर्भके \।

एनं कुमारम् उद्दिश्य गर्गो मे यद् उवाच ह \।\।

**श्रीधर-स्वामी (भावार्थ-दीपिका) :** प्राक् श्रुतम् एव
गर्गाचार्य-वाक्यं तच् चरित-परिशीलनेन निवृत्तासम्भावनस्य नन्दस्य
कृष्ण-तत्त्वावबोधकं जातं स इदानीं तेनैव वाक्येन गोपानुपदिशति,
श्रूयताम् इति \।\।१५.२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य कृष्णस्य चरितस्य
परिशालनेन विलोकनेन विवृत्ता सम्भावना अयम् उक्त-सदृशो भविष्यति
न वेत्य् एव-रूपः संशयो यस्य तस्य \। तत्त्वावबोधकं
यथार्थ्य-प्रकाशम् \। स नन्दः \। तेनैव गर्गोक्तेनैव \। व्येतु
व्यपगता भवतु \। वः युष्माकम् \। अर्भके बाले \। एनम् इत्य्
अन्वादेशत्वाद् इदम् एनादेशः \। हेति प्रसक्त-कथां प्रत्यन्तरङ्गत्वेन
कथान्तरारम्भ-सूचनाय प्रत्यारम्भे प्रसिद्धौ ह हा विषादशुगार्तिषु
इति यादवः \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**
निजाशेष-भगवत्ता-प्रकटनार्थम् अवतीर्णो\ऽयं साक्षाच् छ्री-भगवान्
एवेति व्यक्तुम् उक्ते कदाचिद् ऐश्वर्य-ज्ञानेन भय-गौरवादिना
स्नेहभर-हानिः स्याद् इति शङ्कया श्री-गर्गेण साक्षात् परमैश्वर्यम्
अनुक्त्वा व्यपदेशेणैव तद्-व्यञ्जयता यान्य् अक्षरान् युक्तानि, तैर् एव
परमाचिन्त्य-कर्म-लोकोत्तर-महा-पुरुष-प्रतिपादकतयावधारितैर्
गोपान् प्रबोधयन्न् आह---श्रूयताम् इति \। मे तत्त्वज्ञस्य वचः
सर्व-शङ्का-निरसनं परमानन्ददं च वाक्यं श्रूयताम् हे गोपा इति
स्नेहभर-व्याप्त-चित्तत्वं बोधयति \। वः शङ्का व्येतुक्षीयताम् \।
अर्भक इति सदैव स्नेह-भराक्रान्तत्वात् \। यद् वा, तत्तत्त्वे\ऽपि
स्नेह-विशेषेण बालतयैव ज्ञानात्,

यद् वा, वो युष्माकं यो\ऽर्भकस् तस्मिन्न् इति ममैव युष्माकम् अप्य् अयं
बालक इति स्नेह-विशेषम् एव द्रढयति \। एनं भवतां
परमानुराग-विषयं परोक्षे\ऽप्य् अपरोक्षवद् उक्तिः, सदा तस्य साक्षद्
इव हृदि स्फुर्तेः \। यद् वा, बाल्य-क्रीडादिना सर्वैर् एव
बालकत्वेनानुभूयमानं मे माम् \। यद् वा, मे मम कुमारं पुत्रम् इति
पूर्ववत् पुनः पुनस् तथैवोक्तिः, स्र्वेषु तस्य बालक-भाव-स्फूर्तेः \।
यद् वा, अतिबाल्यावस्थायां वर्तमानं नाम-करण-काल इत्य् अर्थः \। माम्
इति पाठे रहसि मां केवलम् एवोवाच्यतो भवद्भिर् न ज्ञातम् इति भावः,
यद् वच, ह व्यक्तम् एव, नच सङ्केतादिनेत्य् अर्थः \। यद् वा, ह हर्षे
\।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**
निजाशेष-भगवता-प्रकटनार्थम् अवतीर्णोऽयं साक्षात् श्री-भगवान् एवेति
व्यक्तम् उक्ते कदाचिद् ऐश्वय-ज्ञानेन भय-गौरवादिना स्नेहभर-हानिः
स्याद् इति शङ्कया श्री-गर्गेण साक्षात् परमैश्वर्यम् अनुक्त्वा
व्यपदेशेनैव तद् व्यञ्जयता यान्यक्षराण्य् उक्तानि तैर् एवेअ ईदृश
स्वाभाविक-गुण-बालकता प्रतिपादकतयावधारितैर् गोपान् प्रबोधयन्न्
आह---श्रूयताम् इति \। मे मम गर्ग-द्वारा श्रुतैतत् प्रभावस्य वचः
वः शङ्का व्येतु श्रूयतां अर्भक इति स्वस्य बालत्वेनैव निश्चयं
बोधयति यद् वा, वो युष्माकं योऽर्भकस् तस्मिन्न् इति मम् एवयुष्माकम् अप्य्
अयं बालक इति स्नेह-विशेषम् एव वर्धयति एनं भवतां
परमानुराग-विषयं परोक्षे\ऽप्य् अपराक्षवद् उक्तिः सदा तस्य साक्षाद् इव
हृदि स्फूर्तः मे मम कुमारं पुत्रम् इति पूर्ववत् पुनः पुनस्
तथैवोक्तिर् अतिनिश्चयाय यद् वा, मे माम् एकाकिनं यद् वचः व्यक्तम् एव
न च सङ्केतादि नेत्य् अर्थः---यद् वा, ह हर्षे \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** बाल एव वा परमविलक्षणा
देवादिर्वेति श्रुयतामित्यादि \।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो मद्बालके\ऽस्मिन् प्राक्
सिद्धमहाप्रभावे मदिष्टदेवस्य श्रीनारायणस्य मय्यतिकृपया
मद्विपदो\ऽभिहन्तुमावेशमालक्ष्यते संशेरते तदेतान् श्रीगर्गोक्त्यैव
प्रबोधयामित्याशयेन् आह---श्रूयताम् इति \।\।१५.२१\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.१६-२१ \।\।

वर्णास् त्रयः किलास्यासन् गृह्णतो\ऽनु-युगं तनूः \।

शुक्लो रक्तस् तथा पीत इदानीं कृष्णतां गतः \।\।

प्राग् अयं वसुदेवस्य क्वचिज् जातस् तवात्मजः \।

वासुदेव इति श्रीमान् अभिज्ञाः सम्प्रचक्षते \।\।

बहूनि सन्ति नामानि रूपाणि च सुतस्य ते \।

गुण-कर्मानुरूपाणि तान्य् अहं वेद नो जनाः \।\।

एष वः श्रेय आधास्यद् गोप-गोकुल-नन्दनः \।

अनेन सर्व-दुर्गाणि यूयम् अञ्जस् तरिष्यथ \।\।

पुरानेन व्रज-पते साधवो दस्यु-पीडिताः \।

अराजके रक्ष्यमाणा जिग्युर् दस्यून् समेधिताः \।\।

य एतस्मिन् महा-भागे प्रीतिं कुर्वन्ति मानवाः \।

नारयो\ऽभिभवन्त्य् एतान् विष्णु-पक्षान् इवासुराः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्वोक्तम् एव स्मारयति \।
वर्णाः शुक्लाद्याः \।\।१६.२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** निज-सत्य-वाक्यत्वेन
तेषां विश्वासार्थं वा श्री-गर्गोक्तिम् एवाह---वर्णा इत्य्-आदिना---न विष्मय
\[२२श।श्लो\] इत्य् अन्तेन, गोपाय सुसमाहितः \[भा।पु।१०.८.१९\] इति
सर्वान्त्येनोक्तम्, तत्र माहात्म्य-विशेष-प्रतिपादनाभावात् विशेषतश् च
गोपायस्वेत्यन्यरक्ष्यत्वेन माहात्म्यहान्यापत्तेश् च, गोपानामाये लाभे
सुसमाहित इत्य् अर्थे तेषाम् कदाचिद् गर्वाद्य् उदयशङ्कया, तेन च जगद्
धितानाचरणात् नायायण-समत्वासम्भावनाशङ्कया वा नोक्तम् इति
अत्युद्भुतत्वेन विस्मयो न कार्य इत्य् अर्थः \। यद्य् अपि पूर्वं तैः
श्री-गर्ग-वाक्यं ज्ञतम् एवास्ते, बक-वधानन्तरम् अहो ब्रह्म-विदां
वाचः \[भा।पु।१०.११.५७\] इत्य्-आदि-वचनात्, तथाप्य् अधुना तत् तद्
अक्षरेण समग्रतयेति विशेषः \।\।१६.२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गर्गोक्तिम् एवाह---वर्णा
इत्य्-आदिना \। न विस्मय इत्य् अन्तेन अत्र प्राचीन-प्रकटार्थोऽनुसन्धेयः
\। किञ्चात्र तस्मान् नन्दः ! कुमारोऽयम् इति प्रथम-चरणः तत् कर्मसु
न विस्मयः इति चतुर्थः गर्ग-वाक्ते तु तस्मान् नन्दात्मजोऽयं ते इति
पथमः गोपायस्व समाहितः इति चतुर्थः \। इत्य् अद्धा मां समादिश्येति
वक्ष्यमाणात् श्री-नन्द-वाक्यात् तद् वाक्यम् एवानेनानुदितम् इति लभ्यते
तस्माद् विनयार्हं स्वपुत्रे सर्वेषां स्वधारण्येन ममताया
गोपायित्वतायाश् च व्यञ्जनार्थम् एव च किञ्चिद् अन्यथा विधायानूदितम् अपि
श्लेषेण यथार्थतया सम्पाद्यते स्म \।\।१६.२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्***।**

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.२२ \।\।

तस्मान् नन्द कुमारो\ऽयं नारायण-समो गुणैः \।

श्रिया कीर्त्यानुभावेन तत्-कर्मसु न विस्मयः \।\।

**श्रीधर-स्वामी (भावार्थ-दीपिका) :** तस्मात् तस्य कर्मसु विस्मयो
नास्तीति नन्दस्योक्तिः \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्मान् मद् उक्तस्-अदृशस्
तस्माद् धेतोः \। तस्य बालस्य \।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।* \[१७-२२
मिस्सिन्ग्\]

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्द-कुमारोऽयम् इत्य् अत्र
नन्दस्य तव कुमार इति षष्ठी-तत् पुरुषात् तथा तत् कर्मसु न विस्मय
इत्य् अत्र तथापि स्व-प्रभावेण पुत्रतया लब्धस्य तस्य
नारायणस्येवास्य कर्मसु विस्मयो ल्न कार्यः आश्चर्यं मत्वा गोपायनाद्
उदासीनेन न भाव्यम् इति तात्पर्यावगमात् \। किं च तत् कर्मस्व् इत्य्
उपलक्षणं स्वाभाविक-प्रेम-विषयाश्रयत्वेऽपि न विस्मयः कार्य इति
श्री-नन्दाभिप्रायः वस्तुतस् तु मिथो नित्य-स्वाभाविक-सम्बन्धो हेतुर्
इति न ज्ञायते स्म यद्य् अपि पूर्वं तैः श्री-गर्ग-वाक्यं ज्ञातम् एवास्ति
बक-वधानन्तरम् अहो ब्रह्म-विदां वाच इत्य्-आदि-वचनात् तथाप्य् अधुना
तत् तद् अक्षरेण समग्रतयेति विशेषः इति \। सप्त-वक्यानि \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्कर्मसु न विस्मय इति
श्रीगर्गस्यैवाभिप्रायकथनं तदुत्तर इतिशब्दो\ऽप्यन्वेति "गोपायस्व
समाहितः" इति त्वनुपयोगान्नोदाहृतम् अंशं शक्त्याबेशिनम् \।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे नन्द! तस्माद् अयं
कुमार इति गर्गोक्तेर् न केवलम् अयं ममैव कुमारो\ऽपि तु युस्माकम्
अपीत्य् अतो\ऽस्मिन् ऐश्वर्ये दृष्टे\ऽपि वात्सल्यं प्रतिदिनम् आशीः-शतं च न
त्याज्यम् इति विवक्षैव "तस्मान् नन्दात्मजो\ऽयं ते\" इति गर्गोक्तेर्
अनुक्तिः \। "नारायण-समः" इति नारायणावेशाद् एव न त्व् अयं नारायणः,
यथा सूर्य-कान्त-शिलापि सूर्य-समेत्य् उच्यते तस्माद् अयं नेश्वरः नापि
निकृष्टो जीवः किन्तु लोकोत्तर-कर्मा तस्माद् अकं को\ऽप्य् अयम्
अस्मत्-कुल-भूषण एव \। अत एव तेन गर्गेणैव सर्वान्ते प्रोक्तं
"तत्-कर्मसु न विस्मयः" इति \। तस्य लोकातीत-कर्मसु
अत्यद्भुत-दृष्ट्या अयम् ईश्वर इति बुद्धिर् न कर्तव्येति तेनैव
निषिद्धत्वाद् अस्मिन् युष्मद्-अनुकम्पे चिरं जीवेत्य् आशीर् एव कार्या न त्व्
औदासीन्यम् इति फलतो "गोपायस्व समाहित" इति गर्गोक्तिर् एवोक्ता \।
गोपानां विस्मय-निरसनेन संशयापनोदनं च कृतम् इति \।\।२२\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.२३ \।\।

इत्य् अद्धा मां समादिश्य गर्गे च स्व-गृहं गते \।

मन्ये नारायणस्यांशं कृष्णम् अक्लिष्ट-कारिणम् \।\।

**श्रीधर-स्वामी (भावार्थ-दीपिका) :** इत्य् अद्धा साक्षान् मां प्रति
समादिश्य गर्गे च स्व-गृहं गते सति तदानीं तथा मन्यमानोऽपि इदानीं
कृष्णं नारायणस्यांशं मन्ये \। अत्र हेतुः, अक्लिष्ट-कारिणम् इति
\।\।२३.२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदानीं गर्गोपदेश-समये
\। तथा मन्यमानो\ऽपि नारायण-समं मन्यमानोऽपि \। इदानीं तद्
उपदिष्टस्य शैथिल्याद् अंशम् इति \। अत्र नारायणांशत्वे \। न क्लिष्टं
कर्तुम् अशक्यं यस्माद् दावानल-पान-गोवर्धनोद्धरणादि-रूपात् तद्
अक्लिष्टम् अलौकिकं कर्म, तत् कर्तुं शीलम् अस्येति तथा \। यद् वा,
क्लिष्टाः क्लेशितस् तद् रहिता अक्लिष्टास् तान् करोति निज-सेवकान् इति वा तम्
\।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मन्ये नारायणस्यांशं
कृष्णम् इत्य्-आदि \। अंश्यते विभज्यते\ऽवतार-समूहो\ऽस्माद् अनेनेति वा
अंशः परिपूर्ण-भागः, पूर्ण-देवांश-कल्पना---नारायणस्यापि अंशत्वेन
भागकारिणम् \। यद् वा, आम् इति स्मृतौ पूर्वोक्त-गर्ग-वचन-स्मृतौ
नारायणस्य शं कल्याणं कल्याण-प्रदम् ईश्वरत्वात् मान्यं जानामीत्य्
अर्थः \। अत एव अक्लिष्टकारिणं सर्वन् एव नारायण-प्रभृतीन् अक्लिष्टान्
कर्तुं शीलं यस्य तम् \।\।२३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यतो\ऽहं पितापि ततः
प्रभृति तं नारायणोपमम् एव मन्ये इत्य् आह---इतीति \। यद् वा, तत्
कर्मसु इत्य्-आदिकं पूर्वम् अनुक्तम् पै अत्रोक्तबलात् पूर्वम् अपि
श्री-गर्ग-वाक्यान्ते द्रष्टव्यम् \। इति-शबेन तस्यापि गर्ग-समादेशे
प्रवेशनात्,

यद् वा, गोपायस् त्वेत्यादि-परिवर्तेन तत् कर्मसु
इत्य्-आदि-श्लोकैक-पादो-गर्गेण साक्षाद् अनुक्तो\ऽपि तात्पर्येण प्राप्तः \।
श्री-नन्देन विरचय्य गर्ग-समादिष्टतयोक्तः, तया तेषआं
श्रद्धोत्पादनेन विस्मय-निरसनार्थम् इति दिक् \। स्व-गृहं गत इति,
अन्यथा तदानीम् एव तथामनने चापल्य-प्रसक्तेष्ह्, अतः पूर्वं
श्री-वादरायणिनापीदृशम् एवोक्तम् \। इत्य् आत्मनो गाम्भीर्यं विचार-परत्वं
च तेषां श्रद्धार्थं सूचितम् \। नारायणः समो यस्येति नारायणाद्
अधिकत्वे\ऽपि नारायण-साम्ये\ऽपि वा नारायणांशम् इति
स्नेहभर-विवृद्ध्यर्थम् एवैश्वर्य-गोपनम् \। यद् वा, नारायणस्यांशं
कम् अपि भागं तत् समं कम् अप्य् उत्तम-पुरुष-विशेषम् इत्य् अर्थः, मन्ये
जानामि \। यद् वा, निजात्मजम् अपि नारायणांशं मन्ये, तस्य
समादेशादरात्, न च केवलं तदोदेशादरेण स्वानुभवाद् अपीत्य्
आह---अक्लिष्टकारिणम् अक्लेशेनैवात्यद्भुत-कर्माचरणशीलम् इत्य् अर्थः
\।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यतोऽहं पितापि ततः
प्रभृत्येनं श्री-नारायणोपमम् एव मन्ये इत्य् अःअ---इतीति \। अंशं तच्
छक्त्य् आवेशिनं मन्ये वितर्कयामि \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अंशं तच्छक्त्यावेशिनं
मन्ये वितर्कयामि, अस्मान् अक्लिष्टान् कर्तुः शीलं वस्य तम् \।\।२३\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.२४ \।\।

इति नन्द-वचः श्रुत्वा गर्ग-गीतं व्रजौकसः \।

दृष्ट-श्रुतानुभावास् ते कृष्णस्यामित-तेजसः \।\।

मुदिता नन्दम् आनर्चुः कृष्णं च गत-विस्मयाः \।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गत-विस्मया
अपास्त-सन्देहाः \। अनर्चुः अर्चयाङ्क्रुः \। यद् वा, अनर्चुः
वस्त्र-रत्न-स्वर्णमुद्रोपहारैर् वनात्सायं कृष्णे\ऽप्य् आगते तं
पीताम्बर-हार-कटक-कुण्डलैर् अलङ्कृत्य जय-जय व्रज-भू-भूषण
चिरं जीवेत्य् उपलालयामासुः \।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्दस्य वचस् तद्-द्वारा
गर्ग-गीतं च श्रुत्वा \। यद् वा, गर्गस्य गीतं गाथा श्री-भगवद्
गीतादिवत् गीता वा यस्मिन् तत्, गत-विस्मयाः सन्तः श्री-कृस्णस्य
नारायणांशत्वेन परम-पुरुषोत्तमतया तत् तत् कर्म-सम्भवट्, अत एव
मुदिताश् च सन्तो गत-विस्मयाश् च बभूवुर् इति वा \। आदौ नन्दस्यार्चनं
तद् वाक्यतो मुदितत्वात् कृष्णस्यापि पितृत्वेन मान्यत्वात् \। यद् वा,
कृष्णस्य वनाद् आगतस्यैव सतो\ऽर्चनात् पश्चान् निर्देशो युक्त एव,
तथोक्तं पराशरेण---श्री-कृष्णं गोपाः साक्षाद् एव पप्रच्छुर् इति तेन
च स-प्रणयकोपं प्रत्य् उक्तम्---

> मत्-सम्बन्धेन भो गोपा यदि लज्जा न जायते \।
>
> श्लाघ्यो वाहं ततः किं वो विचारेण प्रयोजनम् \।\।
>
> यदि वो\ऽस्ति मयि प्रीतिः श्लाघ्यो\ऽहं भवतां यदि \।
>
> तदात्म-बन्धु-सदृशी बुद्धिर् वः क्रियतां मयि \।\। \[वि।पु।
> ५.१३.१०-११\] इत्य्-आदि \।

तथा वैशम्पायनेनोक्तं तत् प्रतिवचनम् हरिवंशे---

> मन्यन्ते मां यथा सर्वे भवन्तो भीम-विक्रमाः \।
>
> तथाहं नव-गन्तव्यः स्व-जातीयो\ऽस्मि बान्धवः \।\।
>
> यद्य् अहं भवातां श्लाघ्यो बान्धवो देवसप्रभः \।
>
> परिज्ञानेन किं कार्यं यद्य् एषो\ऽनुग्रहो मम \।\। \[ह।वं।
> २.२०.११-१३\] इत्य्-आदि,

तच् च कल्प-भेद-व्यवस्थया \। किं वा, श्री-नन्दोत्तरेण हत-सन्देहा
अपि परमौत्सुक्येन साक्षाच् छ्री-भगवन् मुखाद् एव श्रोतु द्रढयितुं च
साक्षात् तम् ऊचुर् इति कल्पनय परिहार्यम्, तच् च सुप्रसिद्धत्वाद् अत्र
श्री-बादरायणिना नोक्तम् इति \।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्दस्य वचः तद् दारा
गर्ग-गीतं च श्रुत्वा \। यद् वा, गर्गस्य गीतं गाथा श्री-भगवद्
गीतादिवद् गीता वा यस्मिन् तत् आनर्चुः स्व-स्व-गृहात्
गन्ध-चन्दन-वस्त्र-भूषणादिना आदौ श्री-नन्दस्यार्चनं श्री-कृष्णस्य
तत एवोत्पन्नत्वात् तस्यापि पितृत्वेन मान्यत्वात् तच् च कृष्ण वनाद् आगते
सन्ध्यायाम् इति ज्ञेयम् यत् तूक्त श्री-पराशरेण श्री-कृष्णं गोपाः साक्षाद्
एव पप्रच्छुर् इति तेन च निजाधिक्य-ज्ञानाल् लज्जया सप्रणय-कोपं
प्रत्य् उक्तं यथा श्री-विष्णु-पुराणे श्री-पराशर उवाच---

> गते शक्रे तु गोपालाः कृष्णम् अक्लिष्टकारिणम् \।
>
> ऊचुः प्रीत्या धृतं दृष्ट्वा तेन गोवर्धनाचलम् \।\।
>
> वयम् अस्मान् महा-भाग ! भवता महतो भयात् \।
>
> गावश् च भवता त्राता गिरि-धारण-कर्मणा \।\।
>
> बाल-क्रीडेयम् अतुला गोपालत्वं जुगुप्सितम् \।
>
> दिव्यं च कर्म भवतः किम् एतत् तात ! कथ्यताम् \।\।
>
> कालियो दमितस् तोये प्रलम्बो विनिपातितः \।
>
> धृतो गोवर्धनश् चायं शङ्कितानि मनांसि नः \।\।
>
> सत्यं सत्यं हरेः पादौ शपामोऽमित-विक्रम ! \।
>
> यथा त्वद् वीर्यम् आलोक्य न त्वां मन्यामहे नरम् \।\।
>
> प्रीतिः सस्त्री-कुमारस्य व्रजस्य त्वयि केशव ! \।
>
> कर्म चेदम् अशक्यं यत् समस्तै-स्त्रिदशैर् अपि \।\।
>
> बालत्वं चातिवीर्यं च जन्म चष्मष्वशोभनम् \।
>
> चिन्त्यमानमेयात्मन् ! शङ्कां कृष्ण प्रयच्छति \।\।
>
> देवो वा दानवो वा त्वं यक्षो गन्धर्व एव वा \।
>
> किं वास्माकं विचारेण बान्धवोसि नमोस्तु ते \।\। \[वि।पु। ५.१३.१-८\]

परशर उवाच---

> क्षणं भूत्वा त्व् असौ तूष्णीं किञ्चित् प्रणय-कोपवान् \।
>
> इत्य् एवम् उक्तस् तैर् गोपैर् आह कृष्णो महा-मुने ! \।\।
>
> मत् सम्बन्धेन वो गोपाः लज्जा न जायते \।
>
> श्लाघ्यो वाहं ततः किं वो विचारेण प्रयोजनम् \।\।
>
> यदि वोऽस्ति मयि प्रीतिः श्लाघ्योऽहं भवतां यदि \।
>
> तद् आत्म-बन्धु-सदृशी बुद्धिर् वः क्रियतां मयि \।\।
>
> नाहं देवो न गन्धर्वो न यक्षो न च दानवः \।
>
> अहं वो बान्धवो जातो नातश्चिन्त्यमतोन्यथा \।\। \[वि।पु। ५.१३.९-१२\]

तथा वैशापायनेनोक्त तत् प्रतिवचनम्---

> मन्यन्ते मां यथा सर्वे भवन्तो भीम-विक्रमाः \।
>
> तथाहं नावमन्तव्यः सजातीयोस्मि बान्धवः \।\।
>
> यद्य् अहं भवतां श्लाघ्यो बान्धवो देवस-प्रभः \।
>
> परिज्ञानेन किं कार्यं यद्य् एषोऽनुग्रहो मम \।\। इत्य्-आदि \।

तच् च श्री-नन्दोत्तरेण हन्त सन्देहा अपि परमौत्सुक्येन साक्षात्
श्री-भगवन् मुखाद् एव श्रोतुं दृढयितुं च तमेवोचुर् इति कल्पनया
परिहार्यम् इति \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गर्गस्य गीतं यत्र तत् आनर्चुः
स्व-स्व-गृहेभ्यो गन्ध-माल्य-वस्त्रादिना एतच् च सन्ध्या-वृत्तं सम्वादस्
तु श्री-कृष्णे वनं गत एवेति गम्यते \।\।२४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ गोवर्धने धृते सति
विस्मितैर् गोपैः पृष्टो व्रजराजो गर्गोक्तिम् अनुस्मृत्योपसंहरति---त्य्
अद्धा माम् इत्य्-आदि \। हे गोपाः ! किम् अस्मिन् विस्मयं कुरुथ ? एवम् एवं
गर्गो यद् आह---तत्-सन्देहेनालम् \। तत्-कथकनात् प्रभृति कृष्णं
नारायणस्याश्चानन्दप्रदम्, तस्माद् अपि परम् इत्य् अर्थः \। कीदृशम् ? अशम्
उपं विष्णुं श सुखं स्वरूपम्, अथवा, अंश्यते विभज्यते
अंश-समूहोऽस्माद् इति अंशः परिपूर्ण भागः, अपादान-साधनः \। अथवा,
आम् इति स्मृतौ गर्ग-वाक्य-स्मरणार्थः \। नारायणस्य शं सुख-स्वरूपं
रूपम् इति सरस्वती-सुरसम् \। व्रजराजस् तु नारायणस्यांशं मन्ये
\[भा।पु। १०.२६.२३\] इत्य् एवावदत् \। अतोऽत्र कोऽपि सन्देहो मा कर्तव्यः
\।\।२४.२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आनर्चुः
वस्त्र-रत्न-स्वर्ण-मुद्रोपहारेण सम्मानयाम् आसुः \। कृष्णे वनाद् आगते
सति सायं च, तं पीताम्बर-हार-कटक-कुण्डल-किरीटैर् अलङ्कृत्य जय
जय व्रजतूमिभूयण चिरं जीवेत्य् उपलालयामासुः \।\।२४\।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.२६.२५ \।\।

देवे वर्षति यज्ञ-विप्लव-रुषा वज्राश्म-वर्षानिलैः

सीदत्-पाल-पशु-स्त्रिय् आत्म-शरणं दृष्ट्वानुकम्प्य् उत्स्मयन् \।

उत्पाट्यैक-करेण शैलम् अबलो लीलोच्छिलीन्ध्रं यथा

बिभ्रद् गोष्ठम् अपान् महेन्द्र-मद-भित् प्रीयान् न इन्द्रो गवाम् \।\।

**श्रीधर-स्वामी (भावार्थ-दीपिका) :** गोवर्धनोद्धरणं स-परिकरम्
अनुस्मरन् प्रकटितैश्वर्यस्य श्री-कृष्णस्य प्रीतिं प्रार्थयते, देव इति
\। यज्ञ-विप्लवेन या रुट् तया देवे इन्द्रे वर्षति सति \।
वज्राश्म-पर्षानिलैर्[^८१] अशनि-जल-शर्करातीव्र-वायुभिः सीदत्
पाल-पशु-स्त्रिय आत्म-शरणं सीदन्तः पालाः पशवः स्त्रियश् च यस्मिंस्
तत् तथा, आत्मा स्वयम् एव शरणं यस्य तद् गोष्ठं दृष्ट्वा अनुकम्पी
उत्स्मयन् हसन् प्रौढिम् आविष्कुर्वन् शैलम् उत्पाट्याबलो बालो लीलार्थम्
उच्छिलीन्ध्रं यथा तथैकेन करेण बिभ्रहधद् गोष्ठम् अपात्
पालितवान् \। एवं महेन्द्र-मद-भित् गवाम् इन्द्र इत्य् उत्तराध्यायार्थं
च स्मरति \। स एवं-भूतः श्री-कृष्णो नः प्रीयात् प्रीयताम् इति \।
"षाड्-विंशे दशमे व्यक्तः षड्-विंशो दशमो हरिः \। व्यन्क्तु पञ्च-विंशं
मां चतुर्-विंशतितः पृथक्"

[^८१]: वर्षानिलैः


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भो राजन्
इन्द्रो-कोपोत्थिताद् वज्राश्म-पर्षादिक-महासं कटाद्-गोवर्धनम् उद्धृत्य
तद् आश्रितं गोष्ठ रक्षंस् तन्-मख-प्रवर्तन-पण्डितः कृष्णो यथा
सुर-लोक-गर्व-हन्ता प्रोणाति तथा ब्रह्म-कोपोत्थिताद् वाग् वज्राद् इदं
श्री-भागवतं वेदोदधित उद्धृत्य त्वां रक्षंस्
तत्-परायण-मख-प्रवर्तन-पण्डितः कृष्णो
भक्ति-रहित-दर्शनिक-भू-सुर-लोक-हन्ता प्रीणात्वित्याशयेन परीक्षितं
स्वान्तःपातं मनयन् कृष्ण-प्रीतिं प्रर्थयते---देव इति \। सपरिकरं
साङ्गोपाङ्गम् \।

यद् वा, श्री-शुकः स्वेष्टदेवं पूर्वार्धप्रथम-भागान्ते स्मरन्
स्वरक्षां प्रार्थयते \। यज्ञस्य विल्पवेन भङ्गेन \। जल-शर्कराः
करकाः \। सीदन्तः कम्पमानाः \। शरणं रक्षिताः \। अनुकम्पी
हृदयद्रवी भाव-युक्तः \। प्रौढिं प्राग्ल्भ्यम् \। कन्दल्यां च
शिलीङ्घ्रः स्याच् छत्राकं तन् निगद्यते इति शब्दार्णवः \। प्रीयतां
प्रीतो भवतु गवाम् इन्द्रः गोस्वामी गोविन्तोऽधिकृतो गवाम् इत्य् अमरः \।
अस्य पद्यस्य लक्ष-जपात् प्रतिपक्षनाशः \। देवे वर्षतीति मन्त्रस्य
श्री-वेद-व्यासः ऋषिः, श्री-कृष्णः परमात्मा देवता, जगती छन्दः,
सर्व-कार्य-सिद्ध्यर्थ जपे विनियोगः \। करधृतवरशैलं वेणुवाद्ये
रसालम् इत्य् उक्तरीत्या ध्यानं च कार्यम्, अन्ते पायसेन होमो
ब्राह्मण-भोजनं च तेनाभिलषित-सिद्धिः \[२५\] षड्-विंशे इति \।
दशमे दशम-स्कन्धे षड्-विंशेऽध्याये दशमो लक्ष्यभूत
आश्रय-शब्दोदितः परमात्मा नन्द-नन्दनो व्यक्तः गोवर्दनोद्धृति
पूर्वक-व्रज-रक्षया यः प्रकटितोऽभूत्, स मां चतुर्विंशतितश्
चतुर्विंशतितत्त्व-घटितक्षेत्र-सञ्ज्ञ-शरीरात् पञ्च-विंशं जीवात्मानं
पृथक् व्यनक्तु प्रकटयतु \। मे देहात्म-बुद्धिम् अपाकृत्य निजोपासने
योजयत्वित्य् अर्थः \। किम्भूतः स षड्-विंशः
पञ्च-विशतितत्त्व-नियामकत्वेनेश्वर इत्य् अर्थः \। एकादश-स्कन्धे
तत्त्व-वादाध्याये षड्विंशति-तत्त्व-वादि-मते,

> अनाद्य्-अविद्या-युक्तस्य पुरुषस्यात्म-वेदनम् \।
>
> स्वतो न सम्भवाद् अन्यरतत्त्वज्ञो ज्ञानन्दो भवेत् \।\। \[भा।पु।
> ११.२२.१०\]

इत्य् अनेन पञ्च-विंशो जीवः षड्विंश ईश उक्त इति \[१\] अत्र श्रुतयः---

> जजान एव व्यबाधत स्पृधः प्रापश्यद्-वीरोऽभिपौष्यं रणम् \।
>
> अवृश्चद्-अद्रिम् अवसम्पदः स्पृधरतभ्रान् नाकं स्वरमाया पृथुम् \।\।
> इति \।

अयम् अर्थः---वीरः श्री-कृष्णो जजानः जात-मात्र एव स्पृधः
स्पर्धमानान् व्यबाधत विशेषेणैव बबाधे \। अभिपौंस्यं रणं
प्रापश्यत् \। पूम्स इदं पौस्यं स्वयोग्यं रणं प्रापश्यत् \। दौत्यैर्
नाना-विधान् सङ्ग्रामांश्चकारेत्य् अर्थः \। किं च, अवसम्पदस् सम्पदः
स्वयम् एव गोवर्धन-रूपेण अव अनायासेन सम्पदः गोपैर् दत्तम्
अन्नादिकं भक्षितवान् किं च, स्पृधत् स्पर्धमानं नाकं तत्-पतिं
नाकस्थं मेघ-चक्रं चास्तन् भ्रात्स्तम्भयामास \। यतः पृथुम्
अद्रिमवृश्चत् उत्पाट्य धृतवान् \। स्वरम्यया लीलयैवेत्य् अर्थः
\।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** प्रीयान् न इत्य्-आदिः
सभाजनं श्री-शुकस्योक्तिः \।\।२५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं सर्वेषां
व्रजजनानां प्रीति-विशेष-सम्पत्त्या अतृप्त्या प्रीतिम् आशास्ते---देव इति \।
निज-व्रजजनत्वाभिमानेन द्वेषतस् तन् नामाग्रहणात् \। यद् वा, दीव्यति
क्रोधेन द्योतते दीप्यत इति \। किं वा, श्री-कृष्णं विजिगीयत इति देवस्
तस्मिन् यज्ञस्य निजार्चनस्य विप्लवो नाशस् तत् परिवर्तेन
श्री-गोवर्धन-यज्ञ-प्रवर्तनात्, तेन रुट् तया वर्षति सति इति वृष्टेर्
आधिक्यं सूचितम् \। अत एव वज्रादिभिः सीदन्तः पाला गोपाः पशवश् च
गवादयः स्त्रियो\ऽपि यस्मिन् तत्, पश्वादीनां यथोत्तरम्
अवसादस्याधिक्यम्, तेन चानुकम्पाया आधिक्यं च तेषु ज्ञेयम्, उत्पाट्य
समूलम् उद्धृता, अन्यत् तैर् व्याख्यातम् एव,

यद् वा, अवलो बाल्ये वर्तमान इत्य् अर्थः \। किं वा, बलदेव-रहित इति
तद् एक-माहात्म्यार्थं तत्र तस्य साहाय्यादिकं निरस्तम् \। यद् वा,
अकाराख्यात् विष्णोर् अपि सकाशाद् बलं शक्तिर् यस्येति तत्र तत्र तत् तच्
छक्ति-विशेष-प्रकटनात्, यथा लीलोच्छिलीन्ध्रम् इति दृष्टान्तेन
लीलयानायासेन धारणं समर्थितम् एव \। महेन्द्र-शब्देन मद् अस्य
स्वाभाविकत्वं सर्वत आधिक्यं च सूचयति, अत एवात्र तन्
नाम-ग्रहणम् \। यद् वा, महान् भगवत् प्रिय-गोष्ट-विषयक-महा-कोपात्
य इन्द्रस्य मदः, तं भिनत्तीति \। तथा स इति महापराधिनो\ऽपि
परम-हितकारित्वम् उक्तम् \। अत एवानुकम्पी कृपा-शीलः, अत एव नो\ऽस्मान्
दीन-जनान् तद्-एक-गतीन् वा प्रति प्रीयताम् \। एतच् च
प्रेम-भराकुल-श्री-परीक्षिद् आश्वासनार्थम् \। अत एव तद्-एक-प्राणैर्
व्रज-जनैर् अपि तत् सोढम् इति बोधितम् \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं समाप्यापि परमानन्देन
तद् एव गोवर्धनोद्धरणं सपरिकम् अनुस्मरन् तत्र च
निज-भावाश्रयस्य गोष्ठस्य निज-भाव-विषयेण गवेन्द्रतयानुध्यातेन
श्री-भगवता कृतां रक्षां तद् अर्थम् इन्द्र-मख-भङ्गीं चानुस्मृत्य
बाढं प्रीयमाणस् तां प्रीतिम् एव सर्वं पुरुषाधिकतयानुभवन् तां च
पुनः श्री-गवेन्द्र-विरचित-प्रत्य् अनुगृहीतत्वे सति परमास्वादवतीं
जानस् तत् प्रीतिम् एव प्रार्थयते, देवेति \। तत्र देवे वर्षतीत्य्
अप्रतिकार्यत्वं सत्रासम् इव दर्शितं तत्रापि यज्ञ-विप्लव-रुषेत्य्
अतिशयः स्वरूपतो\ऽप्य् अतिशयम् आह---वज्रेति \।
पर्षेतिरेफ-संयोगी-पाठः क्वचित् वज्रादीभिः सीदन्तः पालाः गोपाः
पशव-स्त्रियश् च यस्मिन् तत् तत्राप्य् अतिशयः आत्म-शरणम् इति तस्मात्
मच्छरणम् इत्य् आदेः तत्राप्य् अतिशयः दृष्ट्वा स्वयं चक्षुर् विषयी
कृत्येति अत एवानुकम्पीति भूम्नि मत्व् अर्थीयः एवं कृपा-व्यग्रेऽपि तस्मिन्
शैयं त्व् अव्यग्रम् एवासीद् इत्य् आह---उत्स्मयन्न् इत्य्-आदि \। इन्द्रं प्रति
सोत्प्रासं स्मयन्न् इत्य् अर्थः \।

तादृश एव सन् शैलम् उताट्य तत्राप्य् एकेन वामेन करेण तत्रापि बालो
लीला-प्रयोजनकम् उच्चिलोन्ध्र यथा तद्वत् तत्रापि बिभ्रत्
सप्ताहोरात्रानेकरीत्या दधत् तद् एवं विस्मय-हर्षौत्सुक्य-धृतिभिर्
आविष्ट आह---गोष्ठम् अपाद् इति \। सगर्व-हर्षम् आह-महेन्द्रमदभिद् इति
\। गवाम् इन्द्रो\ऽपि महेन्द्रस्य मदभेत्तेति सोत्प्रासं वस्तुतस् तु
गवेन्द्रत्वे तस्मिन् महेन्द्रत्वम् अपि समुद्रे नदीवत् प्रविशतीति भावः
\। प्रीत्यादित्य् आशीर्लिङ् तत् प्रीतौ जातायां मम गोष्ठ-जनानु-गतत्वम् अपि
सेत्स्यतीति भावः \। तथैव श्री-गोष्ठ-जन-भावेनाह---इन्द्रो गवं
इति \। नोऽस्माकं गोकुवेन्द्रो वा तद् एवं तद् एव स्व-पुरुषार्थत्वेन
दर्शितं श्री-ब्रह्मवद् एवेति ज्ञेयम् अत्र श्रुतिश् च---

> जज्ञान एव व्यवाधत स्पृधः
>
> प्रापश्यद् वीरो अभि पौस्यं रणम् \।
>
> अवृंश्चद् अद्रिम् अवं सस्यदः सृजद्
>
> अस्तम्भ्नान् नाकं स्वपस्यया पृथुम् \[ऋ।वे। १०.११३.४\] इति \।

अयम् अर्थः---*वीरः* श्री-कृष्णो *जज्ञानो* जात-मात्र एव *स्पृधः*
स्पर्धेमानान् दैत्यान् *व्यवाधत* विशेषेणैव बबाधे *अभि पौस्यं*
*रणं* *प्रापश्यत्* पुंस इदं पौंस्यं त्ययोग्यं रणं प्रापश्यत
दैत्येर् नान-विधान् सङ्ग्रामांश् चकारेत्य् अर्थः \।

किं च, अवसस्यदः स्वयम् एव गोवर्धन-रूपेण *अव* अनायासेन
*सस्यदः* गोपैर् दत्तम् अन्नादिकं भक्षितवान् \। किं च, स्पर्धमानं
*नाकं* तत् पतिं नाकस्थं मेघ-चक्रं च *अस्तभ्नात्* स्तम्भयामास
यतः *पृथुम् अद्रिम् अवृश्चत्* उत्पाट्य धृतवान् इत्य् अर्थः \। *स्ववश्यया*
\[*स्वपस्यया*\] लीलयैवेति \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पुनस् ताम् एव लीलां स्मरन् तत्र
दर्शित-गोकुल-कृपातिशयं श्री-कृष्णं स्मरंस् तत्-कृपाम् एव
स्व-पुरुषार्थत्वेन प्रार्थयमानस् तम् एव निजेष्ट-देवत्वेन
व्यञ्जयति---देव इति \।\।२५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो राजन् !
इन्द्र-कोपोत्थिताद् वज्राश्म-वर्षादिकान् महा-सङ्कटाद् गोवर्धनम् उद्धृत्य
तद्-आश्रितं गोष्ठं रक्षन् तन्-मुख-प्रवर्तन-पण्डितः कृष्णो यथा
सुर-लोक-गर्व-हन्ता प्रीणाति तथैव ब्रह्म-कोपोत्थिताद् वाग्-वज्राद्
इदं श्री-भागवतं वेदोदधिभ्य उद्धृत्य त्वां रक्षन्
तत्-परायण-मख-प्रवर्तन-पण्डितः कृष्णो
भक्त्-इरहित-दार्शनिक-भूसुर-लोक-गर्व-हन्ता प्रीणात्व् इत्य् आशयेन
परीक्षितं स्वान्तः-पातं मानयन् कृष्ण-प्रीतिं प्रार्थयते---देवे इति \।

यज्ञ-विप्लवेन या रुट्तया देवे इन्द्रे वर्यति सति वज्रैर् अश्मभिश् च
परुषानिलैश् च सीदत्-पाल-पशु-स्त्रि सीदन्तः पालाः पशव स्त्रियश् च
यस्मिन् तत् तथा \। आत्मा स्वयम् एव शरणं वस्य तद्-गोष्ठं दृष्त्वा
अनुकम्पी कृपालुर् उत्स्मयन् प्रौढिम् आविष्कुर्वन् अबलो बालो लीलया यथा
उच्छिलीन्द्रम् एकेनैव करेणोत्पाटयति तथैवोत्पाट्य यो गोष्ठम् अपात् स
गवाम् इन्द्रेति इन्द्र एवेन्द्रस्य मदं भिन्नत्तीति न्यायः \। कृष्णो नो मां
परीक्षितं एतान् श्रोतृंश् च प्रति प्रीयात् प्रीणातु \।\।२५\।\।

इति सारार्थ दर्शिन्यां हर्षिण्यां भक्त-चेतसाम् \।

षड्विंशो दशमे\ऽध्यायः सङ्गतः सङ्गतः सताम् \।\।

---------------------------------------------------------------------------------------------------------------------

**बलदेव-विद्याभूषणः (वैष्णवानन्दिनी) :** *न व्याख्यातम्।*

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं

संहितायां वैयासिक्यां दशम-स्कन्धे पूर्वार्धे

षड्विंशोऽध्यायः \।

\।\। १०.२६ \।\।

**\॥।**

(१०.२७)



### विगत-मदस्येन्द्रस्य श्री-कृष्ण-सन्निधौ क्षमा-प्रार्थनं काम-धेन्व्-इन्द्राभ्यां श्री-कृष्णस्याभिषेकश् च \।

**\।\। १०.२७.१ \।\।**

**श्री-शुक उवाच---**

**गोवर्धने धृते शैले आसाराद् रक्षिते व्रजे \।**

**गो-लोकाद् आव्रजत् कृष्णं सुरभिः शक्र एव च \।\।**

**श्रीधर-स्वामी (भावार्थ-दीपिका) :**

सप्त-विंशे तद् आलक्ष्य कृष्णस्य प्राभवं परम् \।

वर्ण्यते सुरभीन्द्राभ्याम् अभिषेक-महोत्सवः \।\।

**गोवर्धने धृते शैल** इति शक्रस्य भयेन आगमने हेतुः, **आसाराद्
रक्षिते व्रज** इति सुरभेर् हर्षेणागमने \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्**
गोवर्धनोद्धरणादि-रूपम् \। **परम्** अत्युकृष्टम् \। **प्राभवं**
प्रभोर् भावः प्राभवं प्रभूताम् \।\*\। येन गोवर्धनेन
गो-व्रज-रक्षा मद-दर्प-हनन-पूर्वकं कृता, स इन्द्रम् अप्य् अन्यं
करिष्यतीति भीतेर् इन्द्र आजगामेति \। **गोलोकात्** गवाम्
अधिष्थित-स्थानात् \। यद् वा, गोलोकात् प्राक् तत्,
परम-वैकुण्ठ-रूप-गोलोक-सुरभ्या इन्द्र-सहित्यानुपपत्तेः \। यद् वा,
गोलोकं व्रजम् उद्दिश्य ल्यब् लोपे इति कर्मणि पञ्चमी \। तथाह
श्रुतिः---

> ता वां वास्तून्य् उश्मसि गमध्यै यत्र गावो भूरि-शृङ्गा अयासः \।
>
> अत्राहतद् उरुगायस्य वृष्णः परमं पदम् अवभाति भूरि \।\। \[ऋ।वे।
> १.१५४.६\] इति \।

अर्थः---*तानि वां* युवयोः राम-कृष्णयोर् *वास्तूनि* रम्य-स्थानानि
*गमध्यै* गन्तुम् *उश्मसि* उश्मः कामयामहे, न तु तत्र गन्तुं
प्रभवामः \। *यत्र* येषु वास्तुषु *भूरि-शृङ्गाः* महा-शृङ्गवत्यो
*गावः* *अयासः* सञ्चरन्ति \। *अत्र* भू-लोके अहं निश्चितं तत्
गोलोकाख्यं *परमं पदं* *भूरि* अत्यन्त मुख्याद् अपि विशिष्टम्
*अवभाति* अत्यन्तं शोभते \। *वृष्णः* आनन्द-वर्षुकस्योरुगायस्य
महा-कीर्तेः, श्री-कृष्णस्येत्य् अर्थः \। यद् वा, गोलोकात् स्वर्गात्
इन्द्र-सुरभ्या आव्रजताम् इत्य् अर्थः \। दृग् दृष्टि इत्य्-आदिना गो-शब्दो
हलायुधे स्वर्ग-वशकोऽप्य् अस्तीति \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : गोलोकात्** सुरभि-लोकात्,
न तु गोलोकाख्य-वैकुण्ठात् \।\।१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गाः सुख-भोगादिना
नित्यं वर्धयतीति तथा तस्मिन्न् इति महा-वृष्ट्यापि तथा गवां
दुःख-शङ्का निरस्ता, प्रत्युत शिलादि-क्षालनेन तृणाद्य्-अधिक-सम्पत्त्या
च समृद्धिर् एव जातेति सूचितम् \। **व्रज**-शब्देन तत्रात्या मानुषा
पशु-पक्ष्यादयश् च सर्व एव प्राणिनो लक्षिताः \। **गोलोको** नाम
वैकुण्ठ-लोकोपरि वर्तमानो गवां लोकः, तथा च श्री-हरि-वंशे
शक्र-वाक्ये---

> स्वार्गाद् उर्ध्वं ब्रह्म-लोको ब्रह्मर्षि-गण-सेवितः \।
>
> तत्र सोम-गतिश् चैव ज्योतिषां च महात्मनाम् \।\।
>
> तस्योपरि गवां लोकः साध्यास् तं पालयन्ति हि \।
>
> स हि सर्व-गतः कृष्ण महाकाश-गतो महान् \।
>
> उपर्य् उपरि तत्रापि गतिस् तव तपोमयी \।\। \[ह।वं। २,१९.२९.३१\]
> इत्य्-आदि \।

स्कान्दे श्री-भगवद् अर्जुन-संवादे---

> एवं बहु-विधै रूपैश् चरामीह वसुन्धराम् \।
>
> ब्रह्म-लोकं च कौन्तेय गोलोकं च सनातनम् \।\। इति,

तथा श्री-ब्रह्म-संहितायां चादि-पुरुषस्तोत्रे---

> आनन्द-चिन्मय-रस प्रतिभाविताभिस्
>
> ताभिर् य एव निज-रूपतया कलाभिः \।
>
> गोलोक एव निवसत्य् अखिलात्म-भूतो,
>
> गोविन्दम् आदि-पुरुषं तम् अहं भजामि \।\। \[ब्र।सं। ५.४८\] इत्य्-आदि
> \।

ब्रह्म-लोकः श्री-वैकुण्ठ-लोक इत्य्-आदिकम् एषां व्याख्यानं च
श्री-भगवतामृत-गोलोक-माहाहात्म्यान्ते कृतम् एवास्ति \। तस्मात् **सुरभिः
शक्रश् चाव्रजत्** \। तत्र च गोलोकस्थ-गोकुल-मुख्यां गवां
मूल-भूतां सुरभिं श्री-भगवता स्व-वंश-रक्षणात् परम-हर्षेण
तद्-अन्तिके श्री-गोवर्धने समागच्छन्तीं दृष्ट्वा, तस्य
प्रीति-पात्र-भूतां नत्वा, परम-भक्त्या प्रसाद्य, तया सह शक्रः
स्वर्गाद् अगच्छद् इति ज्ञेयम् \।

कपश्य-पत्नी गवापत्या शक्र-विमाता सुरभिस् तु स्वर्गं एव निवसति,
अतः सान्यैव गोलोके तस्या वसत्य् असम्भवात् \। अप्य्-अर्थे **च**-कारः
\। महापराधित्वेन लज्जा-भयादिना तस्यागमनं न सम्भवेत्, तथाप्य्
आव्रजद् इत्य् अर्थः, अनन्य-गतिकत्वात् \। तत्र हेतुः---कृष्णं साक्षाद्
भगवन्तम् \। यद् वा,
शरणागत-वात्सल्यादि-निजाशेष-गुण-प्रकटन-परमतः
शरणागतत्वेनाव्रजद् इत्य् अर्थः,

यद् वा, तत् प्रियजन-सङ्गबलाद् आव्रजत्, यतः कृष्णं
प्रिय-जनैकवश्यम् इत्य् अर्थः, सुरभि-पक्षे निज-रूप-गुणादिना
परमानन्दकरं जगच् चिताकर्षकं चेति, एव-शब्देन तस्य कैवल्यं
बोध्यते, भयेन दैन्येन च वाहनादि-परिवार-परिच्छद-त्यागेन
एकाङ्कितया गमनात् \। अत्र विशेषः श्री-वैशम्पायनेनोक्तः, हरि-वंशे---

> स ददर्शोपविष्ट वै गोवर्धन-शिलातले \।
>
> कृष्णम् अक्लिष्ट-कर्माणं पुरुहूतः पुरन्दरः \।\।
>
> तं वीक्ष्य बालं महता तेजसा दीप्तम् अव्यवम् \।
>
> गोपवेशधरं कृस्णं प्रीति लेभे पुरन्दरः \।\।
>
> तं सो\ऽम्बुज-दल-श्यामं कृष्णं श्रीवत्स-लक्षणम् \।
>
> पर्याप्त-नयनः-शक्रः पुनः पुनर् उदैक्षत \।\। \[ह।वं।
> २,१९.३-५\]

किं च---

> तस्योपविष्टस्य मुखं पक्षाभ्यां पक्षि-पुङ्गवः \।
>
> अन्तर्धानं गतश् छायां चकारोरग-भोजनः \।\। \[ह।वं। २.१९.७\]
> इति \।

श्री-पराशरेणापि---

> गरुडं च ददर्शोच्चैर् अन्तर्धान-गतं द्विज \।
>
> कृतच्छायं हरेर् मूर्ध्नि पक्षाभ्यां पक्षि-पुङ्गवम् \।\। \[वि।पु।
> ५.१२.४\] इति \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गा नित्यं वर्धयतीति तथा
तस्मिन्न् इति तत् साहय्येन महा-वृष्ट्यापि तया गवां दुःख-शङ्का प्रत्युत
तृणाद्य् अधिक-सम्पत्त्या समृद्धिर् एव सूचिता व्रज-शब्देन तत्रत्या
मानुषाः पशु-पक्ष्यादयश् च गोलोकात् प्राकृतात्, न त्व् अप्राकृतात्
श्री-गोकुल-प्रकाश-विशेषात् \। इन्द्रस्य तदीय-सुरभि-सङ्गासम्भवात्
अप्राकृता-गोलोकस् त्व् अष्टा-विंशत्यध्यायान्ते दर्शयिष्यते इन्द्रस्य तया
सहागमनं श्री-कृष्णस्य गो-प्रियता-ज्ञानात् तत्रापि तस्या आद्यत्वात् अत्र
इन्द्रोऽपि तदानयनार्थं तत्र गत्वा तस्माद् आव्रजद् इति सम्बध्यते,
ब्रह्मणा चोदिता वयम् इति सुरभि-वाक्यात् तत्र तु ब्रह्मणा प्रेषितः
तेनैव सह चङतस् ततश् च सुरभ्या समं ब्रह्माज्ञामादाय गत इति च
अप्य् अर्थे चकारः महापराधित्वेन तस्यागमनं सम्भवेत् तथाप्य्
आव्रजद् इत्य् अर्थः \।

अनन्य-गतिकत्वात् तत्र हेतुः कृष्ण स्वयं भगवन्तम् अतः
शरणागतत्वेनाव्रजद् इत्य् अर्थः सुरभि-पक्षे कृष्णं
स्व-सन्तान-प्रियतागुणेनाकर्षकम् एव-शब्देन शक्रस्य केवल्यं बोध्यते
वाहनादि-परिवार-त्यागेनागमनात् ब्रह्मर्षि-देव-मातॄणां
चातिसङ्घट्टभिया दूरे स्थितत्वात् अत्र विशेषः
श्री-वैशम्पायनेनोक्तः---

> स ददर्शोपविष्टं वै गोवर्धन-शिला-तले \।
>
> कृष्णम् अक्लिष्ट-कर्मणं पुरुहूतः पुरन्दरः \।\।
>
> तं वीक्ष्य बालं महता तेजसा दीप्तम् अवययम् \।
>
> गोप-वेष-धरं विष्णुं प्रीतिं लेभे पुरन्दरः \।\।
>
> तं साम्बुज-दलच्चायं कृष्णं श्री-वत्स-लक्ष्मणम् \।
>
> पर्याप्त-नयनः शक्रः पुनः पुनर् उदैक्षत \।\। \[ह।वं।
> २.१९.३-५\]

अतः प्रीतिं लेभ इति पूर्वं श्री-कृष्णस्यैकान्ते दर्शनासम्भावनायासीत्
तस्याप्य् अपगमाद् इति भावः \। किं च, तत्रैव---

> तस्योपविष्टस्य सुखं पक्षाभ्यां पक्षि-पुङ्गवः \।
>
> अन्तर्धान-गतश्छायां चकारोरग-भोजनः \।\। \[ह।वं। २.१९.७\] इति
> \।

श्री-पराशरेणापि---

> गरुडं च ददऋशोच्चैर् अन्तरर्धान-गतं द्विजम् \।
>
> कृत-च्छायं हरेर् मूर्ध्नि पक्षाभ्यां पक्षि-पुङ्गवम् \।\। \[वि।पु।
> ५.१२.४\] इति \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : गोलोकात्** प्राकृताद् एव, न त्व्
अप्राकृतात् इन्द्रस्य तदीय-सङ्गो न सम्भवतीति "इन्द्रं नस्
त्वाभिषेक्ष्यामो ब्रह्मणा चोदिता वयम्" इति सुरभि-वाक्याच्चेदं लभ्यते
श्रीब्रह्मपार्श्वे भयाद्गतः शक्रस्तदाज्ञया गोलोकात् सुरभिमानीय पुनस्
तथा तदाज्ञयागत इति \।\।१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ रक्षणतः
परमसन्तुष्टो सुरभिर् गोलोकात् सुरभि-लोकाद् आगता स्वक्षीरैः कृष्णम्
अभिषेक्ष्यतीत्य् उपक्रामति गोवर्धने धृत इत्य्-आदि \। कृष्णम् आव्रजत्
कृष्णम् आससाद \। ततः शक्रश् च स्वलोकाद् आव्रजद् इत्य् अर्थः \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

सप्तविंशे भयाद् इन्द्र-स्तुतिस् तत्र कृपा हरेः \।

सुरभ्या चाभिषेको यद् गोविन्देत्य् अभिधाभवत् \।\।

आसाराद् रक्षिते व्रजे इति शक्रस्य भयेनागमने हेतुः \। सुरभेस् तु
ब्रह्माज्ञया भगवद्-अभिषेकः शक्र-साहायं च \। "ब्रह्मणा चोदिता
वयम्" इति तद्-उक्तेः \। गोलोकात् प्राकृताद् एव न त्व् अप्राकृताद्
वैकुण्ठ-विशेषात् तदीय सुरभेर् इन्द्र-साहित्यानुपपत्तेः \।\।१\।\।

**\॥।**

**\।\। १०.२७.२ \।\।**

**विविक्त उपसङ्गम्य व्रीडितः कृत-हेलनः \।**

**पस्पर्श पादयोर् एनं किरीटेनार्क-वर्चसा \।\।**

**श्रीधर-स्वामी (भावार्थ-दीपिका) :** तत्रेन्द्र आगत्य किं कृतवांस्
तद् आह---विविक्त उपसङ्गम्येत्य्-आदिना अथाह सुरभिर् इत्य् अतः
प्राक्तनेन ग्रन्थेन \। विविक्ते एकान्ते \। पादयोः पस्पर्श नमश् चकार
\।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र व्रजे \। तद् आह
इन्द्र-कृत्यम् आह \। एकान्ते जन-सम्मर्द-रहित-स्थले प्रकट-स्थले
मां दृष्ट्वा लोका हसिष्यन्तीति भीतेर् इति भावः \। विविक्त इति \।
हन्त-हन्त शक्र-हतकस्य वज्र-प्रहारैर् मम गोवर्धन-पृष्ठं
कीदृग् जर्जरमभूद् इति दिदृक्षया कदाचित् प्रातर् एकाकिनैव कृष्णेन
तत्र गमनात् तदैवेन्द्रेणाप्य् आगमनाद् इति बुध्यत \। दर्शन स्थानं
च हरिवंशे व्यक्तम् स ददर्शोपविष्ट वै गोवर्धन-शिला-तले
\[ह।वं। २,१९.३\] इति \। शृणु भो शक्र त्वं प्रथमम् एकैक एव वःअ
नादिपरिच्छदं परित्यज्य दीनो भूत्वा स्वापराधं क्षमयितुं प्रभोश्
चरणाम्बुजयोर् दण्डवन् निपतेति सुरभ्या प्रेरणाद् उपसङ्गम्य \। हन्त
भो देवेन्द्र किम् इदं ते मप्य् अपारं वट्सल्यं दृश्यते, यद्-बाल्याद्
अज्ञत्वात् त्वन् मख-हन्तारं मम् अनुकम्पितुमायासीति दृग् इङ्गितेनोक्ते सति
व्रीडितः \। एणं श्री-कृष्णम् \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : विविक्त** इति
लोक-लज्जा-भयात्, सर्वात्मनि तस्मिन् पुनर् लज्जा नास्त्य् एव,
**पाद-स्पर्शनम्** इन्द्राभिमानित्वाल् लोक-दृष्ट्या लज्जाकरं भवति
\।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विविक्ते विजन इति \।
कदाचिद् गोपा द्वयेण शपेयुः, अवज्ञया वोपहसेयुर् इत्य् आशङ्कया, पूर्वम्
एव श्री-भगवता कथञ्चित् कुत्रापि तेषां प्रस्थापनात्,
निजाभिषेकापेक्षया श्री-बलदेवस्य गौरवेण सङ्गे\ऽनानयनाच् च,
उप-समीपे, सम्यक् मूर्ध्नि बद्धाञ्जल्यवनत-मुखत्वादि-प्रकारेण
गत्वा, यद्य् अपि सुरभेर् अनुगत्वेन पश्चाद् एव तस्योपसङ्गतिर् युक्ता,
तथाप्य् आदौ तस्य सा भगवद् रूपेण वा कर्षणाद् धैर्यहानेः,

यद् वा, भगवता सह प्राक् सङ्गतायाः सुरभेः पश्चाद् एव तस्य
सङ्गति-रू-शब्दात् ज्ञेया \। यद् वा, उप अनु सुरभेः पश्चात् स्थित्वा
सङ्गत्य् एत्य् अर्थः, तथापि भावः स एव \। तत्र हेतुः---व्रीडितः
प्राप्त-लज्जः, कुतः ? कृतं हेलनं दुरुक्त्यादिना भगवद् अज्ञानेन \।
यद् वा, पूजा-भञ्चनेन भगवता यस्य सः, अर्कस्येव दूरव्यापि वर्चो
यस्य तेन, एवनं गोप-रूपेण वर्तमानस्मत् प्रभुं पादयोः पस्पर्शेति
लज्जा-भयादिना दूरत एवाष्टाङ्ग-प्रणामं बोधयति \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विविके विजन इति गोकुले
तेषां प्रकटागमन-व्यवहाराभावात् क्षमापणाया एकान्ते
व्यवहार-सिद्धत्वाच् च श्री-कृष्नस्यिअकाकित्वेन तत्र स्थितिश् च नभसि
दूरतस् तत् सुरभि-सहितं तं दृष्ट्वा केनापि व्याजेनागमनात् विविक्त
उपसङ्गम्येति सुरभिं विनेति गम्यते तच् च स्वयम् एवासावेकाकितया दीनो
भूत्वा प्रथमं मिलत्विति सुरभ्या एव प्रेरणयेति ज्ञेयम् \। तत्र हेत्व्
अन्तरं व्रीडितः प्राप्त-लज्जः कुतः ? कृतं हेलनं लुरुक्त्य् आदिना
भगवद् अवज्ञा येन किरीटेनेति दण्डवत् प्रणामं बोधयति
अर्क-वर्चसेति तस्य तत् पादयोर् उपयोजितस्य शोभां वर्णयति \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विविक्ते विजने श्री-वैशम्पायनेन
स्थानं चोक्तम् "स दर्दशोपविष्टं वै गोवर्धन-शिला-तले" इति
विविक्तत्वं च दूरतस् तं दृष्ट्वा बहुल-पुष्प-हरणादिक-मिषेण
सखीनां दूरतः प्रस्थापनात् श्री-रामस्य च तद्-दिने कथञ्चित्
अनागमनाद् इति ज्ञेयम् \।\।२.३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उअभयोः समागमे शक्रस्य
प्रथम-चेष्टितमाह---विविक्तम् इत्य्-आदि \। अभिमानातिरेकात् कदाचिच्
चरणपतितं मां गोपाः पश्येयुर् इति लज्जया विविक्तं यथा भवति
तथ उप निकटे सङ्गम्य लोकेऽधायि, अपराद्धो जनस् तथैवाचरति \।
किरीटेनैव पस्पर्श, न तु शिरसा सङ्कोचातिशयात् साक्षात् स्पर्शाक्षमः \।
अत्र हेतुः व्रीडितः \। कुतः ? कृत-हेलनः \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : विविक्त** इति \। हन्त
हन्त शक्र-हतकस्य वज्र-प्रहारैर् मम गोवर्धन-पृष्ठं कीदृशं
जर्जरम् अभूद् इति दिदृक्षया कदाचित् प्रातर् एकाकिनैव कृष्णेन तत्र
गमनं, तदैवेन्द्रेणाप्य् आगमनाद् इति बुध्यते दर्शन-स्थानं च
हरिवंशे व्यक्तम्, स ददर्शोपविष्टं वै गोवर्धन-शिला-तले \[ह।वं।
२,१९.३\] इति \। शृणु, भोः शक्र! त्वं प्रथमम् एक एव
वाहनादि-स्व-परिच्छदं परित्यज्य दीनो भूत्वा स्वापराधं क्षमापयितुं
प्रभोश् चरणम्बुजयोर् दण्डवन् निपतेति सुरभ्या प्रेरणाद् उपसङ्गम्य
\। हन्त भो देवेन्द्र! किम् इदं ते मय्य् अपारं वात्सल्यं दृश्यते यद्
बाल्याद् अज्ञत्वात्, तन्-मख-हन्तारं सागसम् अपि माम् अनुकम्पितुम् आयासीति
दृग्-इङ्गितेनोक्ते सति **व्रीडितः** \।\।२\।\।

**\॥।**

**\।\। १०.२७.३ \।\।**

**दृष्ट-श्रुतानुभावो \ऽस्य कृष्णस्यामित-तेजसः \।**

**नष्ट-त्रि-लोकेश-मद इदम् आह कृताञ्जलिः \।\।**

**श्रीधर-स्वामी (भावार्थ-दीपिका) :** अस्य श्री-कृष्णस्य श्रुतश् चासाव्
अनुभावश् च श्रुतानुभावः दृष्टः श्रुतानुभावो येन स इन्द्रः \। नष्टस्
त्रि-लोकेशोऽहम् इति मदो यस्य सः \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोवर्धन-धारणे
स्वाक्षिभ्याम् आदौ तत् प्रभावं दृष्ट्वा पश्चात् स्वस्यपराधित्वं निश्चित्य
स्वात्मरक्षार्थं मेरु-पृष्ठस्थ-ब्रह्म-मुखाच् छ्रतोऽयम् एवास्माकं
परम-गुरुर् इत्य् एवं लक्षणे यस्य स तथा \। स्थित-तेजः
दुर्ज्ञेय-प्रभावस्य \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अस्य
श्री-बाल-गोपाल-रूपेण वर्तमानस्य कृष्णस्य नराकार-पर-ब्रह्मणः,
अमितम् अनन्तं तेजो तस्येति अर्क-तुल्यकिरीट-तेजो-युक्तो\ऽप्य् असौ
अर्क-कोट्य् अधिक-तेजः
पुञ्जजाज्ज्वल्यमान-श्री-पादाब्ज-कनिष्ठ-नखाग्रांशु-लहरीलवेन तद्
अग्रे दिवा खद्योतायमान इव वृत्त इति सूचयति, अत एव सद्यो
नष्ट-त्रिलोकेश-मदः, अमित-तेजस इति पञ्चम्यन्तं वा, हेतौ अर्थः स
एव, किं च, दृष्टः साक्षाद् अनुभूतः श्री-गोवर्धन-धारणादिना
अत्रागमन-मात्रेण वा, श्रुतो\ऽनुभावो माहात्म्य-विशेषो येन, अत एव
कृताञ्जलिर् इदं वक्ष्यन्न् आह \। यद् वा, तादृशोक्तिस्फूर्तौ हेतुः---दृष्टो
गोवर्धन-धारणादि-लीला-रूप-विशेषानुभावेन, श्रुतश् च शास्त्रादिना
अनुभावो यस्य, अतस् तद् अनुरूपं तुष्टावेत्य् अर्थः \। इति स्तुतेर्
उत्कृष्टता सूचिता \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अस्य बाल-गोपाल-रूपस्य
कृष्णस्य नराकृति-परब्रह्मणः दृष्टः श्री-गोवर्धनोद्धरणेन श्रुतः
श्री-ब्रह्मादि-मुखेनानुभावो येन सः अमितम् अनन्तं तेजो यस्य तस्येति
अर्क-तुल्य-किरीट-तेजो युक्तो\ऽप्य् असावर्क-कोट्य् अधिक-तेजः
पुञ्जजाज्वल्यमान-श्री-पादाब्ज-नखाग्रंशु-लहरीकस्य तस्यात्ग्रे दिवा
खद्योतायमान इव वृत्त इति सूचयति, अत एव च सद्यो
नष्टत्रिलोकेशमदः अमित-तेजस इति---पञ्चम्यन्त वा हेतौ \। अर्थः स
एव \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आदौ दृष्टः
स्व-नेत्राभ्याम् एव पश्चाद् अपराधित्वं स्वस्य निश्चित्य
परित्राणोपाय-जिज्ञासया मेरु-पृष्ठं गत्वा, श्रुतो ब्रह्म-मुखाद्
अनुभावः प्रभावो येन सः \।\।३\।\।

**\॥।**

**\।\। १०.२७.४ \।\।**

**इन्द्र उवाच---**

**विशुद्ध-सत्त्वं तव धाम शान्तं**

**तपो-मयं ध्वस्त-रजस्-तमस्कम् \।**

**माया-मयो \ऽयं गुण-सम्प्रवाहो**

**न विद्यते ते \ऽग्रहणानुबन्धः \।\।**

**श्रीधर-स्वामी (भावार्थ-दीपिका) :** तत्र ममापराधं क्षमस्वेति
वक्तुं तव तावद् अपराधो नस्त्य् एव त्वयानुग्रह एव कृत इत्य् आह
चतुर्भिः---**विशुद्ध-सत्त्वम्** इति \। **धाम** स्वरूपं \। **शान्तम्**
एक-रूपम्, अतश् च **तपो-मयं** प्रचुर-ज्ञानं सर्वज्ञम् इत्य् अर्थः \।
कुतः ? **ध्वस्त-रजस्-तमस्कं** ध्वस्ते अविद्यमाने रजस्-तमसी
यस्मिन् \। अत एवायम् अस्मद्-आदिषु दृश्यमानो माया-कार्य-रूपो
**गुण-संप्रवाहः** गुणैः संप्रोह्यत इति तथा, संसार इत्य् अर्थः \।
स **ते** तव **न विद्यते** \। यतः **अग्रहणेन** अज्ञानेन
**अनुबध्यत** इति तथा, स सर्वज्ञस्य ते नास्तीत्य् अर्थः \।
अज्ञान-सम्बन्धो वा \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तदा कृष्ण-पार्श्वे वा
\। इन्द्र गर्वाद् एव त्वन् मखं विखण्डय त्वत् सम्प्रदानीयनैवेद्यं
भोक्तुं गोवर्धन-मखं मिषेण करवम् इति त्वं वेत्स्येवेति वक्रोक्तिं
ज्ञात्वा---भो नाथ त्वन् माया-मोहितो\ऽप्य् अहम् अधुना वत्कृपालेशेन त्वत्
तत्त्वं किञ्चिज् जानामीत्य् आह-विशुद्धेति \। विशुद्ध रजस्तमोभ्याम्
अनभिभूतं सत्त्वं यस्मिंस् तत्-तथा \। अतश् च शान्तत्वाच् च \। इत्य्
अर्थ इति \। प्राचुर्य मयट् \। सर्व-प्रचुर-शब्दौ पर्यायौ, प्रगतः
चुरः स्तेयं यस्माद् इति विग्रहाद् इत्य् अर्थः \। तत्र हेतुम्
आशङ्कते---कुत इति \। यस्मिन् धाम्नि \। अत एव गुण-सम्बन्ध-राहित्याद्
एव \। सम्प्रोह्यते सचाल्पते सबध्यते व \। इत्य् अर्थ इति \।
गुण-सम्बस्यैव संसार-पदार्थत्वाद् इति तत्पर्यम् \। स संसारः \।
यतो हेतोः \। न हृह्यते वस्तु-याथात्म्यमनेनेत्य् अग्रहणे तेनानुबुध्यते
सम्बध्यते प्राप्यते इत्य् अर्थः \। इत्यर्थ इति \। सर्वज्ञस्येश्वरस्य
संसारसत्त्व ईश्वरतैव लालुप्येतेति भावः \। कार्पापेक्षया कार्यिणो
मुख्यत्वत् मुख्यामुख्ययोर् मुख्ये कार्य-सम्प्रत्ययः इति
न्यायेनाह---अज्ञान-सम्बन्धो वेति \।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र महापराधिन्य् अपि
स्वस्मिन् श्री-भागवतः स्वाभाविक-श्री-मुख-प्रसक्त्या कोपाभावम्
अवधार्य आश्वस्तः संस्तं स्तुवन् आदौ निजापराधं क्षमापयितुं
परमेश्वरस्य तवास्मासु कोपावज्ञादिकं न कथञ्चित् कदाचिद् अपि
घटते, वयं तु त्वन् मायामोहिताः संसारिणो बहुधा नित्यापराधिन एव
इत्य् आह---विशुद्धम् इति \। यद्य् अपि श्री-भगवद् रूपं गुणातीतं
सच्चिदानन्द-घनम् एव, तथापि विशुद्ध-सत्त्वम् इति
लोभ-क्रोधादि-रहित-सत्त्व-गुण-स्वभाव-सादृश्य-दृष्टि-मात्रेणोक्तम्,
तत्र यद्य् अपि देवा अपि सात्त्विकास् तथापि स्वस्येव तेषां
लोभादि-सम्भवनाद् विशुद्धेत्य्-आदि-विशेषणैदात्मादि-देव-वर्त-स्वभावो
व्यवच्छिन्नः \। अन्यत् तैर् व्याख्यातम्,

यद् वा, विशुद्ध-सत्त्वं चिछक्ति-विलास-भूतं नित्यानन्द-रूपम् \। यद्
वा, भो विशुद्ध ! सर्व-दोष-रहित \। माया-गुण-स्पृष्टेति वा, तव
धाम श्री-मूर्तिः सत्त्वं सत्त्व-मात्रं ब्रह्म-धामेत्यनेन
ब्रह्म-घनत्व-मायातमेव, कथम्-भूतं सत्त्वम् ? तपः चित्तकाग्र्यं
तन् मयं तद् एक-साध्यम् इत्य् अर्थः \। कथम्-भूतं धाम ? ध्वस्ते
अतिविनष्टे निरस्ते वा रजस् तम् असी सेवकानां यस्याद् येन वा तत्,
अतो\ऽयं साक्षाद् अनुभूयमानस्ते तव कारु\ऽन्यादि-गुण्पानां सम्प्रवाहः
परम्परा मायामयो न भवति, कुतः ? ग्रहणेन त्वत्
स्वीकारेणैवानुबध्यते प्राप्यत इति तथा सः, अनन्य-साध्यतया तस्य
स्व-प्रकाशत्व-पर्यवसानेन गुणातीत-त्वासिद्धेः,

यद् वा, ध्वस्त-रजस्तमस्कत्वेन त्वत् सेवकानाम् अपि तेषां गुण-प्रवाहः
संसारो नास्त्य् एव, यतस् ते\ऽग्रहणेन त्वद् अज्ञानेनैवानुबध्यत इति,

यद् वा, धाम वसति-स्थानं गोष्ठम् इत्य् अर्थः \। अतो\ऽत्रापि मायामयो
गुण-संप्रवाहो न विद्यते, अस्यापि त्वत् सदृशत्वात्, अतो मयात्र किं
कर्तुं शक्यते, तथापि यत् तादृशं कृतं तन् महाग एव ममेति भावः
\।

यद् वा, विशुद्धं सत्त्वं प्राण्य् एव तव धाम निवास-स्थानम्,
कथम्-भूतम् ? शान्तं शान्ति-युक्तम्, अतस् तपोमयं तपः-प्रचुरम्, अत
एव तस्मिन्न् अयं नास्ति, अन्यत् समानम्, अतो मम तद्-वैपरीत्येन हृदि
तद् अभावात् त्वज् ज्ञानं नाभूत्, सदा संसारो महापराधश् च जात इति
भावः \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र महापराधिन्य् अपि
स्वस्मिन् श्री-भगवतः स्वाभाविक-श्री-मुख-प्रसक्त्या
कोपाभावमवधार्यास्वरथः सन् त स्तुवन् आदौ निजापराधं क्षमयितुं
परमेश्वरस्य तवास्मासु कोपादिकं न घटते वयं तु त्वन्माया-मोहिताः
संसारिणो बहुधा नित्यापराधिन एवेत्य् आह---विशुद्ध-सत्त्वम् इति \।
विशुद्ध-सत्त्वम् अत्र प्राकृत-सत्त्वानुस्यूत-चिच् छक्ति-वृत्ति-विशेषो
ज्ञेयः \। यथोक्तं ब्रह्म-संहितायाम्

> सत्त्वावलम्बि-पर-सत्त्व-विशुद्ध-सत्त्वम्
>
> गोविन्दम् आदि पुरुषं तम् अहं भजामि \।\। इति \।\।

अन्यत् तैः \। तत्र विशुद्ध-सत्त्वात्मकं स्वरूपम् इत्य् अर्थः यद् वा,
तव धाम प्रकाशोयं विशुद्ध-सत्त्वं तद् आख्यं स्व-प्रकाशता-रूपम्
इत्य् अर्थः \। विशुद्ध-पदस्य जाड्यांश-परित्यागेऽपि हेतुत्वात्
सत्त्व-पदस्याविर्भावार्थत्वात् तच् च शान्तं क्षोभ-रहितं किं च,
तपोमयं ज्ञानातिशय-रूपम्---

> ज्ञान-शक्ति-बलैश्वर्य-वीर्य-तेजांस्यशेषतः \।
>
> भगवच् छब्द-वाच्यानि विना हेयैर् गुणादिभिः \।\। \[वि।पु। ६.५.७९\]
> इति \।

श्री-विष्णु-पुराण-वचनात् \। ज्ञान-प्रचुरं च शान्तत्वे हेतुः
ध्वस्त-रजस् तमस्कं विक्षेपावरण-शून्यम् अयम् आत्मापहत-पाप्मा
\[छा।उ। ८.१५.१\] इति श्रुतेः \। प्राकृत-सत्त्वं तु तत्र निषिद्धं
श्री-विष्णु-पुराणे---

> सत्त्वादयो न सन्तीशे यत्र च प्राकृता गुणाः \।
>
> स शुद्धः सर्व-शुद्धेभ्यः पुमान् आद्यः प्रसीदतु \।\। \[वि।पु।
> १.९.४४\] इति \।
>
> ह्लादिनी सन्धिनी सम्वित् त्वय्य् एका सर्व-संश्रये[^८२] \।
>
> ह्लाद-तापकरी मिश्रा त्वयि नो गुण-वर्जिते \।\। \[वि।पु। १.१२.६८\] इति
> च,

[^८२]: संस्थितौ


अत स्वयं साक्षाद् अनुभूयमानस् ते तव कारुण्यादि-गुणाना सम्प्रवाह
परम्परा मायमयो न विद्यते न भवति \। कुतः ? ग्रहणेन
त्वत्-स्वीकारेणैव अग्रहणेन इन्द्रिय-करणक-परिच्छेदाभावेनैव वा
अनुबध्यते प्राप्यत इति तथा सः \।\।४\।\।

---------------------------------------------------------------------------------------------------------------------

**जीव-गोस्वामी (भगवत्-सन्दर्भः) :** अयम् अर्थः---धाम
स्वरूप-भूत-प्रकाश-शक्तिः \। विशुद्धत्वम् आह विशेषण-द्वयेन \।
ध्वस्त-रजस्-तमस्कं तपो-मयम् इति च \। तपोऽत्र ज्ञानं स
तपोऽतप्यत इति श्रुतेः \। तपोमयं प्रचुर-ज्ञान-स्वरूपम् \।
जाड्यांशेनापि रहितम् इत्य् अर्थः \। आत्मा ज्ञान-मयः शुद्ध इतिवत् \।
अतः प्राकृत-सत्त्वम् अपि व्यावृत्तम् \। अत एव मायामयोऽयं
सत्त्वादि-गुण-प्रवाहस् ते तव न विद्यते \। यतोऽसाव्
अज्ञानेनैवानुबन्ध इति \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विशुद्धं सत्त्वम् इति व्याख्या
\।\।४.६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**तपो-मयं ध्वस्त-रजस्-तमस्कम् \।**

**माया-मयो \ऽयं गुण-सम्प्रवाहो**

**न विद्यते ते \ऽग्रहणानुबन्धः \।\।**

**विश्वनाथ-चक्रवर्ती (सारार्थ-दर्शिणी) :** गर्वाद् एव त्वन्-मखं
विखण्ड्य लोभाद् एव त्वत्-सम्प्रदानीयं नैवेद्यं भोक्तुं
गोवर्धन-मख-मिषम् एवाकरवम् अहम् इति मत्-तत्त्वं त्वं जानास्य् एवेति
स्वस्मिन् वक्रोक्तिम् आशङ्क्य भो नठ! त्वन्-माया-मोहितोऽप्य् अहं
त्वत्-कृपा-लेशेनाधुना त्वत्-तत्त्वम् एतन्-मात्रं त्व् अहं जानामीत्य्
आह---विशुद्धम् इति द्वाभ्यां \। तव धाम-स्वरूपं शान्तम् अनुग्रं
तपोमयं ज्ञान-स्वरूपं तर्हि किं सत्त्व-गुणोत्थं? न,
**विशुद्ध-सत्त्वं** अप्राकृतं चिद्-आनन्दमयम् इत्य् अर्थः \। अतो
रजस्-तमसोस् त्वयि सम्भावनैव नास्ति प्रत्युतान्य-गतयोर् अपि तयोस्
त्वत्तो ध्वंस एवेत्य् आह ध्वस्तं रजस् तमश् च यस्मात्
यत्-स्मरणादि-कर्तुर् अपि रजस्-तमसी नश्यत इत्य् अर्थः \। अतोऽस्मिन्
जगत्य् अस्मद्-आदिषु यो गुणानां सम्यक् प्रवाहः, संसार-रूपः मायामयः
अयं ते तव नैव विद्यते \। ननु, जीववन् मास्तु किन्तु मायाम्
अधीनीकृत्य कदाचित् कौतुक-वशाद् अस्तु नात्र कोऽपि दोषस् तत्राह
**अग्रहणानुबन्धः** न विद्यते ग्रहणस्यानुबन्ध आकाङ्क्षापि यत्र सः
\।\।४\।\।

**\॥।**

**\।\। १०.२७.५ \।\।**

**कुतो नु तद्-धेतव ईश तत्-कृता**

**लोभादयो ये\ऽबुध-लिङ्ग-भावाः \।**

**तथापि दण्डं भगवान् बिभर्ति**

**धर्मस्य गुप्त्यै खल-निग्रहाय \।\।**

**श्रीधर-स्वामी (भावार्थ-दीपिका) :** यदा
अज्ञान-तत्-कृत-देह-सम्बन्धौ न स्तस् तदा तत् कृतानां लोभादीनां का
वार्तेत्य् आह---कुतो नु इति \। तत् कृता देह-सम्बन्ध-कृताः तद्-धेतवः
पुनर् अन्यस्य देहस्य हेतवः \। ननु ज्ञानिनाम् अपि ते दृश्यन्तेऽत
आह---अबुध-लिङ्ग-भावा अज्ञानिनां गमकाः \। यावद् रागादि-मत्त्वं तावज्
ज्ञानित्वम् एव न सिद्धम् इत्य् अर्थः \। लोभाद्य्-अभावेऽपि मन्-मान-भङ्गो
दण्डार्थम् इत्य् आह---तथापीति \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कारणाभावे कार्याभावम्
आह---यद् एति \। तत्-कृतानाम् अज्ञान-कृतानाम् \। ज्ञानिष्व् अपि
लोभादीनाशङ्कते---नन्व् इति \। ते लोभादयः \। अतः अत्र \। अबुधानां
लिङ्गं स्वरूपं भावयन्ति बोधयन्तीत्य् अबुध-लिङ्ग-भावाः \। इत्य् अर्थ
इति रागादय एवाज्ञानित्वापादका इत्य् अर्थः \। भगवतः स्वहितैषित्वम्
आह---लोभाद्येति \। तथापि लोभाद्य् अभावे\ऽपि \। दण्डं शासनम् \। यद्
वा---दण्डं सन्न्यास-चिह्नीभूतं वेणु-लकुटम् \। धर्मस्य
प्रव्रज्याधर्मस्य \। गुप्त्यै खलस्याज्ञानस्य निग्रहाय
त्वं-पदार्थ-विवेकाय सन्न्यासः सर्व-कर्मणाम् इत्य् उक्तेः \। इत्य्
अभिप्रेत्यैव देवलेनोक्तम्---मुख-जानाम् अयं धर्मो यद् विष्णोर्
लिङ्ग-धारणम् इति \। विष्णुर् लिङ्गं दण्डः दण्डोऽस्त्री शासने राज्ञा
हिंसने लकुटे गुणे \। दमने वेणुलकुटे इति यादवः \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं सद् गुण-निधित्वात्
दोषाणाम् अभावात् त्वयि भावकेषु च लोभादयो न सन्तीति
कैमुतिक-न्यायेनाह---कुतोन्विति \। ईश हे माया-नियन्तः ! आदि-शब्देन
क्रोधादयः, लोभस्यादाव् उक्तिः श्री-गोवर्धन-यागे \[एतादृश-लोभस्य
भक्त-सुखकरत्वाद् अन्येषाम् अदुःखकरत्वात् ईश मन्युलोभादयः इति
पाठः श्री-चित् सुखादीनां सम्मतः, अतस् तावकत्व-रहितानाम् अबुधानाम्
अस्माकम् एव लोभादयो युक्ता एवेति भावः \। अथापि यद्य् अपि तव
त्वदीयानां च लोभादयो न सन्ति, तथापीत्य् अर्थः, बिभर्ति भवान्,
यतो भगवान्, सर्व-लोक-हितार्थम् अवतीर्णः साक्षात् परमेश्वर इत्य्
अर्थः \। यद् वा, भगवान् बिभर्तीत्य् अपरोक्षे\ऽपि परोक्षवद् उक्तिर्
भय-गौरवादिना \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतः
कैमुतिक-न्यायेनाह---कुतोन्विति \। यदि गुणाः मायामया न भवन्ति तर्हि
तद् धेतवो माया-हेतुका दोषाः कुत इत्य् अर्थः \। तत्र हेतुः ईश, हे
माया-नियन्तः ! नवन्नकूट-भोजनत्वन् मदासहनादिना मयि ते
भवद्भिर् अवगता एव कथम् अधुना भयेनापलप्य् अन्ते तत्राह---तत्
कृता लोभादयो ये बुध-लिङ्ग-भावा इति \। बुध-लिङ्ग-भावा
भक्त-भक्ति-माहात्म्यगमकाः भक्त-दत्त-भोजन-समास्वादात्मका
लोभादयस् ते तु तत् कृताः कुत इति न मायाकृताः किन्तु कृपा-मात्र-कृता
इत्य् अर्थः पत्रं पुष्पं फलं तोयम् इत्य् आदेः

ननु, भवतु तादृशो लोभः भक्त-सुखकरत्वाद् अन्येषाम् अदुःखकरत्वच्
च क्रोधस् तु स्व-विशय-दुःखकर एव दण्डात्मकत्वात् कथं तर्हि
तत्र च न कृपा तत्राह---एवेति भावः \। तथापीति पाठः क्वचित्
भगवान् बिभर्तीत्य् अपरोक्षेऽपि परोक्षवद् उक्तिर् भय-गौरवादिना ईश
मन्युलोभादय इति चित् सुखादीनां पाठे मन्यु-लोभादीनां च कुतोन्वित्य्
अनेनैवान्वयात् \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतः
कैमुतिक-न्यायेनाह---कुत इति \। नु भो **ईश**! यदि तव गुण-प्रवाहे
जिघृक्षापि नास्ति, तर्हि कुतस् तस्य गुण-प्रवाहस्य हेतवो गुणाः स्युः,
**तत्-कृता** गुण-प्रवाह-कार्य-भूताः **लोभादयः** च येऽबुधस्य
लिङ्गं चिह्नं भावयन्त्य् उत्पादयन्तीति ते \। ननु, तर्हि कथं
तन्-मख-भङ्गम् अकरवं ? तत्राह---अथापीति \।
लोभ-कोपाद्य्-अभावेऽपि \।\।५\।\।

**\॥।**

**\।\। १०.२७.६ \।\।**

**पिता गुरुस् त्वं जगताम् अधीशो**

**दुरत्ययः काल उपात्त-दण्डः \।**

**हिताय चेच्छा-तनुभिः समीहसे**

**मानं विधुन्वन् जगद्-ईश-मानिनाम् \।\।**

**श्रीधर-स्वामी (भावार्थ-दीपिका) :** ननु त्वद्-दण्डे च मम
गोप-पुत्रस्य का शक्तिः \। किं वा, कारणं, को वा दण्डो मया कृत इत्य्
अत आह---पितेति \। त्वं पिता जगतां जनकः, गुरूपदेष्टा, अधीशो
नियन्ता, इति दण्ड-धारणे हेतु-त्रयम् \। कालत्वात् समर्थः, तस्माद्
उपात्त-दण्डो हिताय कल्याणाय स्वेच्छा-तनुभिर् लीलावतारैः समीहसे \।
तव समीहा लीलैव जगद्-ईश-मानिनाम् अस्माकं मान-विधूननम् इत्य् अर्थः
\।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवांस् तस्य महत्त्वं
द्योतयन् दण्डे कारणम् आशङ्कते---नन्व् इति \। जनको ब्रह्मादि-द्वारा
उपदेष्टा मन्वादि-रूपेण, नियन्ता यम-राजादि-रूपेण \। मानधूननं
माननाशनम् \। इत्य् अर्थ इति \। मान-निवृत्त्या साधुमार्ग प्रवृत्तिः स्यात्
तद् एव भगवल् लोला-प्रयोजनम् इति भावः \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतो मम हितम्
एवाकरोरित्य् आह---चकारात् स्वयं च \। यद् वा, च एव, जगतां
हितायैव, सम्यक् ईहसे चेष्टसे, विचित्र-लीलां तनुषे, किं कुर्वन् ?
जगदीशमानिनां जगदीशा वयम् इति मानवताम् \। यद् वा, हे जगदीशेति \।
तत्र तत्र हेतुः---मानिनाम् अभिमानवताम् अस्माद् दृशाम् अभिमानं
निरस्यन्, अन्यथा लोक-पालानाम् अभिमान-दृष्ट्वा लोकानाम् अप्य् अभिमानेन
हितासम्पत्तेः,

यद् वा, अप्य् अर्थे चकारः, मानं विधुत्वन्न् अपि तेषाम् अपि हिताय
समीहसे \। अन्यत् तैर् व्यञ्जितम् \। यद् वा, दण्डं बिभ्रतो\ऽपि
हितकारित्वं समर्थयति---पितेति, उपत्त-दण्डो दण्डं बिभ्रद् अपि त्वं
जगतां पित्रादय एव, यथा पुत्रादि-हिताथ ते\ऽपि दण्डं धारयन्तीत्य्
अर्थः \। तत्र गुरुः शिष्य-हितार्थम्, अधीशः स्वामी भृत्यस्य, कालो
यमस्य सर्व-जीवानाम्, नरकोपभोजनादिना पापादिक्षपणात्, तच्
चाजामिलोपाख्यानादौ व्यक्तम् एव, यद् वा, परमाष्वादि-लक्षणः कालः
सो\ऽपि जन्म-मरणादिना दण्डं कुर्वन् वैराग्योत्पादनादिनाहितं करोत्य्
एव, तत्र कथञ्चित् पित्रादयो वञ्चयितुं शक्यन्ते, न च काल इत्य्
आह---दुरत्ययो दुर्लङ्घ्यः, अतः स्वस्य भक्तानां चेछया यास्
तनवो\ऽवतारास् ताभिः \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतो मम हितम् एवाकरोद् इत्य्
आह---पिता च गुरुश्चेत्य्-आदिर् अन्वयः \। सम्यक् ईहसे विचित्र-लीलां
तनुषे अन्यत् तैः तत्र मानधूननम् इत्य् अतिशय-विवक्षयैव
भेदानिर्देशः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** धर्म-गोपन
खल-निग्रहाभ्यां पूर्णस्य परमेश्वरस्य मम किं फलम् इति चेत्,
**जगतां** मङ्गलम् एवेत्य् आह---पितेति \। तव साहजिक-कारुण्यात्
जगतां मध्ये ये धार्मिकास् तेषु **त्वं पिता** यथा पुत्रस्य देह-द्वये
वत्सलः **गुरुर्** यथा शिष्यस्य जीवात्मनि वत्सलः, **अधीशस्**
तत्-तद्-दुःख-त्राण-सुख-प्रदान-समर्थः ये तु खलास् तेषु त्वं
**दुरत्ययो** दुर्वारः कालः स इव उपात्त-दण्डः दण्ड-प्रदानेनैव तच्
चोदक इत्य् अर्थः \। अत उभयेषां हितायैव इच्छा-तनुभिः
स्वेच्छामयावतारैः समीहसे चेष्टसे तव समीहा लीलैव
पूतना-वधादिका दुष्ट संहारिका शिष्ट-पालिका चेत्य् अर्थः \। ये
त्वधिकृतभक्ता ब्रह्माद्यस् त्वद्-दत्त यत्-किञ्चिद्-ऐश्वर्येणैव मत्ता
भवन्ति तेषाम् अपि मद-निरसिनी त्वल्-लीलैवेत्य् आह---मानम् इति
\।\।६\।\।

**\॥।**

**\।\। १०.२७.७ \।\।**

**ये मद्-विधाज्ञा जगद्-ईश-मानिनस्**

**त्वां वीक्ष्य काले \ऽभयम् आशु तन्-मदम् \।**

**हित्वार्य-मार्गं प्रभजन्त्य् अपस्मया**

**ईहा खलानाम् अपि ते\ऽनुशासनम् \।\।**

**श्रीधर-स्वामी (भावार्थ-दीपिका) :** कथम् एतद् ? इत्य् अत
आह---**य** इति \। **मद्-विधाश्** च ते **अज्ञाश्** च ते, अतो
**जगद्-ईश-मानिनः** **काले** भय-कालेऽपि यथाधुनैवातिवृष्टौ
**त्वाम् अभयं** भयम् अगणयन्तं **वीक्ष्य आशु तन्-मदं** जगद्-ईशा
इति मदं **हित्वा** विगत-गर्वाः सन्तः **आर्य-मार्गं**
त्वद्-भक्ति-लक्षणं **भजन्ति** \। अतस् तव **ईहा** एव स्वकानाम्
**अनुशासनं** दण्ड इत्य् अर्थः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतत् **जगद्-ईश-मानिनां**
दण्डेन मान-हननम् \। मल्-लीलेति यत् तत् कथम् इत्य् अर्थः \। *अतः*
अत्र \। **मद्-विधाः** मत्-तुल्याः \। *अतः* अज्ञत्वात् \। **तन्-मदं**
येन मदेन त्वद्-अपराधम् अकार्ष्मेत्य् अर्थः \। स च जगदीशाः वयम् इत्य्
एवं-रूपः **अपगतः स्मयो** गर्वा येषां, ते तथा, स्मयः स्यात्
स्मित-गर्वयोः इति धरणिः \। **आर्याणां** महतां **मार्गम्** \।

> वेदोक्तिं योऽनतिक्रम्य कर्माणि कुरुतेऽनिशम् \।
>
> स आर्यः प्रोच्यते सद्भिर् अनार्यस्तु ततोन्यथा \।\। इति कौशिकोक्तेः \।
>
> चतुर्ष्व् आश्रम-वर्णेषु पूज्येषु वणिजां गणे \।
>
> शिष्टाचार-रते पुंसि स्याद् आर्यो गम्य-पद्धतौ \।\। इति मार्केण्देयादौ
> \।

यतस् त्वं सर्वदाभयोऽतो हेतोः \। **ईहा** लीलैव \। *इत्य् अर्थ* इति
\। खलानुशासनार्थम् एव लीलां बिभर्षीति भावः \। ईह स्याद् उद्यमे
चेष्टा-वाञ्छा-लीलासु च स्त्रियाम् इति नैरुक्तः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, मया
स्व-भक्त-विनोदार्थं विविधाश् चेष्टाः क्रियन्ते, न तु त्वादृशानां
मान-भञ्जनाय, सत्यम्, तत एवास्मादृशानां स्वत एव मान-भङ्गः स्याद्
इत्य् आह---**ये** इति, तैर् व्यञ्जितम् एव ।

यद् वा, काले कस्मिंचिद् योग्य-समये **भयं** साक्षाद् भय-रूपं **त्वां
वीक्ष्य** \। किं वा, **अभयम्** **आर्य-मार्गं** प्रकर्षेण
प्रेम-विस्तारणादिना **प्रभजन्ति**, इति हितम् अभिव्यञ्जितम् \। एवम्
**ईहया** चेष्टयापि, न केवलं वाचा, ये **खलास्** तेषाम् अप्य्
**अनुशासनं** शिक्षा बभूव \। **ते** इत्य् अस्य **ये** इति पूर्वेणैव
सम्बन्धः,

यद् वा, तव ईहायां श्री-गोवर्धनार्चन-गोष्ठावनादि-चेष्टायां ये खला
दुष्टाः, तेषाम् अपि \। एतच् चात्मोद्देशेनोक्तम् \। अन्यत् समानम् \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मान-भञ्जन-पूर्वकं
हित-प्रवर्तन-प्रकारम् एवाह---**य** इति \। हितम् आह---**आर्य-** इति
यद्य् अपि भक्तानन्दनार्थम् एव, तथापि तव **ईहा** लीला
**मद्-विधानां खलानाम्** अपि **अनुशासनं** शिक्षा-कारणं भवतीत्य्
अर्थः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मान-भञ्जन-पूर्वकं
हित-प्रवर्तने प्रकारम् एवाह---**य** इति **\।** हितम् आह---आर्येति \।
**अनुशासनं** शिक्षा-कारणम् \।\।७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषु **जगदीश-मानिष्व्**
अपि मध्येऽहम् अत्यधम इत्य् आह---**मद्-विधाश्** च ते **अज्ञाश्** चेति
तेन अज्ञानाद् अप्य् उपगानत्वाद् अहम् अत्यज्ञ इति भावः \। **काले**
भय-कालेऽपि यथा अधुनैवातिवृष्टौ **अभयं** भयम् अगणयन्तं
**वीक्ष्य** \। यद् वा, न जाने प्रभुर् अयं मां कीदृशं दण्डयिष्यतीति
स्वस्य भयं भय-हेतुं वीक्ष्य **तन्-मदं** जगद्-ईश्वरत्व-मदं
**त्यक्त्वा** **आर्याणां** त्वद्-भक्तानां **मार्गं भजन्ति** गत-स्मया
नष्ट-गर्वा अतस् तवेयं गोवर्धन-धारण-लीलैव **खलानाम्** आस्मकम्
\।\।७\।\।

**\॥।**

**\।\। १०.२७.८ \।\।**

**स त्वं ममैश्वर्य-मद-प्लुतस्य**

**कृतागसस् ते\ऽविदुषः प्रभावम् \।**

**क्षन्तुं प्रभो\ऽथार्हसि मूढ-चेतसो**

**मैवं पुनर् भून् मतिर् ईश मे\ऽसती \।\।**

**श्रीधर-स्वामी (भावार्थ-दीपिका) :** एवं भगवत्-स्वरूपम्
अभिप्रायं चानुवर्ण्य क्षमापयति---**स त्वम्** इति \। **एवं**-भूता
**असती मतिर्** **मे पुनर् मा भूद्** इति प्रार्थनान्तरम् \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *एवम्* उक्त-रीत्या \।
विशुद्ध-सत्त्वम् इत्य्-आदिना भगवत्-स्वरूपं गर्व-परित्यागेनार्य-मार्गे
प्रवृत्तिस् त्व् अस्येत्य् अभिप्रायं च \। यः स्वेश्वरः, **स त्वम्** \। प्लुतो
व्यापे त्रिमात्रे च स्वरे कूर्दन-नृत्ययोः इति धरणिः \। एवं-भूता
महद् अवज्ञान-प्रवृत्ता \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : प्रभो** ! भो
मद्-आदि-सर्व-देवेश्वर ! हे क्षमा-समर्थ ! इति वा, अतो\ऽस्माद् उक्ताद्
धेतोः, स जगद्-धितकारी, **कृतागसो**\ऽपि मम **क्षन्तुम्** **अर्हसि**
योग्यो\ऽसि \। कृतागस्त्वे हेतुः---**तव प्रभावं** माहात्म्यम्
**अविदुषो**\ऽजानतः, तत् कुतः ? **मूढ-चेतसो** विचार-रहितस्येत्य्
अर्थः \। तद् अपि कुतः ? **ऐश्वर्य-मद-व्याप्तस्य** \।

यद् वा, तव प्रभावं विदुषो\ऽपि कृतागस इत्य् अधिकम् आगो\ऽभिप्रेतम्,
तथापि **क्षन्तुम् अर्हसि** \। कुतः ? मूढ-चेतसः,
अज्ञत्वेनाग्राह्यापराधत्वाद् इत्य् अर्थः \। किम् च,
सकल-जगद्-धितार्थावतीर्णस्य परम-दयालोर् उदार-शिरोमणेस् तव
मदीयैतत् सकृद्-अपराध-क्षमापनं कियन् नाम, किन्तु तथा कुरु यथा
पुनस् त्वयि त्वदीयेषु च कदाचिद् अपि को\ऽप्य् अपराधो न स्याद् इत्य्
आह---मैवम् इति \। एतादृशी त्वयि तावकेषु च महागसां जननी, अत एव
**असती**\। मूढ-चेतसः इत्य् अस्यात्रैव वान्वयः \। कथञ्चिज्
ज्ञान-रहितस्यापि सतो मे \। ननु ऐश्वर्ये सति कथं नाम न भवेत् ?
तत्राह---हे ईश ! तत्रापि त्वया तथा कर्तुं शक्यत इत्य् अर्थः
\।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्रभो** ! भो
मद्-आदि-सर्व-देवेश्वर ! हे क्षमा-समार्थ ! इति वा \। अथ अस्माद् उक्ताद्
धेतोः स जगद्-धित-कारी **कृतागसोऽपि मम** क्षन्तुम् अर्हसि योग्यो\ऽसि
\। कृतागस्त्वे हेतुः---**तव प्रभावं** माहात्म्यम् **अविदुषः**
अज्ञानतः \। तत् कुतः ? **मूढ-चेतसः** विचार-रहितस्येत्य् अर्थः \।
तद् अपि कुतः ? **ऐश्वर्य-मद-व्याप्तस्य** \।

यद् वा, तव प्रभावं विदुषोऽपि कृतागस इत्य् अधिकम् आगोऽभिप्रेतं,
तथापि **क्षन्तुम् अर्हसि** कुतः ? मूढ-चेतसः विस्मृत-प्रभावस्य
अज्ञत्वेनाग्राह्यापराधत्वाद् इति भावः \।

किं च, सकल-जगद्-धितार्थावतीर्णस्य परम-दयालोर् उदार-शिरोमणेस्
तव मदीय-तत्-सकृद्-अपराध-क्षमापणं कियन् नाम, किन्तु तथा कुरु
यथा पुनस् त्वयि त्वदीयेषु च को\ऽप्य् अपराधो न स्याद् इत्य्
आह---**मैवम्** इति \। एतादृशी त्वयि तावकेषु च महागसां जननी, अत
एवासती मूढ-चेतसः इत्य् अस्यात्रैव वान्वयः \। यत् किञ्चित्
ज्ञान-रहितस्यापि सतो मे न त्व् ऐश्वर्ये सति कथं नाम न भवेत् ?
तत्राह---हे ईश ! तत्रापि त्वया तथा कर्तुं शक्यत इत्य् अर्थः \। एतच्
च नातिशुद्धेन चेतसा प्रार्थितम् इति ज्ञेयम् \। त्वां वीक्ष्य काले भयम्
\[१०.२७.७\] इत्य् उक्तेर् अक्षमतयैव तद्-अनुगतेः \। अत एव पुनः
पारिजातापहरणादाव् अपि विस्मरिष्यते \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मैवं पुनर् भूद् इति प्रार्थना
नातिशुद्ध-चेतसा विहितेति ज्ञेयं पुनर् अपि
पारिजात-हरणेऽपराधापात-दर्शनात् \।\।८.१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु,
गोवर्धन-धारणेन व्रजस्य रक्षाम् एव करवं, न तु तव दण्डम् \।
तव दण्डं तु साम्प्रतं वैवस्वतम् आहूय समीचीनतयैव कारयिष्यामीत्य्
आशङ्क्य महा-भय-विह्वल आह---**स** प्रसिद्धः पिता च गुरुश् च,
अतः कृपालुत्वात् क्षमा-सिन्धुत्वाच् च **ऐश्वर्य-मद**-सिन्धौ
**प्लुतस्य** निमग्नस्य \। अत एव **तव प्रभावं अविदुषो**ऽजानतः
ममापराधं **क्षन्तुम् अर्हसि,** यतो **मूढ-चेतसः** पशु-स्वभावस्य
पशुर् हि स्वामिना दत्त-दण्ड-प्रहारोऽपि क्षणान्तरे तम् एवापराधं
करोति \। अतोऽहं दण्ड-प्रदानेन न शोधनम् अर्हामि, किन्तु कृपया तथा
मां शोधय यथा मे मूढ-चेतस्त्वं नश्यतीत्य् आह---**मैवम्** इति \।
एतच् च नातिशुद्धेन चेतसा प्रार्थितम् इति ज्ञेयम् \। त्वां वीक्ष्य काले
भयम् \[१०.२७.७\] इत्य्-उक्तेर् अक्षमतयैव तद्-अनुगतेः \। अतः पुनः
पारिजात-हरणादाव् अपि विस्मरिष्यत इति वैष्णव-तोषणी \।\।८\।\।

**\॥।**

**\।\। १०.२७.९ \।\।**

**तवावतारो\ऽयम् अधोक्षजेह**

**भुवो भराणाम् उरु-भार-जन्मनाम् \।**

**चमू-पतीनाम् अभवाय देव**

**भवाय युष्मच्-चरणानुवर्तिनाम् \।\।**

**श्रीधर-स्वामी (भावार्थ-दीपिका) :** महान् अयम् अपराधः कथं
क्षन्तव्यः ? इति चेद्, अत आह---**तव** इति \। स्वयं **भराणां**
पुनश् च **उरु-भार-जन्मनां** बहूनां भाराणां जन्म येभ्यस् तेषाम्
**अभवाय** नाशाय, युष्मच्-चरण-सेविनां तु **भवाय** \। अतो मम
त्वत्-सेवकत्वाद् अत्यन्तापराधिनोऽपि क्षन्तव्यम् इति भावः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अयं** मद्-अवज्ञा-लक्षणः
\। **इह** अत्र \। **भाराणां** भार-भूतानाम् उत्पथ-गामिनाम् इत्य्
अर्थः \। **इह** भूमौ यदु-कुले वा \। यतः सेविनां **भवाय** \।
*अतो* हेतोः \। *इति भाव* इति\। अपराधः सकृद् भर्त्रा सोढव्यः इति
न्यायेनेति तात्पर्यम् \। अहं तूभयेषां मध्ये न को\ऽपि \। मम तु न
भवो नाभवो मयि तूदासीन एव वर्तसेऽतो धिङ् माम् इत्य् अर्थः \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अधोक्षज** !
इन्द्रिय-ज्ञानागोचर ! इति परमादृश्यतोक्ता \। तथापि **इह**
पृथ्वी-तले **तवावतारः** प्राकट्यं, श्री-विकुण्ठ-लोकाद् अवतरणं वा,
**भवाय** मङ्गलाय, **देव** ! हे पूज्य ! इति स्वस्य सेवकतां
साधयति---**युष्मद्** इति बहुत्वेन तदीयान् अपि सर्वान् श्री-नन्दादीन्
सङ्गृह्नाति \। अन्यत् तैर् व्याख्यातम् \।

यद् वा, निज-प्रभाव-विद्वत्ताम् एवाभिव्यञ्जयन् स्वस्य मूढ-चेतस्त्वम्
एव दर्शयन् स-विक्रोशम् आह---**तव** इति \। अस्माकं प्रर्थनयास्माकम्
एव हितार्थं त्वम् अवतीर्णो\ऽसीत्य् अस्माभिर् ज्ञायत एव, तथाप्य्
एतादृशो\ऽपराधः कुतः ? अहो बत मूढ-चेतस्त्वम् ! अतः क्षन्तुम् अर्हस्य्
एवेति भावः \।

यद् वा, आगः क्षमा पुनर् असम्मत्य् अभावश् च त्वत् स्वभावात् सुघटैवेत्य्
आह---तवेति \। हे **अधोक्षज** इति \। शकटाक्षाधः-शयनादि-सूचनेन
परम-भक्त-वात्सल्यादि स्मारितम्, **चमु-पतीनां** दुष्टानाम् अप्य्
**अभवाय** मोक्षाय \। अत आगः क्षमा युक्तैवेति भावः \। दीव्यति
द्योतत इति **देवो** यो **भवः** समृद्धिः
प्रेम-भक्ति-सम्पल्-लक्षणा, तस्मै \। अतो\ऽसन्-मतेर् अपुनर्भवो\ऽपि
त्वत्तो युक्त एवेति भावः \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अधोक्षज** ! हे
इन्द्रिय-ज्ञानागोचर ! इति परमादृश्यतोक्ता \। तथापि **इह**
पृथ्वी-तले **तवावतारः** प्राकट्यं **भवाय** मङ्गलाय \। **देव**
! हे पूज्य ! इति स्वस्य सेवकतां साधयति---**युष्मद्-** इति \।
बहुत्वेन तदीयान् श्री-व्रज-जनादीन् अपि सङ्गृह्णाति \। अन्यत् तैः \।

यद् वा, स्वस्य तत्-प्रभाव-विद्वताम् एवाभिव्यञ्जयन् मूढ-चेतस्त्वम् एव
च दर्शयन् सानुतापम् आह---**तव** इति \। अस्माकं प्रार्थनया अस्माकम्
एव हितार्थं त्वम् अवतीर्णो\ऽसीत्य् अस्माभिर् ज्ञायत एव, तथाप्य्
एतादृशोऽपराधः कृतः \। अहो बत मूढ-चेतस्त्वम् ! अतः क्षन्तुम् अर्हस्य्
एवेति भावः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो मे मूढ-चेतस्त्वं
यद् अस्माकं प्रार्थनयाह अस्माकम् एव हितार्थाय त्वम् अवतीर्णो ऽसीति
पश्यन्न् अप्य् अन्धोऽहम् अभवम् सम्प्रति लब्ध-दण्डः प्राप्त-चक्षुर् एवं,
तत्त्वं ते जानामीत्य् आह---**तव** इति \। स्वयम् एव **भराणां**
भार-रूपाणां, पुनश् च **उरु-भार-जन्मनां** बहूनां भाराणां जन्म
येभ्यस् तेषां **चमू-पतीनां अभवाय** नाशाय,
**युष्मच्-चरण-सेविनां** तु **भवाय** मङ्गलाय \। अहं तु उभयेषां
मध्ये न कोऽपीति मम नाभवो नापि भव इति मय्य् उदासीन एव त्वं
वर्तसे इति धिङ् माम्" इति भावः \।\।९\।\।

**\॥।**

**\।\। १०.२७.१० \।\।**

**नमस् तुभ्यं भगवते पुरुषाय महात्मने \।**

**वासुदेवाय कृष्णाय सात्वतां पतये नमः \।\।**

**श्रीधर-स्वामी (भावार्थ-दीपिका) :** क्षमापयन्
नमस्करोति---**नम** इति \। **तुभ्यं भगवते** **कृष्णाय नमः** \।
**पुरुषाय** सर्वान्तर्यामिणे \। **महात्मने**ऽन्तः-स्थत्वेऽप्य्
अपरिच्छिन्नाय \। कुतः ? **वासुदेवाय** सर्व-निवासाय \। **सात्वतां**
यादवानां **पतये** \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अपरिच्छिन्नत्वे
शङ्कते---*कुतः* ? इति \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भगवते** साक्षात्
परमेश्वराय, तत्रापि **कृष्णाय** अशेषैश्वर्य-प्रकटनेन
सर्व-चित्ताकर्षकाय **तुभ्यं नमः** \। एवं बहिर्-ऐश्वर्यम्
उक्त्वान्तरम् अप्य् आह---**पुरुषाय** इति \। तथापि **सात्वतां पतये**
कृपयावतीर्य यादव-श्रेष्ठतां प्राप्ताय इत्य् अर्थः, अन्यत् तैर्
व्यञ्जितम् \।

यद् वा, सर्वावतारेष्व् अप्य् एवम् एव त्वं यद्य् अपि करोषि, तथाप्य् अत्र
सर्वतो महा-विशेष इत्य् आह---**नम** इति द्वाभ्याम् \। **तुभ्यं
कृष्णाय** सर्व-चित्ताकर्षकाय सर्वतो\ऽसाधारणाय नमः \। कृष्णत्वम्
एव दर्शयति---**भगवते** सर्वैश्वर्य-परिपूर्णाय \। कुतः ?
**पुरुषाय** निजाशेष-पौरुषाभिव्यञ्जकाय इत्य् अर्थः \। अत एव
**महात्मने** अपरिच्छिन्न-माहात्म्याय इत्य् अर्थः \। यतो
**वसुदेव-नन्दनाय**, अतो यादवानां सर्वेषां परिपालकाय, सर्वेषां
भूतानां जीवानाम् आत्मने कार्य-कारण-भेद-न्यायेन तत्-तत्-स्वरूपाय
व्यपकाय वा \। अन्यत् तैर् व्याख्यातम् \।

यद् वा, यादव-पतित्वाद् एव
भक्तेच्छा-परिपूरणायाविष्कृत-परम-मनोहर-मूर्तये \। यद् वा,
**सात्वतां** सर्वेषां भक्तानां **पतये** पत्ये, अतो
भक्तेच्छा-प्रकटित-विविध-मूर्तये, अत एव विशुद्धं भक्ति-रहितं
ज्ञानं येषां तेषु केवलात्म-बोध-परेषु मूर्तिः काठिन्यं यस्य तस्मै,
मूर्तिः काठिन्य-काययोः इत्य् अभिधानात् \। तत्र सर्वस्मा इति
कार्य-कारणयोर् अभेद-विवक्षया, यद्य् अपि सर्वस्मै, तथापि
केवलात्म-बोधपरेषु कठिनायेत्य् अर्थः \। अतो\ऽद्भुत-स्वभावत्वाद्
असाधारण-माहात्म्यत्वाच् च नमः,

यद् वा, विशुद्धं भगवद् एक-विषयकं ज्ञानं येषां तेषु मूर्तिः
श्री-विग्रह-प्राकट्यं यस्य, किम् अर्थं सर्वेषां साध्य-साधनानां
बीजाय भक्ति-योगाय प्रेम्णे वेत्य् अर्थः, सर्वस्मैः अखण्डाय
परिपूर्णायेत्य् अर्थः, सर्व-भूतानाम् आत्मने प्रियाय व्यापकायेति वा, तेष्व्
अपि तद् विस्तारणायेत्य् अर्थः \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : भगवते** साक्षात्
परमेश्वराय, तत्रापि **कृष्णाय** अशेषैश्वर्य-प्रकटनेन
सर्व-चित्ताकर्षकाय तुभ्यं नमः एवं बहिर् ऐश्वर्यम् उक्त्वान्तरम् अप्य्
आह---पुरुषायेति \। लीलया तु सात्वतां पतये \। अन्यत् तैः \। यद् वा,
सर्वावतारेष्व् अप्य् एवम् एवं त्वं यद्य् अपि करोषि तथाप्य् अत्र सर्वतो
महा-विशेष इत्य् आह---नम इति \। तुभ्यं कृष्णाय सर्व-चित्ताकर्षकाय
नमः कृष्णत्वम् एव सूचयति, भगवते सर्वैश्वर्य-परिपूर्णाय कुतः
पुरुषाय निजाशेष-पुरुषार्थ-व्यञ्जकायेत्य् अर्थः \। अत एव महात्मने
अपरिछिन्न-माहात्म्यायेत्य् अर्थः \। कृष्णत्वम् एव
स्पष्टयति---**वसुदेव-सुताय** इति \। अतः **सात्वातं** यादवानां
सर्वेषां परिपालकाय \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मात्
युष्मच्-चरणानुवर्तित्वं ममाप्य् अस्त्व् इति प्रणमन्न् आशास्ते **नमस्
तुभ्यम्** इति द्वाभ्याम् \। परावरेशो महद्-अंश-युक्तः \[३.२.१५\] इत्य्
उद्धवोक्तेः सर्वांश-साहित्येनैवावतीर्णस्य तस्य प्रथमम् अंशान्
प्रणमति **भगवते** महा-वैकुण्ठ-नाथाय **पुरुषाय**
महत्-स्रष्ट्रे **महात्मने** समष्ट्य्-अन्तर्यामिणे \। अंशान् प्रणम्य साक्षात्
तम् अंशिनं प्रणमति---**वासुदेवाय** इति पितृ-नामोल्लेखेन \।
**कृष्णाय** इति तन्-नामोल्लेखेन \। **सात्वतां पतये** इति
पार्षद-नामोल्लेखेन \।\।१०\।\।

**\॥।**

**\।\। १०.२७.११ \।\।**

**स्वच्छन्दोपात्त-देहाय विशुद्ध-ज्ञान-मूर्तये \।**

**सर्वस्मै सर्व-बीजाय सर्व-भूतात्मने नमः \।\।**

**श्रीधर-स्वामी (भावार्थ-दीपिका) :** तर्हि किम् अहं यादवः ? न,
**स्वच्छन्दोपात्त-देहाय** स्वेषां भक्तानां छन्देनेच्छया
स्वीकृत-देहाय \। तत्रापि **विशुद्धं ज्ञानम्** एव **मूर्तिर्** यस्य,
तस्मै \। मायया **सर्वस्मै** सर्व-रूपाय \। कुतः ? **सर्वस्य
बीजाय** कारणाय \। अत एव **सर्व-भूतात्मने नम** इति \।\।११.१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवान्
आशङ्कते---*तर्हि* इति \। तर्हीति वाक्यालङ्काराक्षेपयोः \।
परिहरति---*न* इति \। तत्रापि **स्वच्छन्द**-**देहत्वे**\ऽपि \।
**विशुद्धं** केवलम् \। *मायया* अघटन-घटना-पटीयस्या शक्त्या \।
*सर्व-रूपत्वे* हेतुम् आशङ्कते---*कुतः* इति \। अत एव
*सर्व-कारणत्वाद्* एव \। **सर्वेषां भूतानाम् आत्मने** स्वरूपाय
\।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : स्वच्छन्दोपात्त-देहाय**
इत्य्-आदि \। स्वेषां भक्तानां छन्देनेच्छया उपात्तो देहो मनुष्य-लोको
येन, दिह् उपचये देह ऐश्वर्यं वा \। यद् वा, स्वच्छन्दैर् आत्मारामैर्
अप्य् उपात्तः सेवार्थं गृहीतो देहः श्री-विग्रहो यस्य \। स्वच्छन्दैर्
मुक्तैर् अपि सेवार्थम् उपात्तो देहो यद् अर्थम् \। यद् वा, स्व-स्वरूपैश्
छन्दोभिः श्रुतिभिर् अप्य् उपात्तो\ऽनुलव्धो देहः श्री-विग्रहो
यस्य---अद्यापि यत् पद-रजः श्रुति-मृग्यम् एव \[भा।पु।१०.१४.३४\]
इत्य्-आदि-वचनात् \।

यद् वा, स्वच्छन्दं प्रारब्धान् अधीनं यथा भवति, तथा उपात्तो
मत्स्यादि-देहो येन \। अतो **विशुद्ध-ज्ञान-मुर्तये** विशुद्धं केवलं
ज्ञानं येषां, तेषु मूर्तिः काठिन्यं यस्य, केवल-ज्ञानिषु
प्रसाद-सुमुखत्वादि-व्यतिरिक्तये \।

यद् वा, विशेषेण भक्ति-योगतः शुद्धं ज्ञानं येषु तेषु मूर्तिः
श्री-विग्रहो यस्य \। सर्वस्मै भक्तानां सर्वस्व रूपाय, सर्ववीजाय
सर्वेषां नारायणादीनाम् अपि वीजाय कारणाय, सर्व-कारण-कारणत्वात् \।
अतः सर्व-भूतात्मने सर्वेषं भूः सत्ता तया उत आत्मा श्री-विग्रहो
यस्य---सर्वेषाम् एव वस्तूनां भावार्थो भवति स्थितः \। तस्य
भगवान् कृष्ण \[भा।पु।१०.१४.५७\] इत्य् आद्य् उक्तेः \।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगवते साक्षात्
परमेश्वराय, तत्रापि कृष्णायाशेषैश्वर्य-प्रकटनेन
सर्व-चित्ताकर्षकाय तुभ्यं नमः \। एवं बहिर् ऐश्वर्यम् उक्त्वान्तरम्
अप्य् आह---पुरुषायेति \। तथापि सात्वतां पतये कृपयावतीर्य
यादव-श्रेष्ठतां प्राप्तायेत्य् अर्थः, अन्यत् तैर् व्यञ्जितम् \।

यद् वा, सर्वावतारेष्व् अप्य् एवम् एव त्वं यद्य् अपि करोषि, तथाप्य् अत्र
सर्वतो महा-विशेष इत्य् आह---नम इति द्वाभ्याम् \। तुभ्यं कृष्णाय
सर्व-चित्ताकर्षकाय सर्वतो\ऽसाधारणाय नमः, कृष्णत्वम् एव
दर्शयति---भगवते सर्वैश्वर्य-परिपूर्णाय, कुतः ? पुरुषाय
निजाशेष-पौरुषाभिव्यञ्जकायेत्य् अर्थः \। अत एव महात्मने
अपरिच्छिन्न-माहात्म्यायेत्य् अर्थः \। यतो वसुदेव-नन्दनाय, अतो
यादवानां सर्वेषां परिपालकाय, सर्वेषां भूतानां जीवानाम् आत्मने
कार्य-कारण-भेद-न्यायेन तत् तत् स्वरूपाय व्यपकाय वा, अन्यत् तैर्
व्याख्यातम्,

यद् वा, यादव-पतित्वाद् एव
भक्तेच्छापरिपूरणायाविष्कृत-परम-मनोहरमूर्तये \। यद् वा, सात्वतां
सर्वेषां भक्तानां पतये पत्ये, अतो
भक्तेच्छा-प्रकटित-विविध-मूर्तये, अत एव विशुद्धं भक्ति-रहितं
ज्ञानं येषां तेषु केवलात्म-बोध-परेषु मूर्तिः काठिन्यं यस्य तस्मै,
मूर्तिः काठिन्य-काययोः इत्य् अभिधानात्, तत्र सर्वस्मा इति
कार्य-कारणयोर् अभेद-विवक्षया, यद्य् अपि सर्वस्मै, तथापि
केवलात्म-बोधपरेषु कठिनायेत्य् अर्थः \। अतो\ऽद्भुत-स्वभावत्वाद्
असाधारण-माहात्म्यत्वाच् च नमः,

यद् वा, विशुद्धं भगवद् एक-विषयकं ज्ञानं येषां तेषु मूर्तिः
श्री-विग्रह-प्राकट्यं यस्य, किम् अर्थं सर्वेषां साध्य-साधनानां
बीजाय भक्ति-योगाय प्रेम्णे वेत्य् अर्थः, सर्वस्मैः अखण्डाय
परिपूर्णायेत्य् अर्थः, सर्व-भूतानाम् आत्मने प्रियाय व्यापकायेति वा, तेष्व्
अपि तद् विस्तारणायेत्य् अर्थः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतस् त्वम् एव सर्वम् इत्य्
आह---स्वच्छन्देति स्वैर् भक्तैः कर्तृभिश्छन्देनेच्छया करण-भूतया
उप समीपे आत्ता आकृष्टा देहाः श्री-मत्स्य-कूर्मादयोऽपि विग्रहा येन तस्मै
तेषां देहादीनां स्वरूप-ज्ञानार्थं पुनर् आह---विशुद्ध-ज्ञान-मूर्तये
विशुद्धा मायातीता स्व-प्रकाशतया ज्ञान-रूपाश् च मूर्तयो देहा यस्य
तस्मा इति, अन्यत् तैः \। तत्र सर्वस्मै जगद् रूपाय सर्वस्य वीजाय
कारणाय महा-पुरुष-रूपाय सर्व-भूतात्मने तद् अन्तर्यामिणे इति \। यद्
वा, स्वछन्दं यथा स्यात् तथा उपाता अन्तर्यामित्वेन स्वीकृता देहाः
समष्टि-व्यष्टि-रूपा येन स्वयं तु विशुद्ध-ज्ञा-मूर्तय इति पूर्वत्
\।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्वां वीक्ष्य काले भयम् इत्य्
अगत्यैवानुगतेश् च स्वेषां भक्तानां छन्देनाभिलाषेण उपात्तः
तत्-समीपे गृहीत आनीतः प्रकटीकृतो देहो येन तस्मै \।\।११\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
अनेक-विध-प्रेम-विषयत्वात् स्वैर् भक्तैश् छन्देन प्रतिस्वेच्छया
दास्येन सख्येन वात्सल्येन रमणेन च सुख प्रदानार्थं उपात्तो गृहीतो
देहो यस्येति तस्मै देहस्याप्राकृतत्वात् विशुद्धं मायातीतं ज्ञानम् एव
मूर्तिर् यस्य तस्मै \। मायादि-शक्तिमत्त्वात् सर्वस्मै \। अत एव सर्वस्य
वीजाय कारणाय \। अत एव सर्व-भूतात्मने \।\।११\।\।

**\॥।**

**\।\। १०.२७.१२ \।\।**

**मयेदं भगवन् गोष्ठ- नाशायासार-वायुभिः \।**

**चेष्टितं विहते यज्ञे मानिना तीव्र-मन्युना \।\।**

**श्रीधर-स्वामी (भावार्थ-दीपिका) :** कृतागस इत्य् अनेनोक्तम् अपराधं
निवेदयति---**मयेदम्** इति \। **आसार-वायुभिर्** **गोष्ठ-नाशाय**
**मयेदम्** अकृत्यं **चेष्टितं** कृतम् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** \[विश्वनाथः\] भो शक्र
! त्वं मद्-भक्त इत्य् अनया स्तुत्यैव ज्ञायसे \। किं तु, विनैव
त्वद्-आज्ञां दुष्टा मेघा मद्-व्रजं यत् कदर्थयन्ति स्म, तद् इमे त्वया
दण्डनीया इति पवित्र-भर्त्सनम् आशङ्क्य हन्त हन्तास्मिन्न् अन्तर्यामिणि
कपटं न घटेतेति विमृश्य स्व-चेष्टितं यथार्थम् एवाह---मयेति \।

ननु, मद्-भक्ते त्वयि कथं सम्भवेत् ? तत्राह---**विहते यज्ञ** इति
\।

ननु, त्वत्-प्रभुणा मयैव विहते\ऽपि दासस्य तवैतावद् अकृत्यं न
प्रत्येमि ? तत्राह---**मानिना** ऐश्वर्य-गर्वस्य किम् अशक्यम् ? इति
भावः \।

ननु, दैवाद् उत्थिता गर्वादयो मद्-भक्तैर् विवेकेनैव तिरोधाप्यास्
तत्राह तीव्रमन्युना \। तीव्रः क्रोधो हि विबेधम् अपि बलाद्-ग्रसतीति
भावः \। आसारेण धारासम्पातेन सहिता वायव आसार-वायवस् तैः \।
मध्यम-पद-लोपी समासः \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं च, महापराधिन्य् अपि
परमानुग्रहः सर्वतो महा-विशेष एवायम् इत्य् आह---मयेति सार्धेन \।
मया स्वयम् एवेदं साक्षाद् इदानीम् एवेत्य् अर्थः, गोष्ठस्य नाशायेति
परमाकृत्यत्यम् उक्तम्, यतो मानिना, अत एव तीव्रमन्युना, भगवान् हे
सर्वज्ञ ! तन् मम दुष्टता-वृत्तं त्वया ज्ञायत एवकिं मया घृष्टेन
विस्तार्यम् इति भावः \। यद् वा, हे भगवन्न् इति सर्वैश्वर्य-परिपूर्णे
त्वयि-साक्षाद् वर्तमाने\ऽपि त्वद् गोष्ठ-नाशायेत्य् अपराधाधिक्यं सूचितम्
\।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च, महापराधिन्य् अपि
परमानुग्रहोऽयं सर्वतो महा-विशेष इत्य् आह---मयेति सार्धेन \। मया
स्वयम् एव इदं साक्षादि-दानीमेवेत्य् अर्थः \। गोष्ठस्य नाशायेति \।
परमाकृत्यम् उक्तं यतः मानिना अत एव तीव्रमन्युना भगवन्, हे
सर्वज्ञ ! तन् मम दुष्टतावृत्तं त्वया ज्ञयत एव किं माया धृष्टेन
विस्तार्यम् इति भावः \। यद् वा, हे भगवन्न् इति सर्वैश्वर्य-परिपूर्णे
त्वयि साक्षाद् वर्तमानेऽपि त्वद् गोष्ठ-नाशायेत्य् अपराधाधिक्यं सूचितम्
\।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** न केवलं चरणाव् एव
पस्पर्श, तुष्टाव चेत्य् आह---**स्वच्छन्दोपात्त** इत्य्-आदि \। स्वेषां
भक्तानां छन्देनेच्छयोपात्तो देहो मनुष्य-लोको यन \। दिह उपचये,
दिह्यते उपचीयते ज्ञानेनेति मनुष्य-लोकस्य ज्ञानाधिक्यात् \।

यद् वा, स्वच्छन्दं यथा स्यात्, तथा उपात्त देहे येन, दैप् शोधने, दा
शुद्धिः, ईहा लील \।

यद् वा, स्वच्छन्दैर् मुक्तैर् अपि सेवार्थम् उपात्तो गृहीत उपास्यत्वेनादृतो
देहो यस्मै \।

यद् वा, स्वैः स्वरूपैश् छन्दोभिः श्रुतिभिर् अपि अपात्तोऽप्राप्तो देहः
श्री-विग्रहो यस्य, अद्यापि यत्-पद-रजः श्रुति-मृग्यम् एव \[भा।पु
१०.१४.३४\] इत्य् अर्थः \।

अथवा, स्वच्छन्दं प्रारब्धान् अधीनं यथा स्यात्, तथा \। उपात्तः
स्वीकृतो देहो मत्स्यादि-देहो येन, स्वयं तु विशुद्ध ज्ञान-मूर्तिर् यस्य
स तथा तस्मै परस्मै, परस्मै, भक्तानां सर्व-बीजाय सर्वेषां
नारायणादीनाम् अपि बीजाय \। अतः सर्वभूतात्मने सर्वेषां भूः सत्ता,
तथा उत, आत्मा श्री-विग्रहो यस्य तस्मै \। उक्तं च, सर्वेषाम् एव
भावानां भावार्थो भवति स्थितः \। तस्यापि भगवान् कृष्णः \[भा।पु
१०.१४.५७\] इति \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो शक्र ! त्वं
मद्-भक्त इत्य् अनया स्तुत्यैव ज्ञायसे, किन्तु विनैव त्वद्-आज्ञां दुष्टा
मेघा मद्-व्रजम् अधिकं यत् कदर्थयन्ति स्म तद् इमे स्तया दण्डनीय
इति परित्र-भर्त्सनम् आशङ्क्य हन्त हन्तास्मिन्न् अन्तर्यामिणि कपटं न
घटत इति विमृश्य स्व-चेष्टितं यथार्थम् एवाह मयेति \। ननु, एतन्
मद्-भक्ते त्वयि कथं सम्भवेत् ? तत्राह---विहते यज्ञे इति \। ननु
त्वत्-प्रभुना मयैव विहतेऽपि दासस्य तवैतावद् अकृत्यं न प्रत्येमि
तत्राह---मानिना \। ऐश्वर्य-गर्वस्य किम् अशक्यम् इति भावः \। ननु,
दैवाद् उत्थिता अपि गर्वादयो भावा मद्-भक्तैर् विवेकेनैव
तिरोधाप्यन्ते इति तत्राह---तीव्र-मन्युना \। तीव्रः क्रोधो हि विवेकम्
अपि बलाद् ग्रसतीति भावः \।\।१२\।\।

**\॥।**

**\।\। १०.२७.१३ \।\।**

**त्वयेशानुगृहीतो \ऽस्मि ध्वस्त-स्तम्भो वृथोद्यमः \।**

**ईश्वरं गुरुम् आत्मानं त्वाम् अहं शरणं गतः \।\।**

**श्रीधर-स्वामी (भावार्थ-दीपिका) :** तथापि भो ईश,
त्वयानुगृहीतोऽस्मि \। अनुग्रहं दर्शयति, ध्वस्त-स्तम्भ इति,
वृथोद्यम इति च \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्य् अपि मयानुचितं कृतं
तथापि ध्वस्तोऽपास्तः स्तम्भो गर्वो यस्य स तथा \। दृप्तो धर्मं न
पश्यति इत्य् उक्तेर् धर्माकरणेन गर्वितस्य्स नरकावाप्तिर् दर्पापहारेण
धर्म-प्रवृत्तौ स चानुग्रह एवाद्वितीयम् अनुग्रहं
दर्शयति---वृथोद्यम इति \। उद्यमसाफल्ये तु गवादि-नाशान्
नरकावाप्तिर् अतस्तद्-वृथा-करणम् अप्य् अनुग्रह एवेति तिरस्कृते नापि
भिषजा कृपालुना चिकित्सितो रोगीव त्वयाहम् अनुगृहीत एवातः ध्वस्त
स्तव्म-रोगोः \। हता उद्यमा वज्र-निक्षेपादयो यस्य सः \। नियन्तृत्वाद्
ईश्वरं, हितकारित्वाद्-गुरुं प्रेमास्पदत्वाद् आत्मानम् \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ईश्वरं न केवलम्
ईश्वरं गुरुञ्चोपदेष्टारम्, अन्यदैवं न कर्तव्यम् इति यत् शिक्षा च
कारिता, न केवलं गुरुर् आत्मा च, सर्वेषाम् अस्माद् आदीनां त्वम् एवात्मा,
अतस् त्वयि, का त्रपेति भावः \।\।१३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ईश ! हे सर्व-नियन्तः !
यद्य् अपि सद्य एवम् अपि दण्डं कर्तुं समर्थो\ऽसि, तथाप्य्
अनुग्रहीतो\ऽस्म्येवेत्य् अर्थः \। न च बाह्यानुग्रह इत्य्
आह---ध्वस्त-स्तम्भो नष्ट-मदे\ऽस्मि, यतो हतोद्यमः, ध्वस्तेति
सकर्मकं वा, यतस् त्वयैव स्तम्भो नाशित उद्यमश् च हत इत्य् अर्थः,
अतो महापराध्यप्य् अहं त्वाम् एव शरण गतः \। तत्रैव
हेतवः---ईश्वरम् इत्य्-आदित्रयम् \। आत्मानं प्रियं परम-सुहृत्तमम् इत्य्
अर्थः, एषां यथोत्तर-श्रेष्ठ्यम् उह्यम् \। ईश्वरत्वादिकं स्वभावाद् एव
\। किं वा, कृतानुग्रह-विशेषात् \। यद् वा, कथम् ? तद् आह---ईश्वरम् इति
ईश्वरादि-रूपेणेत्य् अर्थः \। अतो\ऽधुना ममैश्वर्यणालम्, अत्रैव त्वत्
पादाब्जान्तिके स्थास्यामीति भावः \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे ईश, हे सर्व-नियन्तः !
यद्य् अपि सद्य एव मयि दण्डं कर्तुं समर्थस् त्वं तथापि
त्वयानुगृहीतोस्म्येवेत्य् अर्थः \। न च बाह्यानुग्रह इत्य्
आह---ध्वस्त-स्तम्भः नष्ट-मदोऽस्मि यतो हतोद्यमः
ध्वंसिरत्रान्तर्भूतण्यर्थः \। यतस् त्वयैव स्तम्भो नाशित उद्यमश्
च हत इत्य् अर्थः अतो गुरुः त्वाम् एव महापराध्यप्य् अहं शरणङ्गतः
तत्रैवान्यद् अपि हेतु-द्वयम् ईश्वरं नियन्ताम् आत्मानं रश्मीनां सूर्यम्
इव सर्वेषां मूल-स्वरूपं त्रिधाप्य् अनन्य-गतिकत्वाद् इति भावः
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदपि तिरस्कृतेनपि
भिषजा कृपालुनाचिकित्सितो रोगीव त्वयाहं अनुगृहीतः अतएव सम्प्रति
ध्वस्तस्तम्भरोगः \। यतो हता उद्यमा वज्रनिक्षेपादयो यस्य सः \।
अतो इयन्तृत्वादीश्वरं हितकारित्वाद्गुरुं, प्रेमास्पदत्वादात्मानम्
\।\।१३\।\।

**\॥।**

**\।\। १०.२७.१४ \।\।**

**श्री-शुक उवाच---**

**एवं सङ्कीर्तितः कृष्णो मघोना भगवान् अमुम् \।**

**मेघ-गम्भीरया वाचा प्रहसन्न् इदम् अब्रवीत् \।\।**

**श्रीधर-स्वामी (भावार्थ-दीपिका) :** इन्द्रेण स्वाभिप्राये निवेदिते
भगवान् अपि तथैवाह---मयेति, इन्द्र-श्रिया देव-राज्येन \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं
त्वयेशानुगृहीतोस्मीत्येवं प्रकारेण \। अमूं मघवानम् \। इदं
वक्ष्यमाणम् \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ईश्वरं न केवलम्
ईश्वरं गुरुञ्चोपदेष्टारम्, अन्यदैवं न कर्तव्यम् इति यत् शिक्षा च
कारिता, न केवलं गुरुर् आत्मा च, सर्वेषाम् अस्मद् आदीनां त्वम् एवात्मा
अतस्त्वयि का त्रपेति भावः \।\।१४.१९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सङ्कीर्तितः स्तुतः \।
भगवान् इति परम-दयालुत्वं बोधयति, अन्यथा त प्रति तादृशोक्तेर्
अयोग्यत्वात् \। यद् वा, भगवान्
परम-कारुण्य-शरणागत-वात्सल्यादि-गुण-प्रकटनपरो\ऽपि इदं
वक्ष्यमाणम् अन्तः-प्रसाद-रहितम् अब्रवीत्, यतः कृष्णः
श्री-नन्द-व्रज-जनैक-प्रियः, तत्र महापराधेन तादृशोक्तेर् एव
योग्यत्वाद् इति भावः \। आद्य पक्षे मेघ-गम्भीरयेति
निज-स्वाभावाभिव्यञ्जनेन वञ्चनं निरस्तम्, अत एव प्रहसन्
स्मयमानः,

यद् वा, तस्य दुर्मदताम् अनुसन्धाय हसन्, द्वितीये च गोष्ठ-नाशायेति
तत् तत् स्मारणाद् अन्तः कोपेन मेघ-गर्जित-गम्भीर-स्वरया वाचा, अत
एव अकार-प्रश्लेषेण स्वाभाविकम् अपि निज-श्री-मुख-प्रसत्तिम्
अप्रकाशयन्न् इत्य् अर्थः \। यद् वा, हासो जनोन् मादकरी हि माया
इत्य्-आदि-न्यायेनोक्ति-चातुर्या-वञ्चनं कुर्वन्नेवेत्य् अर्थः \। एवं
पक्ष-द्वयापेक्षया विकल्पो\ऽग्रे\ऽप्य् ऊह्यः \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सङ्कीर्तितः स्तुतः भगवान्
इति परम-प्रभुत्वं बोधयन् अपराधिन्य् अपि तादृशे क्षुद्रेऽनभिनिवेशं
बोधयति, अत एव मेघेति मेघ-गर्जितं लक्षयति अनेन तस्य
महा-सत्त्वतां प्रहसन्न् इति महाशयतां च व्यनक्ति अमुम् इत्य्
एक-वचन-निर्दिष्टादः-शब्देन लौकिक-रीत्या मह्होनस् तु क्षुद्रताम् इति
\।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** त्वत्कृतो दन्डोऽपि मे
अनुग्रह स्व, इत्य् आह---त्वयेत्यादि \। ईश्वर ! त्वयानुगृहीतोऽस्मि \।
तथाहि यद् अहं धस्तस्तस्म्भो हतोद्यम, अतस्त्वं मे गुरुरसि \। अतः
परं शिक्षितोऽस्मीत्य् आह---ईश्वरं गुरुम् आत्मानम् आत्मवत् प्रियं त्वां
शरणं गतोऽहम् इति \।\।१४.१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.२७.१५-१६ \।\।**

**श्री-भगवान् उवाच---**

**मया ते \ऽकारि मघवन् मख-भङ्गो \ऽनुगृह्णता \।**

**मद्-अनुस्मृतये नित्यं मत्तस्येन्द्र-श्रिया भृशम् \।\।**

**माम् ऐश्वर्य-श्री-मदान्धो दण्ड-पाणिं न पश्यति \।**

**तं भ्रंशयामि सम्पद्भ्यो यस्य चेच्छाम्य् अनुग्रहम् \।\।**

**श्रीधर-स्वामी (भावार्थ-दीपिका) :** इन्द्रेण स्वाभिप्राये निवेदिते
भगवान् अपि तथैवाह \। **इन्द्र-श्रिया** देव-राज्येन \।\।१५.१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथैव साभिप्रायम्
आह---हे **मघवन्न्** इति \। त्वत्-पूज्यत्वाधिकारम् इन्द्रत्वम् अहं न
नाशयामीति भावः \। **सम्पद्भ्यो** धनादिभ्यः, तव तत्रासहिष्णुतां
दृष्ट्वा यज्ञम् एवाहरम् इति भावः \। अनुग्रहम् आह---**मद्-अनुस्मृतय**
इति \।\।१५\।\।

**ऐश्वर्यम्** ईश्वरत्वं, **श्रीः** समृद्धिः, ताभ्यां **मदेनान्धो**
नष्ट-ज्ञान-चक्षुः \। पणते व्यवहरते दानादानादिष्व् इति **पाणिः** \।
पणेर् इञ् हस्तः \। **दण्डः पाणौ** यस्य तं तथा \। सम्पन्नाशे
मद्-अनुस्मृतिर् नान्यथातस् तां दातुं श्री-**भ्रंशं** करोमीति भावः
\।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अनुगृह्नतैव**, न तु
क्रुध्यतेत्य् अर्थः \। एतच् च शुद्ध-कृपयान्तः-कोपेनैव वा, **नित्यं**
मम **अनु** वारं वारं या **स्मृतिः,** तद्-अर्थम्,
अन्यथैश्वर्य-स्वभावेन कदाचिद् एव स्मरणासम्भवात् \। यद् वा, नित्यं
**मत्तस्य** मम अनुषङ्गेणासकृत् स्मरणार्थम् इत्य् अर्थः \। एतम् अपि
तथैव \। **हि** यतः \। **ऐश्वर्येण मदस्** तेन **अन्धो**
गताशेष-ज्ञानः सन्न् इत्य् अर्थः \। **दण्ड-पाणिं** कालादि-रूपेण साक्षाच्
छासितारम् अपि **न पश्यति**, न जानाति, इश्वर्य-श्री-मदान्धः इति
पाठे ऐश्वर्येण याः श्रियः सम्पदास् ताभ्यो मदअस् तेनान्धः, अत एव
**यस्यानुग्रहम् इच्छमि** यम् अनुग्रहीतुम् इच्छामीत्य् अर्थः, **तं
सम्पद्भ्यो भ्रंशयामि**, तस्यैश्वर्य-हेतुक-धनादि-सम्पत्तीर् हरामीत्य्
अर्थः \।\।१५.१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मयेदम् इत्य्-आदि
तद्-वाक्यानुरूप-प्रभुत्वोचितम् एवाह---**अनुगृह्णतैव,** न तु
क्रुध्यता इत्य् अर्थः \। तत्र क्रोध-विसायत्वेऽपि त्वद्-विधस्यायोग्यत्वाद्
इति भावः \। **नित्यं** मम **अनु** वारं वारं **स्मृतिः**,
तद्-अर्थम्, अन्यथा विपथ-गामी स्या इति \। हि यतः \। ऐश्वर्येण
प्रभुत्वेन **श्रिया** धनादि-सम्पदा च मदः, तेनान्धः
गताशेष-ज्ञानः सन्न् इत्य् अर्थः \। **दण्ड-पाणिं** मदीयोपासकान् प्रति
गोप-वेषोचित-सुभग-यष्टि-पाणित्वेन भासमानतयैव त्वद्-विधान् प्रति
तु व्यञ्जित-**दण्ड-पाणित्वम्** अपि **न पश्यति,** नावगच्छति इति
गोप-लीलायां निज-प्रभुत्व-विशेषम् उक्त्वा, तद्-अन्तरङ्ग-परिकरेषु
श्री-गोप-राजादिष्व् अपि भक्तिर् अनुशिष्टा यतो न पश्यति \। अत एव
**यस्यानुग्रहम् इच्छामि** यम् अनुग्रहीतुम् इच्छामीत्य् अर्थः \। **तं
सम्पद्भ्यो भ्रंशयामि** तस्यैश्वर्य-हेतुक-धनादि-सम्पत्तीर् हरामीत्य्
अर्थः \। भवतस् तु तत्रासहिष्णुतां दृष्ट्वा न तादृशम् अप्य् अकरवं,
किन्तु यत् किञ्चिन् मख-भङ्गम् एवेति भावः \।\।१५.१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इन्द्रेण निष्कपट-मुक्ते
भगवान् अपि तथैवाह---**मया ते** इति \।\।१५.१६\।\।

**\॥।**

**\।\। १०.२७.१७ \।\।**

गम्यतां शक्र भद्रं वः क्रियतां मे \ऽनुशासनम् \।

स्थीयतां स्वाधिकारेषु युक्तैर् वः स्तम्भ-वर्जितैः \।\।

**श्रीधर-स्वामी (भावार्थ-दीपिका) :** वो युष्माभिः \। बहु-वचनं
वरुणाद्य्-अभिप्रायेण \। क्व गन्तव्यं स्वर्गेऽपि तवैवेश्वरत्वाद् इति चेत्
तत्राह---क्रियताम् इति \। मद्-अनुशासनेन यथा-पूर्वं तत्र स्थीयताम्
इत्य् अर्थः \। युक्तैर् अप्रमत्तैः \। स्तम्भ-वर्जितैर् निरहङ्कारैः
\।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गम्य-स्थानाभावम्
आह---क्वेति \। सर्वत्र मत्-स्वाम्ये\ऽपि स्थितौ प्रकारम् आह---क्रियताम्
इति \। अत्र क्रियतां मेऽनुशासनम् इत्य् उक्तेर् अनुशासनानङ्गीकारे पुनर्
दण्डो भविष्यति परिजात-हरणे तथात्व-प्रसिद्धेः \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, तर्हि ममापि
तादृशम् एवानुग्रहं कुरु, मयात्रैव स्थीयताम्, तत्राह---गम्यताम् इति
\। वो युष्माकं भद्रं क्षेमम् अस्त्विति सान्त्वनम्, वस्तुतस् तु
तादृशैश्वर्ते तद् असम्भवाद् उक्ति-परिपाट्या अक्षेमम् एवाभिपैति \।
अजिगमियन्तं प्रत्य् आह---क्रियताम् इति, गत्वा च मद् आज्ञा परिपाल्यताम्
इत्य् अर्थः \। अनधिकारिणस् ते\ऽत्रावस्थित्यापराध एव भावीति गमनम्
एव युक्तम् इति भावः \। यद् वा,

ननु, भगवान् तत्र गस्याप्य् ऐश्वर्य-स्वभावेनावश्यमपराधो
भवितैव, तत्राह---क्रियताम् इति \। तद् एवाह---स्वीयताम् इति,
स्वस्यैव, न तु परस्याधिकारेषु, इति लोक-पालत्वेन हिंसादिकं
त्याजितम्, तत्रापि युक्तैर् अप्रमत्तैर् भक्ति-योगवद्भिर् इति वा, तत्रापि
निर्मदैश् च सद्भोर् वो युष्माभिः स्थीयताम् \। इत्थं
वर-प्रदान-रूपो\ऽनुग्रहो न कृतः, केवलम् असमर्थेन व
युक्ति-पूर्वक-शिक्षा-रूप एव कृतः, महापराधेनान्तः कोपान् अपगमात्,
सम्यक् प्रसादावृत्तेः[^८३] अत एव तद् अनुशासनापालनेन पश्चाद्
अपराधान्तरम् अपि जातम् \। तच् च परिजात-हरणादौ वक्तं भावि
\।\।१७\।\।

[^८३]: प्रसादाप्रवृत्तेः


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, तर्हि ममापि तादृशम्
एवानुग्रहं कुरु मयात्रव स्त्रीयतां तत्राह---गम्यताम् इति \। वो
युष्माकं यत् भद्रं क्षेमं तद् अस्त्वित्य् अभय-दानं वस्तुतस् तु न मद्
एकान्त-भक्तानां तद् भद्रम् इत्य् उक्ति-परिपाट्या तद् अक्षेमम् एवाभिप्रेतम्
अजिगमिषन्तं प्रत्य् आह---क्रियताम् इति गत्व च मद् आज्ञा परिपाल्यताम्
इत्य् अर्थः \। अनधिकारिणस् ते अत्रावस्थित्यापराध एव भावीति गमनम्
एव युक्तम् इति भावः \। यद् वा,

ननु, भगवन् ! गतस्याप्य् ऐश्वर्य-स्वभावेनावश्यम् अपराधो भवितैव
तत्राह---क्रिताम् इति \। मद् अनुशासनं मच् छिक्षितम् इत्य् अर्थः \। तद्
एवाह स्थीयताम् इति \। स्वस्यैव न तु परस्याधिकारेषु किं
पुनर्मदन्त-रङ्ग-परिकर-श्री-व्रज-वास्यादिष्व् इत्य् अर्थः \। तत्रापि
युक्तैर् अप्रमत्तैः भक्ति-योगवद्भिर् वा तत्रापि निर्मदैश् च सद्भिर्
वो युष्माभिः स्थीयताम् इत्थं वर-प्रदान-रूपोऽनुग्रहो न कृतः किन्तु
केवल-समर्थेनैव युक्त-पुर्वक-शिक्षा-रूप एव कुतः सम्यक्
प्रसादाप्रवृत्तेः अत एव तद् अनुशासनापालनेन पश्चाद् अपराधान्तरम् अपि
जातं तच् च पारिजात-हरणदौ व्यक्तं भावि \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व इति
वरुणाद्यभिप्रायेण \। युक्तैरप्रमक्तैः स्तम्भवर्जितैर्निरहङ्कारैः
स्थीयतामन्यथा पुनर् अपि दण्डं प्राप्स्यतीति भावः \। अत्र पुनस् ते
स्तम्भो न भविष्यतीति भगवता नोक्तमतएव पारिजातहरणेन पुन
स्तम्भो ऽस्य भविष्यतीति तादृश लीलासिद्ध्यर्थम् इति ज्ञेयम् \।\।१७\।\।

**\॥।**

\।\। १०.२७.१८ \।\।

अथाह सुरभिः कृष्णम् अभिवन्द्य मनस्विनी \।

स्व-सन्तानैर् उपामन्त्र्य गोप-रूपिणम् ईश्वरम् \।\।

**श्रीधर-स्वामी (भावार्थ-दीपिका) :** स्व-सन्तानैर् गोभिः
सहोपामन्त्र्य कृष्ण-कृष्णेत्य्-आदि-सम्बोध्य \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ इन्द्रानुज्ञानोत्तरम् \।
स्व-सन्तानैः व्रज-गोभिः, प्राकृताया अपि तस्या अप्राकृतासु
कृष्ण-परिकर-भूतासु स्व-सन्तानाभिमानस् तासां सुरभि-वंशोद्भूतत्वात्
\। यथा प्राकृतस्य चन्द्रस्य चन्द्र-वंशोधूतेऽप्राकृते श्री-कृष्णे
स्व-सन्तानाभिमान इति \। गोप-रूपिणं नन्द-नन्दनम् \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ श्री-भगवतः
कृपा-वाक्यात्[^८४] चातुर्योर्क्तेर् वानन्तरम्,
मनस्विनीति---स्व-सङ्गतेन्द्र-सम्माननार्थं निज-कृत्य-विचारणात् \। यद्
वा, दुरुक्ति-जाल-प्रलापिनं गोकुल-द्रोहिणं महापराधिनं तं प्रति
श्रीभगवतः सम्यक् प्रसादो न वृत्त इति वुद्धवतीत्य् अर्थः, अत एव
प्रहर्षेणाभितो वन्दित्वा उपामन्त्र्य च, हे भक्त-वत्सल ! भो
गोपाल-चूडामणे ! गोकुल-परिपालक ! श्री-नन्द-कुमार !
श्री-यशोदा-नन्दन ! इत्य्-आदिना सम्बोध्येत्य् अर्थः \। यद् वा,
अभिषेकोत्सवे\ऽस्मिन् मम दुग्ध-पानादिकं कार्यम् इति निमन्त्र्य \। तत्र
हेतुः---जगदीश्वरम् अपि गोप-रूपिणं निज-प्रभुम् इति
प्रार्थना-योग्यतापि द्वनिता \।\।१८\।\।

[^८४]: श्री-भगवद् वाक्यात्


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथानन्तरम् इत्य्
अस्याभिप्रायस् तु विविक्त इत्य् अत्र पूर्वम् एव व्याख्यातः स्व-सन्तानैः
चन्द्र-वंशे श्री-कृष्णवत् स्वस्य वंशो प्रादुर्भूतैर्
नित्य-तदीय-गोधन-रूपैस् तैर् उपलक्षिताभितो वन्धित्वाह
स्तुति-पूर्वकं निवेदितवती अभिनन्द्येति पाठे\ऽपि स एअर्थेन् \। न
केवलम् अभिवन्द्याह---किन्तूपामन्त्र्य वक्ष्यमाण-सम्बोधनैर्
आत्मन्वधनं प्रार्थ्य चःअ स्वाभीष्ट-निवेदने हेतुः गोप-रूपिणम्
ईश्वरम् इति, अभिवन्धने हेतुः ईश्वरम् इति \।

ननु, इन्द्रम् आनीय प्रथमं स्वयं कथं स्वयम् एव विविदिषुतां स्वस्य
च निवेदनीय-विशेषं विचार्य प्रथमं तु नोक्तवतीत्य् अर्थः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथानन्तरं स्वसन्तानैः सह
तदीयगोधनरूपैस्तैः सहाभिवन्दित्वा तथोपामन्त्र्य
वक्ष्यमाणसम्बोधनैरात्मन्यवधानं प्रार्थ्येत्य् अर्थः \।\।१८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्व-सन्तानैर् व्रजस्थैर्
गोभिः सहेति प्रकृत्या अपि तस्या अप्राकृतासु तासु कृष्ण-परिकर-भूतासु
स्व-सन्तानाभिमानस् तासां सुरभिर्-अंशोद्भूतत्वात् यथा
चन्द्र-वंशोद्भुते कृष्णे प्राकृतस्यापि चन्द्रस्य स्व-सन्तानाभिमानः
उपामन्त्र्य सम्बोध्य \।\।१८\।\।

**\॥।**

\।\। १०.२७.१९ \।\।

सुरभिर् उवाच---

कृष्ण कृष्ण महा-योगिन् विश्वात्मन् विश्व-सम्भव \।

भवता लोक-नाथेन स-नाथा वयम् अच्युत \।\।

**श्रीधर-स्वामी (भावार्थ-दीपिका) :** इन्द्रेण हता अपि भवता सनाथा
वयं कृताः \। रक्षिता इत्य् अर्थः \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति
रक्षकस्यैव नाथ-पदार्थत्वाद् इति भावः \। कृष्ण-कृष्णेति वीप्सा
परमादरे \। हे निज-क्लेश-कर्षक युक्तं गोकुल-रक्षणम् इति भावः \।
हे महायोगिन्न् इति \। योगिनोऽपि सर्वं कर्तुं समर्थाः सन्ति त्वं तु
महा-योग्यसि ततो गोवर्धन-धारणादि ते नाद्भुतम् इति भावः \। किम्
अहं व्रजत्रातौवास्मीति---तत्राह हे विश्वात्मन्न् इति \। सर्वेषाम् आत्मत्वाद्
आत्मानं सर्वस्त्रातुमीहते सर्वं त्रातुम् ईहस तद्
एवाह---विश्व-सम्भवेति \। जातो नारायणादिन्द्रः इत्य् अर्थवरहस्योक्तेर्
इन्द्रो\ऽपि त्वया त्रात इति भावः \। हे अच्युतेति \। न हीन्द्रादयस् तव
च्युतिं कर्तुम् अलम् इति भावः \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्ण हे साक्षाद् भगवन्
! वीप्सा तद् दाढ्र्याय प्रहर्षेण वा \। यद् वा, हे नराकार-परब्रह्मन्न्
इति द्वितीय-कृष्ण-पदार्थः \। तेनाशेष-गुण-रूपादि-प्रकटनाभिप्रेतम्,
अतो महायोगिन् हे अचिन्त्यानन्त-शक्ति-युक्त ! यतो विश्वस्य आत्मन् हे
अन्तर्यामिन् !

यद् वा, महा-योगो भक्ति-य्गस् तद्-युक्त ! हे सदा तत् प्रवर्तकेत्य्
अर्थः \। अतो विश्वस्यात्मन् परम-प्रियेत्य् अर्थः, किं च, विष्वस्य
सम्यक् भवो\ऽभ्युदयो यस्मात् तथा-भूत एव, लोकानां नाथेन स्वामिना
किं वा, प्राप्तुम् इष्यमाणेन, नाथतेर् आशीर् अर्थात्, सनाथत्वे च कदाचित्
कथञ्चिद् विच्युतिर् नास्तीत्य् अभिप्रायेण \। अच्युत हे भक्त-वात्सल्याद्य्
अशेष-गुण-परिपूर्णित ! ईदृशेन भवता वयम् एव सनाथाः, बहुत्वं
निज-सन्तानानां गोपोपादीनां वापेक्षया, अन्यत् तैर् व्याख्यातम्,

यद् वा, भवतैव वयं सनाथाः स्मः, न त्व् अन्येन ब्रह्मादिना केनापीत्य्
अर्थः \। कुतः ? लोकानां सर्वेषां जीवानां भुवनानां वा नाथेन \। यद्
वा, गोलोक-नाथेन तदैव परमेश्वरतादित्य् अर्थः \। यद् वा,
अकार-प्रश्लेषेण हे सर्व-लोकातीत ! भवता नाथेनैव सनाथाः, तद्
धेतुत्वेन सम्बोधनानि \। अच्युत हे सदा सर्वत्र वर्तमान ! अन्येषां
नश्वरत्वेन तैः सनाथत्वासिद्धेः किं च, सर्वथा सर्वतस्
तवैवोत्कर्षभरादित्याशयेनाह---कृष्ण कृष्णेत्य्-आदि \। अन्यत् समानम्
\।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ गोप-रूपत्वेनेश्वरत्वेन
स सम्बोध्य तद् उभयथा प्रकाशमानेन त्वया स्वषाम् असाधारणेन
नाथेन सर्वतोऽपि वयं पूर्णा इति व्यञ्जयति, तत्र कृष्ण-कृष्णेति \।
गोप-रूपत्व-व्यञ्जकम् अत्रैव वीप्सा च निज-रुच्चतिशयेन ईश्वरत्वेन
सम्बोधयति महा-योगिन्
सर्वोत्तमाणिमादि-योगैश्वर्य-नित्य-प्रकाश-विश्वेषाम् अप्राकृत-प्राकृअत
यत् किञ्चित् पदार्थानां मूल-रूप ! तत् एव हे विश्व-सम्भव, तत्
कारण-रूप विश्व-भावनेति पाठे तथैवार्थः \। तथैव
स्वकृत-कृत्यता सुखं निवेदयति लोक-नाथेनापि भवता वयम् एव
सनाथा इत्य् अर्थः \। पुनर् उक्त्या वैशिष्ट्यापत्तेः लोकैर्
नाथ्यमान-मात्रेणेति वा अत्राच्युतेति सम्बोध्य तथैव नित्यत्वं च
दर्शयति \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं श्री-कृष्ण-व्रज-गवीनाम् अपि
तादृशत्वं दर्शितं लोक-नाथेनापि भवता वयम् अपि स-नाथा इत्य् अर्थः
\। पुनर्-उक्त्या वैशिष्ट्य-प्राप्तेः अच्युतेति तत्रापि नित्यत्वं निश्चिनोति
वैशिष्ट्ये हेतुः \।\।१९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** सुरभिर् वदति---कृष्णेत्य्
अदि, हर्षोत्कर्षेण वीप्सा \। विश्वेषाम् आत्मन् ! विश्वस्य विष्नोर् अपि
सम्भव ! विश्वं विष्णुं इत्य् उक्तेः \। हे अच्युत अव्यय ! भवता वयं
सनाथाः \। कीदृशेन ? लोको ज्ञानम्, सर्वे दर्शनार्था ज्ञानार्थाः,
ज्ञानस्य नाथेन ज्ञानप्रदत्वात् \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्ण कृष्णेति हर्षेण
द्वित्वम् महा-योगिन्न् इति योग-बलेनैव गोवर्धनम् उद्धृत्य
मत्-सन्तानानि त्वम् अरक्ष इति भावः \। भवता सनाथ इति मत्-सन्तानान्
जिघांसुना इन्द्रेण नाथेनालम् इति भावः \।\।१९\।\।

**\॥।**

**\।\। १०.२७.२० \।\।**

त्वं नः परमकं दैवं त्वं न इन्द्रो जगत्-पते \।

भवाय भव गो-विप्र- देवानां ये च साधवः \।\।

**श्रीधर-स्वामी (भावार्थ-दीपिका) :** त्वं नः परमं दैवं देवता
\। अतो हे जगत्-पते ! गो-विप्र-देवानां येऽन्ये च साधवः, तेषां
भवायाभ्युदयायाद्य त्वम् एव नोऽस्माकम् इन्द्रो भव \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नः अस्माकं गवादीनाम् \।
परमकम् अत्युत्कृष्टम् \। द्वैवम् अभीष्ट-देवता \। यतो नः परमं
दैवम् अतो हेतोः \। साधवः सदाचाराः \। इन्द्र ईश्वरो भव \। हे
जगत्पते जगद्-अन्तः-पातित्वाद् अस्माकं पतिर् अपि विशेषतोऽतो रक्षको
भवेत्य् अभिप्रायः \। गवेन्द्रत्वेऽपि विप्रादीनाम् अभ्युदयः,

> गोभ्यो यज्ञाः प्रवर्तन्ते गोभ्यो देवाः समुत्थिताः \।
>
> गोभिर् वेदाः समुद्गीर्णाः स-षडङ्ग-पद-क्रमाः \।\। इति श्रुतेः
> \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** त्वं नः परमकं
दैवम् इत्य्-आदि \। परमं कं सुखं यस्मात् तत् परमकम् इत्य्
आह---ब्रह्मणे परमात्मने \[भा।पु।१०.२८.७\] तयोर् अपि तद्-वैभवत्वात्
\।\।२०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतोस्माकं कञ्चित् कामं
परिपूरयेत्य् आह---त्वम् इति, नो गवादीनाम् अस्माकं परमं कं सुखं
यस्मात् तत् यद् वा, स्वार्थे कः, नो\ऽस्माकम् इन्द्रिस् त्वम् एव भवः, तत्र
च समर्थस् त्वम् एवेत्य् आशयेनाह---जगत्पते हे जगदीशेति, अन्यत् तैर्
व्यञ्जितम् \। यद् वा, नो गवाम् अस्माकम् इन्द्रो\ऽपि त्वम् एव, तत्र
हेतुः---हे जगत्-पते वृष्ट्यादिना तत्रैव जगत् पालकत्वाद् इति भावः,
अतो भवाय सर्वदा क्षेमाय भव \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वैशिष्टये हेतुः त्वं नः
परमकं दैवम् इति नीतौ च तद् युक्तात् \[५.३.७७\] इति कन्
जन्म-जराभ्यां भिन्नः स्थानुर् अयम् अच्छेद्योयं योसौ सौर्ये तिष्ठति
योऽसौ गोषु तिष्ठति योऽसौ गोपान् पालयति योऽसौ गोपेषु तिष्ठति योऽसौ
सर्वेषु देवेषु तिष्ठति योऽसौ सर्वैर् वेदैर् गीयते योऽसौ सर्वेषु
भूतेष्व् आविश्य भूतानि विदधाति इत्य्-आदि तापनी श्रुतेः \। अतो नोऽस्माकम्
इन्द्रस् त्वम् एव भव जगत् पते इति यद्य् अपि जगताम् एव पतिस् त्वं
तथापीति पूर्ववत् गवेन्द्रत्वे\ऽपि विप्रादीनाम् अभ्युदयः

> गोभ्यो यज्ञाः प्रवर्तन्ते गोभ्यो देवाः समुत्थिताः \।
>
> गोभिर् वेदाः समुद्गीर्णाः स-षड्-अङ्ग-पद-क्रमाः \।\। इति गो-सूक्तात्
> \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्वं नः परमकं दैवम् इति
जगत्पतेर् इति यद्यपि जगत्पतित्वं तथापीति पूर्ववत् गवेन्द्रत्वे ऽपि
विप्रादीनामभ्युदयः "गोभ्यो यज्ञाः प्रवर्त्तन्ते गोभ्यो देवाः
समुत्थिताः \। गोभिर्वेदाः समुद्गीर्णाः स षडङ्गवदक्रमाः \।\।२०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अपि च त्वं नः परमकं
परमानन्दः, त्वं नो दैवम्, त्वं न इन्द्रः परमेश्वः, इति
परमैश्वये \। हे जगत्पते ! गोविप्रदेवानां भवाय स्वस्तये भव, न
केवलं तेषाम् एव ये च साधवस् तेषाम् अपि \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परमं कं सुखं यस्मात्
तत् \। अतस् त्वम् एवास्माकम् इन्द्रो भव \। जगत्-पते! इति तत्र
जगत्-पतित्वे ऽपि सम्प्रति गोप-जातित्वात् गोपत्वे ऽपि
इन्द्र-मख-विमर्दित्वाद् इन्द्र-पराभावकत्वाच् च तवेन्द्रत्वम् उपयुक्तम्
एवेति भावः \। ये चान्ये साधवः, तेषां च \।\।२०\।\।

**\॥।**

\।\। १०.२७.२१ \।\।

इन्द्रं नस् त्वाभिषेक्ष्यामो ब्रह्मणा चोदिता वयम् \।

अवतीर्णो \ऽसि विश्वात्मन् भूमेर् भारापनुत्तये \।\।

**श्रीधर-स्वामी (भावार्थ-दीपिका) :** ननु भवताम् इन्द्रोऽस्तीति चेद्
अत आह---इन्द्रम् इति \। अलं पुरन्दरस्येन्द्रतयेत्य् अर्थः \। ननु देव
एवेन्द्रो भवति, कथम् अहं भवेयम् इति चेद् अत आह---अवतीर्णोऽसीति
\।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्वेकेन्द्र सत्त्व
इन्द्रान्तरकरणम् अनुचितम् इति शङ्कते---नन्व् इति \। अतः इत्य् अर्थ इति
\। पुरम् अत्र गोकुल-ग्रामादि गोसमूहो वा, तद् दारकरस्य
नाशकस्येन्द्रत्वं न शोभते परमैश्वर्य-युक्तस्यैवेन्द्रत्वाद् इति
भावः \। इन्द्रमख-विमर्दित्वाद् इन्द्र-पराभव-कर्तृत्वात्
तवैवेन्द्रत्वम् उचितम् इति भावान्तरम् \।

ननु, स्वातन्त्र्येणैव कस्यचिद् आज्ञया वेत्य् आह---ब्रह्मणेति \।
स्वापराध-भीतेन्द्रेण ब्रह्मा स्वरक्षार्थं निवेदितस् तेनाहं हे सुरभे
त्वत् सन्तान-पालकस्य त्वम् अतिप्रीति-पात्र्यस्यतस् त्वम् इन्द्रापराधं
क्षमापयस्वेन्द्रत्वे चाभिषिञ्चेत्य् उक्ता \। किं च ब्रह्माण्ड-कोटीन्द्रस्य
ब्रह्म-रुद्रादि-दुर्लभाङ्ङ्ह्रि-सेवस्य तव गवेन्द्रत्वेनाभिषेके न कश्चिद्
उक्त्कर्षः किं त्व् अस्माकम् अभिषेक एव स भावीत्य् आह---अवतीर्णेति यदि
त्वं नावतरिष्य्सस् तर्ह्य् अस्माकम् इदं भाग्यं कथम् अभिविष्यद् इति
भावः \। स्वस्य मानुष्यं सम्भावयन्न् आशङ्कते---नन्व् इति \। हे
विश्वात्मन् सर्व-नियन्तः \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्-प्रकारम् एव
भक्ति-विशेषेण सनिश्चयं विज्ञापयति---इन्द्रम् इति \।
त्वदिन्द्रत्वेनास्माकं परम-हित-सम्पत्त्या स्वत एव विप्रादीनां
दृष्टादृष्ट-हित-सिद्धेः, धर्मादीनाम् अस्मन् मूलकत्वात्,
सर्वो-परिस्थितानाम् अस्माकम् इन्द्रत्वेन तव स्वत एव ऋषिदेवादीन्द्रत्वं
सिध्यति[^८५] तेषां स्वत एव क्षेम-सम्पत्तेः \।

[^८५]: ऋषि-देवादीन्द्रत्व-सिद्ध्या


ननु, तर्हि इन्द्राद्य् अधिकार-दातुः श्री-ब्रह्मणोऽवमानः स्यात्
तत्राह---ब्रह्मणेति \। अतो ब्रह्म-वाक्यापेक्षयापि त्वयात्र सम्मतिर् एव
कार्येति भावः \।

ननु, तर्हि स एव कथं नागतः ? तत्राह---वयम् इति \। अत्रास्माकम्
एवाधिकारः, अन्तरङ्गत्वात्, न तु तस्य, बाह्यत्वाद् इति भावः \।
बहुत्वं श्री-भगवद् अभिषेकाद् आत्मनो बह्यमानेन निज-सन्तानापेक्षया
वा \। यद् वा, वत्सलतया स्वसङ्गागतम् इन्द्रं तदीयांश् च
कृतार्थयितुम्, बहुत्वेन तान् सर्वान् सङ्गृह्नाति, ततश् च पूर्ववद्
अपराध-शङ्कया ब्रह्मा नागमद् इति ज्ञेयम्, अवतीर्णोऽसीति तैर् व्यञ्जितम्
एव,

यद् वा, ननु, मद् इच्छयैव भवति, न तु ब्रह्मप्रेरणया,
तत्राह---अवेति \। त्वद् अभिषेके सति जगतां पाप-नाशेन
पुण्य-सम्पत्त्या च स्वत एव भू-भार-नाशः स्याद् इति भावः, कुतः ? हे
विश्वात्मन् यथा तरोर् मूल-निषेचनेन तृप्यन्ति
तत्-स्कन्ध-भुजोप-शखाः \[भा।पु ४.३१.१४\] इत्य्-आदि-न्यायेन
तवाभिषेकोत्सवेन सर्वेषाम् एव स्वतो महोत्सव-सम्पत्तेः, अतस्
तवावतार-प्रयोजन-सुख-सिद्ध्या सम्मतिर् अनुमीयत एवेति भावः
\।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत् प्रकारम् एव
भक्ति-विशेषेण सनिश्चयं विज्ञापयति---इन्द्रम् इति , स्वभावत एव
नोऽस्माकम् इन्द्रं त्वाम् अधुना मनुष्य-लोके प्रचाराय केवलम्
अभिषेक्ष्यामः \।

ननु, तर्हि इन्द्राद्याधिकार-दातुर् ब्रह्मणेऽवमानः स्यात्
तत्राह---ब्रह्मणेति \। अतो ब्रह्म-वाक्यापेक्षयापि त्वया सम्मतिः कार्येति
भावः \।

ननु, तर्हि स एव कथं नागतः तत्राह---वयम् इति \। अत्रास्माकम्
एवाधिकारः त्वदीय-गो-वंशस्यादि-मातृत्वेन तत्रान्तरङ्गत्वात् तस्य तु
प्रपञ्चाधिकारित्वेन बहिरङ्गत्वाद् इति भावः \। अतो बहुत्वम् अप्य् आत्मनो
बहुमानेन \।

यद् वा, वत्सलतया स्व-सङ्गागतम् इन्द्रं तदीयांश् च कृतार्थयितुं
बहुत्वेन तान् सर्वान् सङ्गृह्नति ततश् च कृतापराधेन स्वेन
महापराधिन इन्द्रस्याप्य् अपराधक्षमापणे पूर्ववद् अपराध-शङ्कया
ब्रह्मा नागमद् इति ज्ञेयम् अवतीर्णोसि इति तैर् व्यञ्जितम् \।

यद् वा, नन्व् अहं श्री-गोप-नन्दनः कथं युष्मद् दैवम् ? ततो यूयं
ब्रह्माप्य् असमीक्ष्यकारिण एवेत्य् आशङ्क्य न मुहुर् अस्मान् प्रतारयेत्य्
आह---अवेति \। श्री-मति परम-गोलोके विराजमानो नित्यम् अस्मत्
परम-दैवत-रूप एव त्वम् अवतीर्णोऽसि श्री-नन्दादि-निज-परिकरैः
सह केवलं भूम्यां प्रकटोऽसि न तु जीववज् जातोऽसीत्य् अर्थः \।

ननु, भू-भारापनोदेन मम किं ? तत्राह---विश्वात्मन्न् इति \। अतो
विश्वस्यापि स्थितिस् त्वत्त एव युज्यत इति भावः \। तत्रैव यथा तरोर्
मूल-निषेचनेन \[भा।पु। ४.३१.१२\] इत्य्-आदि-न्यायेन सर्वेषाम् एवात्र
तवभिषेके जायमानं सुखं, तद्-अर्थम् अवतीर्णेन भवतानुमोदनीयम्
एवेति व्यञ्जितम् \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** परम-गोलोके स्वभावत एव
नोऽस्माकम् इन्द्रं त्वाम् अधुना मनुष्य-लोके प्रचाराय केवलम्
अभिषेक्ष्यामः \।\।२१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अन्यद् अपि निवेदनम् अस्तीत्य्
आह---इन्द्रं नस् त्वा इत्य्-आदि \। **त्वा** त्वां नोऽस्माकम् इन्द्रं कृत्वा
अभिषेक्ष्यामः \। ननु, किं ममेन्द्रत्वेन, तद् एवं नैव कार्यम् इत्य्
आह---ब्रह्मणा चोदिताः प्रेरिताः \। तस्याज्ञा अस्माकम् अखण्डनीयैव \।
नन्वहं गोप-बालकः, ब्रह्मणा कथं मद् अभिषेकाय यूयं ऽनियोक्तव्याः
? नैवम्, इह हे विश्वात्मन् ! त्वं विश्वात्मैवासि \। तर्हि कथं भूमै ?
इत्य् आह---अवतीर्णोऽसि \। किम् अर्थम् ? भूमेर् भारापनुत्तये
\।\।२१-२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नोऽस्माकं त्वाम् इन्द्रं
ननु, कस्य्साप्य् आदेशेन स्वातन्त्र्येणैव वा तत्राह---ब्रह्मणेति \। यदा
महा-भय-विह्वलेनेन्द्रेण स्वसाहार्यार्थं गत्वा ब्रह्मा-निवेदिनस्
तदानेनापि भूत-पूर्वं स्वापराध-स्मृत्या भीतेन विमृश्याहम् आदिष्टा
सुरभे त्वत् सन्तान-पालकस्य प्रभोस् त्वम् अतिप्रीति-पात्री भवसि तत्
त्वम् एव गत्वा कृपा-सिन्धो तत्रेन्द्रापराधां क्षमय गवेन्द्रत्वेन
तमभिषिञ्च चेति किं च ब्रह्माण्ड-कोटीन्द्रस्य
ब्रह्म-रुद्रादि-दुर्लभ-चरण-परिचरणस्य तव गवेन्द्रत्वेनाभिषेको
नामकः खलूत्कर्षेः ? किन्त्व् अभिषिञ्चताम् अस्माकम् एवोत्कर्षार्थम् अस्माकम्
अयं प्रयत्न इत्य् आह---अवतीर्णोसीति \। विश्वात्मन्न् इति विश्वात्मत्वेन
सर्वथैवादृश्य एव त्वं यदि नावातरिष्यस् तदा अस्माकम् एतावद् भाग्यं
कथम् अभविष्यद् इति भावः \।\।२१\।\।

**\॥।**

\।\। १०.२७.२२ \।\।

**श्री-शुक उवाच---**

एवं कृष्णम् उपामन्त्र्य सुरभिः पयसात्मनः \।

जलैर् आकाश-गङ्गाया ऐरावत-करोद्धृतैः \।\।

इन्द्रः सुरर्षिभिः साकं चोदितो देव-मातृभिः \।

अभ्यसिञ्चत दाशार्हं गोविन्द इति चाभ्यधात् \।\।

**श्रीधर-स्वामी (भावार्थ-दीपिका) : सुरभिर्** **आत्मनः** **पयसा**
**अभ्यषिञ्चत्** \। इन्द्रश् **चाकाश-गङ्गाया जलैर्** अभ्यषिञ्चत्
\।\।२२\।\। **देवा-मातृभिर्** अदित्यादिभिः, देवैर् मातृभिश् चेति वा \।
गाः पशून्, गां स्वर्गं वा इन्द्रत्वेन विन्दतीति कृत्वा **गोविन्द इत्य्
अभ्यधात्**, नाम कृतवान् इत्य् अर्थः \।\।२३.२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्त-रीत्या \।
**उपामन्त्र्य** सम्प्रार्थ्य \। **पयसा** क्षीरेण \। इन्द्रश्
चाभ्यषिञ्चतेति द्वयोर् अन्वयः \। दाशार्हं दशार्ह-कुल-मुख्यम् \। यद्
वा, दाशां सुखादि-दानम् अर्हतीति तथा तम् \। तथा च श्रुतिः---

> ऋषभम् मा समानानां सपत्नानां विषासहिम् \।
>
> हन्तारं शत्रूणां कृधि विराजं गोपतिं गवाम् \।\। \[ऋ।वे। १०.१६६.१\]
> इति \।

*विषासहिं* सहन-समर्थम् \।\।२२\।\। ननु, देवान् विहाय मातर
एवागतास् ते कथं नागता इत्य् आशङ्कापनुत्तये आह---देवैर् मातृभिश् चेति
\। विन्दति लभते \। विद्ल्̥ लाभे इति शब्देनोक्तत्वात् \। ऋमाद् अमुं नारद
इत्य् अबोधि इतिवद् गोविन्द इति \। *इत्य् अर्थ* इति \। अभि पूर्वस् तु
भाषणे इति व्याड्युक्तेः \। अभ्यधात् कथितवान् \। कथनं च नाम्न
एवेति भावः \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उपामन्त्र्य** अनुज्ञाप्येत्य्
अर्थः, लज्जादिना श्री-भगवता साक्षाद् अकृतेऽपि स्वीकार मौनं
सम्मति-लक्षणम् इति-न्यायेन \। किं वा, ब्रह्म-प्रेरण-बलेन
निज-भक्ति-विशेष-बलेनैव वा सुरभिः स्वयम् एवाभ्यषिञ्चत्, इन्द्रस्तु
महापराधेनान्तर्भयादिना श्री-भगवद् अन्तः-प्रसादालक्षणेन च स्वयम्
अप्रवृत्तः, केवलम् इन्द्र-स्नेहेनागताभिर् अन्तर्धानेन स्थिताभिः \। किं
वा, गोपीश्वर-तीर्थे शकट-भञ्जनानन्तरम् इवाभिषेकार्थम् एव तत्र
साक्षाद् आगताभिर् देव-मातृभिर् एव श्री-कृष्णोऽयं भगवान्
कृपार्द्र-चित्तः शरणागत-वत्सलो विशेषतश् च तत्-प्रिय-जन-सङ्गत्या
अत्र तत्-प्रिय-स्थाने त्वम् आगतोऽसि \। समयोऽयम् अप्य् अतिप्रशस्तस् तन्
मा भयं कार्षीः, महोत्सवं भक्त्या विधत्स्व इति \। एवं प्रेरितः सन्
सुरैर् ऋषिभिश् च सहितोऽभ्यषिञ्चद् इति ज्ञेयम् \।

ततश् चागतस्यैरावतस्य करेण कृत्वा रत्न-कुम्भादि-द्वारा उद्धृतैर्
आनीतैः, अन्यथा सद्यः परम-पवित्र-बहु-लजलाप्राप्तेः,
निज-भक्ति-विशेष-प्रदर्शनासिद्धेर् वा \। दाशार्हं यदुकुलेऽवतीर्णम्
अपि, गोविन्द इति गोकुल-लीला-सम्बन्धेनैव नाम चक्रे सुरभिर्
इन्द्रश्चेत्य् अर्थः \। तथैव माहात्म्य-विशेषस्य
श्री-भगवत्-प्रीति-विशेषेषस्य च सम्पत्तेः \। हे देवेति
श्री-परीक्षित्-सम्बोधनं वा, नर-देवत्वेन तत्त्वया वुध्यत एवेति \।
यद् वा, तत्-प्रकारो ज्ञयत एवेति, किन्तद् विस्तारणेनेति भावः,
श्री-भगवद् अभिषेक-प्रवणात् प्रहर्षेण द्योतमानं तं दृष्ट्वा तथैव
सम्बोधतीति \।\।२२.२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् इति युग्मकम् उपामन्त्र्य
निजेन्द्रत्व-स्वीकाराय प्रार्थ्येत्य् अर्थः \। लज्जादिना श्री-भगवता
साक्षाद् अकृते\ऽपि स्वीकारे मौनं सम्मति-लक्षणम् इति न्यायेन सुरभिः
स्वयम् एवाभ्यषिञ्चत् \।\। इन्द्रः स्वयम् अप्रवृत्तः किन्तु तद्
अभिषेकार्थम् एव सुरर्षिभिः साकं तत्र साक्षाद् आगताभिर् देव-मातृभिः
प्रेषितः यथा श्री-कृष्णोऽयं भगवान् कृपाद्र-चित्तः शरणागत-वत्सलः
विशेषतश् च तत् प्रिय-जन-सङ्गत्या त्वम् आगतोऽसि समयोऽयम् अप्य्
अतिप्रशस्तस् तस्मान् मा भयं कार्षीः महोत्सवं भक्त्या विधत्स्वेति अतस्
तैर् एव सहितोऽभ्यषिञ्चद् इत्य् अर्थः \। ऐरावतस्य करेण कृत्वा
रत्न-कुम्भादि-द्वारा उद्धृतैर् आनीतैः तदीय-रत्नमय-घण्टयेति
विष्णु-पुराणे तच् च गजेन्द्र-द्वारा तद् विधानात् सद्यो
वाञ्चित-तीर्थज-लाभाच् च गवाम् इन्द्रो गोविन्दः तत् पदेनैव
गवेन्द्रताया वाच्यत्वात् प्रीयान् न इन्द्रो गवाम् \[भा।पु। १०.२६.२५\] इति
तद्-अर्थ-निर्देशेन तन्-नाम्नः सूचितत्वात्, इति गो-गोकुल-पतिं गोविन्दम्
अभिषिच्य सः \[भा।पु। १०.२७.२८\] इति वक्ष्यमाणाच् च पृषोदरादि-पाठ
इति दाशार्हम् इति दाशार्हत्वेऽपि गोविन्दत्वम् उत्कृष्टम् इत्य् अभिप्रेतम्
\।\।२२.२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** उपामन्त्र्य निजैन्द्र-स्वीकाराय
प्रार्थ्येत्य् अर्थः \। प्रचोदितः प्रेरितः भयात् स्वयम् अप्रवृत्तैः
ऐरावत इति गजेन्द्र-द्वारा तद्-विधानात् \।\।२२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** गवाम् इन्द्रो गोविन्दः
तत्-पदेनैव गवेन्द्रताया वाच्यत्वात् प्रीयान् न इन्द्रो गवाम् इत्य् उक्तत्वात्
त्वन्न इन्द्रो जगत्पतेर् इति इति गो-गोकुल-पतिं गोविन्दम् अभिषिच्य सः
इति वक्ष्यमाणात् \।\।२३.२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नोऽस्माकं त्वा त्वां इन्द्रम्
\। ननु, कस्याप्य् आदेशेन स्वातन्त्रेणैव ? तत्राह---ब्रह्मणेति \। यदा,
महा-भय-विह्वलेनेन्द्रेण स्व-साहाय्यार्थं गत्वा ब्रह्मानिवेदितस् तदा
तेनापि भूत-पूर्व-स्वापराध-स्मृत्या भीतेन विमृश्य अहम् आदिष्टा
सुरभे! त्वत्सस्तानपालकस्य प्रभोस् त्वम् अतिप्रीति-पात्री भवसि तत्
त्वम् एव गत्वा कृपा-सिन्धौ तत्रेन्द्रापराधं क्षमय गवेन्द्रत्वेन तम्
अभिषिञ्च चेति \। किं च, ब्रह्माण्ड-कोटीन्द्रस्य
ब्रह्म-रुद्रादि-दुर्लभ-चरण-परिचरणस्य तव गवेन्द्रत्वेनाभिषेको
नाम कः खलूत्कर्षः? किन्त्व् अभिषिञ्चताम् अस्माकम् एवोत्कर्षार्थम् अस्माकम्
अयं प्रयत्न इत्य् आह---अवतीर्णो ऽसीति विश्वात्मन्न् इति विश्वात्मत्वेन
सर्वथैवादृश्य एव त्वं यदि नावतरिष्यस् तदास्माकम् एतावद् भाग्यं
कथम् अभविष्यद् इति भावः \। पयसा दुग्धेन देवमातृभिर्
अदित्यादिभिः प्रेरित इन्द्रश्चाभ्यषिञ्चत् आत्मनो
भगवन्-निकृष्ट-दासत्व-मननेनाभिषेक-कर्मण्य् अभ्यर्हिते स्वयम्
अप्रवृत्त प्रथमं स्थगित एवेन्द्र आसीत् पश्चाद् अदित्यादिभिः प्रेरितस्
तद्-आज्ञा-वशाल् लुब्ध तद्-अधिकार-सम्भावन एव अभ्यषिञ्चत् इत्य् अर्थः
\। दाशार्हम् इति दाशार्ह-वंशत्वेन जातस्यापि तस्य गोपत्वस्यैव
स्पृहणीयत्वाधिक्यात् \। गाः पशून् विन्दति गां सर्गं वा इन्द्रत्वेन गाः
सर्व-भक्तेन्द्रियाण्य् आकर्षकत्वेन विन्दतीति वा गोविन्द इत्य् अभ्यधात्
नाम कृतवान् इत्य् अर्थः \।\।२२\।\।

**\॥।**

\।\। १०.२७.२४ \।\।

तत्रागतास् तुम्बुरु-नारदादयो

गन्धर्व-विद्याधर-सिद्ध-चारणाः \।

जगुर् यशो लोक-मलापहं हरेः

सुराङ्गनाः सन्ननृतुर् मुदान्विताः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र अभिषेक-स्थने
गोवर्धन-प्रदेशे तत्र शक्र-कुण्डम् इति वाराहे गोविन्द-कुण्डम् इति
प्रसिद्धेः \। आगता न तु तैर् इन्द्रज्ञापेक्षितेति भावः \।
तुम्बुरु-नारदादि-निर्देशस् तु नारदाद् अपि तस्य गाने ज्येष्ठत्वात्,
तल्-लिङ्ग-पुराणे व्यक्तम् नारदश् चायं नित्य-पार्षदः गरुडादीनां
वैनतेयादिर् इव भगवद्
अवतार-तत्-पार्षद-प्रवर-श्री-नारदस्यैवावतारो गीतादि-कौतुके
गन्धर्वादिषु वर्तते \। आदि-पदाच् चित्ररथादयः \। यद् वा,
तुम्बुरु-नारदाव् आदाव् अग्रतो येषं ते इति \।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च महोत्सवो
जगदानन्द-करो वृत्त इत्य् आह---तत्रेति त्रिभिः \। तस्मिन् अभिषेके \।
किं वा, श्री-गोवर्धने शत्रु-कुण्डम् इति स्कान्दतः प्रसिद्धे स्थाने
आगताः \। तत्र हेतुः-मुदान्विताः, अत इन्द्राज्ञापेक्षापि तैर् न कृतेति
भावः \। तुम्बुरोर् आदौ निर्देशः पूर्वं नारदाद् अपि तस्य गाने
श्रैष्ट्यात्, नारदस्य तु द्वारकायां श्री-रुक्मिण्याद्य् अनुग्रहत एव, तच् च
लिङ्ग-पुराणे व्यक्तम् एव \।

यद् वा, नारदोऽयं नित्य-पार्षद-प्रवर-श्री-नारदस्यैवावतारो
गीतादि-कौतुकेन गन्धर्वेषु वर्तत इति \। एवं तुम्वुरु-नारदौ अग्रतो
येषां ते गर्धर्वादयो लोकानां सर्वेषां मलं काम-क्रोधादिकम्
अद्वैत-वासनात्मकं वा, अत एव हर्हेर् मनोहरस्य सर्व-दोष-हरस्येति
वा, सम्यक् ननृतुर् इति विध्याधराः सुवाद्यं चक्रुर् इत्यायातम् एव
\।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च महोत्सवो
जगदानन्द-करो वृत इत्य् आह---तत्रेति त्रिभिः \। तस्मिन् शक्र-कुण्डम्
इति श्री-वाराहतः गोविन्द-कुण्डम् इति स्कान्दतः प्रसिद्धे
श्री-गोवर्धन-प्रदेशे आगताः सर्वत्र हेतुः मुदान्विताः अत
इन्द्राज्ञापेक्षापि तैर् न कृतेति भावः \। तुम्बुरोरादौ निर्देशः पूर्वं
नारदो\ऽपि तस्य गाने ज्येष्ठ्यात् तच् च लिङ्ग-पुराणे व्यक्तं
श्री-नारदाश्चायं नित्य-पार्षद-प्रवर-श्री-गरुडादीनां
श्री-वैनतेयादिभिर् इव भगवद् अवतार-तत्
पार्षद-प्रवर-श्री-नारदस्यैवावतारो गीतादि-कौतुकेन गन्धर्वादिषु
वर्तत इति आदि-शब्दात् चित्र-रथादयः यद् वा,
तुम्बुरु-नारदावादावग्रतो येषां ते गर्न्धर्वादयः लोकानां सर्वेषां
मङ्गलं तद् भक्तौ दोषं मोक्षाभि-सन्धि-पर्यन्तम् \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देव-निकायेषु केतव इव
मुख्या वरुणादयः अद्भुत-पुष्प-वृष्टिभिर् विशेषेण अवाकिरन् आवव्रुर् इत्य्
अर्थः \। गां पृथ्वीं पयोभिर् द्रुताम् आर्द्राम् अनयन् अकुर्वन्न् इत्य् अर्थः
\।\।२४.२५\।\।

**\॥।**

\।\। १०.२७.२५ \।\।

तं तुष्टुवुर् देव-निकाय-केतवो

ह्य् अवाकिरंश् चाद्भुत-पुष्प-वृष्टिभिः \।

लोकाः परां निर्वृतिम् आप्नुवंस् त्रयो

गावस् तदा गाम् अनयन् पयो-द्रुताम् \।\।

**श्रीधर-स्वामी (भावार्थ-दीपिका) :** देव-निकायेषु केतव इव
दर्शनीया मुख्या इत्य् अर्थः \। गावो गां पृथ्वीं पयोभिर् द्रुताम् आर्द्राम्
अनयन् \। अकुर्वन्न् इत्य् अर्थः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः)**, **श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** देव-निकाय-केतवो
वरुणाद्याः श्री-गरुड-नारदाद्या वा पार्षद-प्रवराः, हि निश्चितम्,
अद्भुतानाम् अपूर्व-वृत्तानां किं वा, अद्भुताभिः सर्वतो बहुधा व्याप्या
पतन्तीभिः पुष्पाणां वृष्टभिर् व्यापयामासुः, परां मोक्षाद् अप्य् उत्कृष्टम्
इत्य् अर्थः \। अतो भगवद् अभिषेक-महोत्सव-स्वभावेनेन्द्रस्यापि
प्रहर्षो\ऽभूद् इति ज्ञेयम् \। तदा तदानीम् \। यद् वा, ततः प्रभृतीत्य्
अर्थः, अस्य पूर्वापराभ्यां वाक्याभ्यां तथा परपद्येनाप्य् अन्वयः \।
पूर्वं श्री-वृन्दावन एव वृष्का मधुस्रव आसन्, इदानीं च सर्व-भू-गता
एवेति विशेषः \। एवम् अग्रे\ऽपि \।\।२५-२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देव-निकाय-केतवः
वरुणाद्याः पुष्पाणां स्वरूपेण वृष्टीनाम् अपारम् इत्य् अनेन च अद्भुताभिः
पुष्पाणां वृष्टिभिर् व्यापयामासुः परां यतोऽतिशयिता नान्यास्ति ताम्
\।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

\।\। १०.२७.२६ \।\।

नाना-रसौघाः सरितो वृक्षा आसन् मधु-स्रवाः \।

अकृष्ट-पच्यौषधयो गिरयो\ऽबिभ्रन् उन् मणीन् \।\।

**श्रीधर-स्वामी (भावार्थ-दीपिका) :** नाना-रसौघाः क्षीरादि-वाहिन्यः
\। अकृष्त-पच्याः कर्षणं विनैव पक्वा ओषधयो व्रीह्य्-आदय आसन् \। यद्
वा, अकृष्ट-पच्या ओषधयो येषु ते गिरय उन्मणीन् गर्भ-गतान् मणीन् उत्
उद्गतान् बहिः प्रकटान् अबिभ्रद् अबिभरुः \।\।२६.२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देवानां निकायेषु समूहेषु,

> निकायस् तु पुमांल् लक्ष्ये सुधर्मि-प्राणि-संहतौ \।
>
> समुच्चये सम्हतानां निलये परमात्मनि \।\। इति मेदिनि \।

*इत्य् अर्थ* इति \। मुख्यानाम् एव मङ्गल-कर्मसु प्राधान्याद् इति
तात्पर्यम् \। *इत्य् अर्थ* इति \। सर्व-धातुषु कृञ्-अर्थस्य व्याप्तत्वाद्
इत्य् अर्थः \।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नाना-रसेत्य्-आदाव् एवं ज्ञेयं
पूर्वं वृन्दावने यद् यद् वैशिष्ट्यम् आसीत् तत् तद् अप्य् अधुनाधिकतया
तत्र भूत्वा त्रैलोक्यम् अपि व्याप्नोद् इति अकृष्ट-पच्यौषधय इति मध्ये
सुप्-लोक् छान्दसः सन्धिर् वा \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नाना-रसौघाः
क्षीरादि-वाहिन्य अकृष्ट-पच्याः कर्यणं विनैव पक्वा ओषधयो यत्र ते
गिरयः \। उन्मणीन् उत्कृष्टान् मणीन् अबिभ्रन् अविभरौः \।\।२६\।\।

**\॥।**

\।\। १०.२७.२७ \।\।

कृष्णे \ऽभिषिक्त एतानि सर्वाणि कुरु-नन्दन \।

निर्वैराण्य् अभवंस् तात क्रूराण्य् अपि निसर्गतः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतानि
गो-व्याघ्राहिन-कुलादीनि \। सत्त्वानि जीवाः \। निसर्गतः स्वभावत एव
क्रूराणि क्रूर-स्वभावानि \। निर्वैराणीति कृत-युग-तुल्यता ध्वनिता \।
हे कुरु-नन्दनेति \। अत्य् उत्तम-कुरुराज-वंशोद्भूतत्वात् त्वां मयेदं
श्रावितम् इति \। हे तातेति \। तस्य श्रवणे श्रद्धां वीक्ष्य प्रीत आहेति
भावः \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च केवलं गुणा एव
सम्पन्नाः, स्वाभाविक-दोषा अपि विनष्टा इत्य् आह---कृष्ण इति,
निज-भगवत्तासार-सर्वस्व-प्रकटनपर इत्य् अर्थः, एतानि
साक्षाद्-दृश्यमानानि सत्त्वानि निसर्गतो जाति-स्वाभावेन क्रूराणि परस्परं
हिंसा-पराण्यपि अहि-नकुलादीनि सर्वाणि सर्वभूगतान्य् एव निर्वैराणि
मित्राण्य् अभवन् \। हे कुरुनन्दनेति हे तातेति परमाश्चर्येण
प्रेम-वैवश्येन वा पुनः पुनः सम्बोधनम्, यद् वा,

ननु, तदानीं श्री-भगवता गुप्त-मधु-क्रीडापरेणापि कथम् ईदृशम्
ऐश्वर्यं प्रकटितम् ? तत्राह---एतानि सर्व-लोक-परम-निर्वृति-प्राप्त्य्
आदीनि तद् अभिषेकोत्सव-स्वभावाद् एव जायमानानि तस्यापि दुर्निवाराणीत्य्
अर्थः \। श्री-वृन्दावने च सदैव तादृशत्वात् मधुर-क्रीडा सम्पद्येत्
एवेति दिक् \। हे कुरुनन्दनेति तव जन्मना यथा कुलक्षय-शोक-काले\ऽपि
त्वत् पितामहादीनाम् आनन्दो वृत्त इति भावः, किं च, निर्वैराणीति \।
अन्यत् समानम् \।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न च केवलं गुणा एव
सम्पन्नाः स्वाभाविक-दोषा अपि विनष्टा इत्य् आह---कृष्ण इति \। एतानि
प्रसिद्धानि सत्त्वानि निसर्गतः जाति-स्वभावेन क्रूराणि परस्परं
हिंसापराण्य् अपि अहि-नकुलादीनि सर्वणि सर्व-भुतान्य् एव निर्वैराणि
मित्राणीवाभवन् जायमाने जानार्दने इतिवत् तदानीम् इति ज्ञेयं वृन्दावने
तु सर्वदैवेति विशेषः \। हे कुरु-नन्दनेति तस्य तवानुमोदनेन हे
तातेति परमाश्चर्येण प्रेम-वैवश्येन वा पुनः पुनः स्वम्बोधनम्
\।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** निर्वैराणीति सर्व-भूतान्य् एव
तदानीम् इति शेषः \।\।२७.२८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतानि भूतानीति शेषः
\।\।२७.२८\।\।

**\॥।**

\।\। १०.२७.२८ \।\।

इति गो-गोकुल-पतिं गोविन्दम् अभिषिच्य सः \।

अनुज्ञातो ययौ शक्रो वृतो देवादिभिर् दिवम् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इति** उक्त-रीत्या \। **स**
शक्रः \।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इति---अनेनोक्त-प्रकारेण,
गवां गोकुलस्य च तत्रत्यानाम् अपि सर्वेषां पतिं श्री-कृष्ण गोविन्दम् इत्य्
अभिषिच्य \। यद् वा, गोकुल-पतिम् इत्य् अन्वयर्थतया गोविन्दत्वेनाभिषेके
हेतुः तत्र यद्य् अपि गोकुल-शबेन गावो\ऽपि गृह्यन्ते, तथापि तत्र
तासां मुख्यत्वात् पृथग् आदौ निर्देशः,

यद् वा, गोकुल-पतित्वेन स्वत एव गाः स्वाम्यादिना विन्दतीति गोविन्दो
भवत्य् एव, तस्य हि गोविन्दत्वेनाभिषेको नाम विशेष इतीन्द्रं प्रति
कटाक्षः \। स अपराद्य् अपि श्री-भगवता
स्वीकृताभिषेकोपकरण-गोपादिभ्यां लज्जया शीघ्रं यियासुत्वाद् अनुज्ञातः,
ततश् च देवादिभिर्वृतः परिवेष्टितः सन् स्वर्गं ययौ, आदि-शब्देन
पूर्वोक्ताः सुरर्ष्यादयः, सुरभिस् तु श्री-गोलोकेन सह
श्रीमाथुर-व्रज-भूमेर् ऐक्याद् अत्रैव निज-सन्तान-सङ्गे स्थितेति
ज्ञेयम्, द्वयोर् अभेदश् च श्री-भागवतामृतोत्तर-खण्डे विवृतो\ऽस्त्य् एव
\।

यद् वा, आदि-शब्देन सापि गृहीता, याने\ऽनिच्छया तस्या गौणत्वेन पृथक्
स्पष्टम् अनुक्तिः, एवं श्री-भगवत् सहचरा गोपास् तदानीं तत्र
नासन्निति बोध्यव्यम् \। पूर्वं \[द्वितीय श्लो\] विविक्तः इत्य् उक्तेः, अतस्
तस्यैतद्-वृत्तं न ज्ञातम् \। अत एव तैर् अकथनाद्-व्रजे च न
प्रचारितम् इत्य् ऊह्यम् कुत्रापि तत् प्रसङ्गाभावात् \। यद् वा, \[१८श श्लो\]
स्व-सन्तानैः इति गवां साहचर्येण \[१९श श्लो\] वयम् इत्य् अनेन च ते
गृहीता एव, ततश् च तन् महोत्सवे समागतास् तं दृष्ट्वापि साक्षाच्
छ्री-भगवद् विचित्रानन्त-माहात्म्यानुभवेनाश्चर्यं मत्वा \। यद् वा,

> गोप-वृद्धश् च गोप्यश् च दृष्ट्वा तत्र शतक्रतुम् \।
>
> तेन सम्पूजिताश् चैव प्रहर्षम् अतुलं ययुः \।\।

इति पाद्मोत्तर-खण्डोक्तानुसारेण श्री-नन्द-यशोदादीनाम् अपि तत्रागमनात्
व्रजे नैव कथयामासुर् इति \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स अपराध्य् अपि श्री-भगवता
स्वीकृतोपचारः गो-गोकुल-पतित्वेन स्वत एव तं गोविन्दम् अभिषिच्येति
तेन तस्य नातिशयः किन्तु तेन कर्मणा लोकस्यैव स्वस्यैव हितं
चकारेति भावः तस्य हितम् एव दर्शयति---ततः श्री-गोविन्देनानुज्ञातः
सन् पूर्वं तद् अपराधित्वात् प्रायस् त्यक्तोऽपि पुनर् देवादिभिर् वृतः
स्वीकृतो भूत्वा दिवं ययाव् इति लिलेयं सखिभिः
स्थान-वेषादि-वैशिष्ट्येनैव ज्ञातत्वात् दूरतो वा निह्नुत्य दृष्टत्वात्
पश्चाद् देव व्रजे कथितेति ज्ञेयम् इति गो-गोकुल-पतिं गोविन्दम्
अभिषिच्येति गो-गोकुलयोस् तद् ईशितव्ययो-निजेशितृत्वेन तस्य ज्ञान एव
सुख-चमत्कारात् \। पद्मोत्तर-खण्डे तु---

> गोप-वृद्धाश् च गोप्यश् च दृष्ट्वा तत्र शतक्रतुम् \।
>
> तेन सम्पूजिताश् चैव प्रहर्षम् अतुलं ययुः \।\। इति \।

श्री-नन्द-यशोदादीनाम् अपि तत्रागमनं वर्णितं तत् तु विविक्त
उपसङ्गम्येति विरोधात् कल्पान्तरे ज्ञेयम् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

इति सारार्थ-दर्शिन्यां हर्षिण्यां भक्त-चेतसाम् \।

सप्त-विंशोऽत्र दशमे सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं

संहितायां वैयासिक्यां दशम-स्कन्धे पूर्वार्धे इन्द्रस्तुतिर्

नाम सप्तविंशोऽध्यायः \।

\।\। १०.२७ \।\।

**\॥।**

(१०.२८)



### विकाले\ऽवगाहनाद् वरुण-दूतेन वरुणालयं नीतस्य नन्दस्य भगवता पुनर् आनयनम् \।

**\।\। १०.२८.१ \।\।**

**श्री-शुक उवाच---**

**एकादश्यां निराहारः समभ्यर्च्य जनार्दनम् \।**

**स्नातुं नन्दस् तु कालिन्द्या द्वादश्यां जलम् आविशत्\।\।**

**श्रीधर-स्वामी (भावार्थ-दीपिका) :**

अष्टाविंशे ततो नन्दानयनं वरुणालयात् \।

वैकुण्ठ-दर्शनं चाथ गोपानाम् अनुवर्ण्यते \।\।

गोवर्धनं समुद्धृत्य वशे कृत्वामरेश्वरम् \।

नन्दानयनतः कृष्णो वरुणं च वशेऽनयत् \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः
सप्तविंशाध्यायोत्तरम् \। अनयत् अकरोत् \। निराहारः
व्रत-घ्नाहार-रहित उपोषितो वा \।

> अष्टैतान्य् अव्रत-घ्नानि ह्य् आपो मूले पयो दधि \।
>
> हविर् ब्राह्मण-काम्या च गुरोर् वचनम् औषधम् \।\। इति हेमाद्रिः
> \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रसङ्गाद् अद्भुत-चरितम्
एवानुवर्णयन्न् आदौ ऐश्वर्य-मादानर्थताम् एव दर्शयन् इन्द्रस्येव
वरुणस्याप्य् अपराधं वक्तुं तत्-प्रसङ्गम् आरभते---एकादश्याम्
इत्य्-आदिना मुदम् इत्य्-अन्तेन \। एकादश्याः वृद्ध्या ह्रासेन किञ्चिन्
मात्र-निष्क्रान्तायां तस्याम् इति ज्ञेयम्, पारणाहे किञ्चिन्
निष्क्रान्त-द्वादश्यपेक्षयारात्रौ स्नानार्थं जल-प्रवेशात्, किं च, सम्यग्
अभितो\ऽर्चयित्वा परम-भागवताग्र्यत्वेन यथाविधि
सजागरण-पूजा-विशेषं कृत्येत्य् अर्थः \। जनैर् भक्तेर् अर्द्यते
अतृप्ततया नित्यं भक्त्य् अथ याच्यत इति तथा तम्, इति
परम-कृतार्थस्यापि तस्य निराहारत्वेन समभ्यर्च्यने हेतुः, अत एव
कालिन्द्यात् भगवद् भक्ति-विवर्धिन्यां स्नातु जलम् आविशत्, भक्त्या जले
निममज्जेत्य् अर्थः \। इन्द्रो\ऽसौ कृष्णं त्यक्त्वा स्वाराज्यम् उपभोक्तुं
ययौ, नन्दस् तु पुत्रत्वेन प्राप्त-कृष्णो\ऽपि भगवद् धर्मम् अपि न
त्यजतीति तु-शब्दार्थः \। यद् वा, परवाक्यापेक्षया तु-शब्दः, स्नानन्तु
भक्त्य् अर्थम् एव चक्रे \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रसङ्गाद् अद्भुत-चरितम्
एवानुवर्णयन् आदौ ऐश्वर्य-मदानर्थताम् एव दर्शयन् इन्द्रस्येव
वरुणास्यापराधं वक्तुं तत्-प्रसङ्गम् आरभते---एकादश्याम् इत्य्-आदिना
मुदम् इत्य् अन्तेन \। एकादश्यां वृद्ध्या ह्रासेन वा किञ्चिन्
मात्र-निष्क्रान्तायां तस्यां षट्-प्रहराव् एव तद् यतन-कालं व्याप्येत्य्
अर्थः \। द्वादश्यां पारणाह निःक्रान्ते किञ्चित् द्वादश्यादि-प्रहरद्
वयावसरतद्यन-क्ल इत्य् अर्थः \।

किं च सम्यक् अभितोऽर्चयित्वा परम-भागवताग्र्यत्वेन यथा-विधि
सजागरण-पूजा-विशेषं कृत्वेत्य् अर्थः \। जनैः भक्तैर् अर्द्यते
अतृप्ततया नित्यं भक्त्य् अर्थं याच्यत इति तथा तम् इति
परम-कृतार्थस्यापि तस्य निराहारत्वेन समभ्यर्चने हेतुः अत एव
कालिन्द्यां भगवद् भक्ति-विवर्धन्यां स्नातुं जलम् आविशत् तु-शब्देनान्यो
नाविशत् किन्तु गृह एवसस्नाव् इति व्यञ्जयित्वा तस्य यमुना-स्नानाग्रहं
बोधयति \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एकादश्यां
स्वल्प-मात्रैकादश्य्-उपलक्षित-षट्-प्रहर-तद्-उत्तर-तद्-अद्यतन-कालं
व्याप्येत्य्-अर्थः \। द्वादश्यां पारणा
ऽनिष्कान्त-किञ्चिद्-द्वादश्य्-आदि-प्रहर-द्वयारब्ध-तद्-अद्यतन-काल इत्य्
अर्थः \। तु-शब्देनान्यो नाविशद् इति व्यज्य तस्य
तादृश-भगवद्-धर्म-तत्त्व-ज्ञतां बोधयति अवज्ञाय अनादृत्य
तत्-क्रोशनम् उपश्रुत्य पितरं च वरुणाहृतं विज्ञायेति शेषः
\।\।१.४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

अष्टाविंशेऽभवन् नन्दाहरणं वरुण-स्तुतिः \।

गोपीनां विस्मयौत्सुक्यं ब्रह्म-वैकुण्ठ-दर्शनम् \।\।

इन्द्रस्यागश् च तत्-क्षतिम् उक्त्वा स्व-स्मृतिम् आगते \।

वरुणस्यापि ते वक्तुम् आह लीलान्तरं मुनिः \।\।

जलम् आविशद् इत्य् अरुणोदयाद् अपि पूर्वे कला-मात्रावशिष्टायां द्वादश्यां
पारणा-प्राप्त्य्-अर्थं शास्त्राज्ञा-बलेनैवेति ज्ञेयम् \। तथा च शास्त्रम्---

> कलार्धां द्वादशीं दृष्टा निशीथाद् ऊर्ध्वम् एव हि \।
>
> आमध्याह्नाः क्रियाः सर्वाः कर्तव्याः शम्भु-शासनात् \।\। इति \।\।१\।\।

**\॥।**

**\।\। १०.२८.२ \।\।**

**तं गृहीत्वानयद् भृत्यो वरुणस्यासुरोऽन्तिकम् \।**

**अविज्ञायासुरीं वेलां प्रविष्टम् उदकं निशि \।\।**

**श्रीधर-स्वामी (भावार्थ-दीपिका) :** कला-मात्रायां द्वादश्यां
पारणादराभिनिवेशेनासुरीं वेलाम् अविज्ञायारुणोदयात् पूर्वम् एव
शास्त्र-बलेन निश्युदकं प्रविष्टं तद् अनभिज्ञो वरुणस्य भृत्योऽनयद्
इति \। तथा च शास्त्रम्---

> कलार्धां द्वादशीं दृष्ट्वा निशीथाद् ऊर्ध्वम् एव हि \।
>
> आमध्याह्नाः क्रियां सर्वाः कर्तव्याः शम्भु-शासनात् \।\। इत्य्-आदि \।

वक्ष्यति च वरुणः---अजानता मामकेन \[१०.२८.७\] इति, भगवद्-धर्मम्
अजानतेत्य् अर्थः \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं नन्दम् \।
तद्-अनभिज्ञो भगवद्-धर्मानभिज्ञः \। निशीथान् अर्ध-रात्रात् \।
कलार्धां त्रिंशत्-पली-मताम् \। शम्भुः शङ्करः ऋषिर् वा \। यामौ द्वौ
मध्यमौ रात्रेर् आसुरः समयो मतः इत्य्-उक्तेर् अर्ध-रात्रात्
परयामावशेष-निशातः परं प्रविष्ट इत्य् अवधेयम् \। इत्य् अर्थ इति \।
सर्वज्ञोऽपि भगवद्-धर्मानभिज्ञोऽज्ञ एवेति भावः \। असुर
एवासुर-वेलायां जलारक्षायां नियुक्त इत्य् उक्तम् असुर इति \। यद् वा,
सुर-भिन्नोऽसुर यक्ष एवेत्य् अर्थः \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** देव-प्रवरस्य
लोक-पालस्य वरुणस्य भृत्यस् तु तं धृत्वा अनयद् इत्य् अहो
ऐश्वर्य-मदान्धेति भावः \। असुर इति जात्यैव वैष्णव-धर्माज्ञत्वम्
उक्तम्, तथासुर्यां बेलायां जल-रक्षणे बलिष्ठस्य तस्यैव योग्यत्वं
च दर्शितम् \।

ननु तर्हि वरुणस्य को नाम दोषः ? तत्राह---वरुणस्येति \। भृत्यस्य
दोषेण स्वामिनो\ऽपि दोषापत्तेः \। श्री-नन्दानयनार्थं
भगवद्-इच्छयैव तेन तन्-नयनं बोध्यम् \। अन्यथा कथम् अपि
तद्-असम्भवात्, तच् चाग्रे व्यक्तं भावि \। अवज्ञाय अनादृत्य \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** असुर इति जात्यैव
वैष्णव-धर्माज्ञत्वम् उक्तम् \। तथासुर्यां बेलायां जल-रक्षणे
बलिष्ठस्य तस्यैव योग्यत्वं च दर्शितम् \। वरुणस्य भृत्य इति स्य
दोषेण स्वामिनो\ऽपि दोषापत्तेः, श्री-नन्दानयनार्थं भगवद् इच्छयैव
तेन तन् नयनं बोध्यम्, अन्यथा कथम् अपि तद् असम्भवात्, तच् चाग्रे
व्यक्तं भावि \। अवज्ञाय अनादृत्य \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वरुणस्य भृत्योऽसुरः
वरुणस्यान्तिकम् अनयत् \। तत्र हेतुः---आसुरीं वेलाम् अविज्ञाय उदकं
प्रविष्टम् इत्य् अज्ञानेनैव तस्मिन् दोष-कल्पनं श्री-नन्देन तु
शास्त्राज्ञा-बलेनैवोदकं प्रविष्टत्वात् अत एवाग्रे वक्ष्यते---अजानता
मामकेन मूढेन \[१०.२८.७\] इति \।\।२\।\।

**\॥।**

**\।\। १०.२८.३ \।\।**

**चुक्रुशुस् तम् अपश्यन्तः कृष्ण रामेति गोपकाः \।**

**भगवांस् तद् उपश्रुत्य पितरं वरुणाकृतम् \।**

**तद्-अन्तिकं गतो राजन् स्वानाम् अभयदो विभुः \।\।**

**श्रीधर-स्वामी (भावार्थ-दीपिका) :** स्वानां भगवद्-धर्म-पराणाम्
अभय-दो मा भैष्टेत्य् अभयं ददत् \।\।३\।\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं नन्दम् \। गोपका
रात्रौ स्नानार्थं गतस्य रक्षकाः \। तद्-गोपाक्रोशं पितरम् आनेतुम् इति
\। तद्-अन्तिकं वरुण-समीपम् \। विभुः सर्वतो दीप्तिमान् \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्ण रामेत्य् एवं
चक्रुशुः \। उच्चैर् अकीर्तयन्, परमार्त्या भगवन्-नाम-मात्रैक-स्फूर्तेः
\। तत्र कृष्ण-नाम्ना आदौ क्रोशनं स्वभावतस् तस्मिन् प्रीति-विशेषात्,
तस्य माहात्म्य-विशेषाच् च \। यद् वा, हे कृष्ण हे रामेति द्वाव् एव
भ्रातराव् उच्चैर् आह्वयामासुः \। गोपकास् तत्-सङ्गे स्नानार्थं गता गोपा
एवेत्य् अर्थः \। यद् वा, महाराजस्य तस्य चतुर्-दिग्-रक्षका जनाः \।

तत्-क्रोशनं पितरं च वरुणाहृतम् उप समीप एव श्रुत्वा, इति
श्री-भगवन्तम् अपि तत्-पश्चात् तत्रैव गच्छन्तं बोधयति \। यद् वा,
तत् तस्मात् क्रोशनात्, अतो दूरे\ऽपि समीपवच् छ्रवणात्
क्रोशनस्याविष्टत्वं सुचितम् \। हे राजन्न् इति---यथा अश्वत्थाम्नो\ऽस्त्रात्
क्रोशतां त्वत्-पितामहानाम् अभयं दत्तस् तथेति भावः \।

यद् वा, राजमानः कोपेनाविर्भूत-तेजो-विशेषात्, यतो विभुर्
व्रज-जनैक-प्रभुः \। यद् वा, व्यापकस् तत्रैव वर्तमाने\ऽपि स्नेहाद्
अतित्वरया सद्य एव तत्र गत एवेत्य् अर्थः \। भगवान् इति
जगद्-धितार्थं निज-कारुण्याद्य्-अशेष-गुण-प्रकटन-पर इत्य् अर्थः \।
अयं भावः---यद्य् अपीच्छा-मात्रेण सद्य एवासुरात् नन्दं मोचयितुं
शक्तः, तथापि परम-कृपया वरुणस्य हितार्थं नन्दानयन-च्छलेन
तत्र गत इति \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** चक्रुशुर् इत्य् अर्धकम् \।
गोपकाः महाराजस्य तस्य चतुर्दिक् रक्षका जनाः \।\। तत् क्र्शनं
दूर-गो\ऽपि उप समीप एव श्रुत्वा पितरं वरुणाहृतं च ज्ञात्वेति शेषः
तद् अन्तिकं गतः तत्र कैमुत्येन हेतुः विभुर् व्यापक इति स्वानां
गोप-ज्ञाति-मात्राणाम् अभयदः किम् पुनः पितुर् इत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गोपकाः स्नानार्थं रात्रौ
गतस्य तस्य रक्षकाः \। तत्-क्रोशनं उपश्रुत्य तदानीं दूरतः
पुष्प-शय्यायां शयानोऽपि उप निकट एव श्रुत्वेति तस्य
सर्व-देश-वर्तित्वात् पितरं वरुणाहृतं ज्ञात्वेति शेषः \। तदानीम् एव
रक्षक-गोपानां निकटम् एत्य क्व मे तातो निममज्जेति दृष्ट्वा, तत्रैव
तटात् स-झम्पं निमज्ज्य तद्-अन्तिकं वरुणान्तिकं गतः \। स्वानाम्
अभयदः \। ततः सकाशान् नन्दम् आनीय ज्ञातीनाम् अभयं दास्यन्न् इत्य्
अर्थः \।\।३\।\।

**\॥।**

**\।\। १०.२८.४ \।\।**

**प्राप्तं वीक्ष्य हृषीकेशं लोक-पालः स-पर्यया \।**

**महत्या पूजयित्वाऽह तद्-दर्शन-महोत्सवः \।\।**

**श्रीधर-स्वामी (भावार्थ-दीपिका) :** स-पर्ययार्हणेन \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :लोक-पालो** वरुणः \।
तद्-दर्शनेन कृष्ण-दर्शनेन महान् उत्सवो यस्य स तथा \।\।३-४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : हृषीकेशं**
सर्वेन्द्रिय-वृत्त्य्-अगोचरम् अपि प्राप्तं पार्श्वागतं वीक्ष्य साक्षात् दृष्ट्वा,
लोक-पाल इति महा-सपर्या-सामर्थ्यं द्योतितम् \। यद् वा, तदैव
लोक-पालत्वं सफलं वृत्तम् इत्य् अर्थः \। महा-सपर्यया तत्-पूजनात्
\। किं वा, तल्-लोक-वर्तिनां भगवद्-दर्शनादिना
चक्षुः-साफल्यादि-सिद्ध्या परम-कृतार्थता-सम्पत्तेः \। तद्-दर्शनेन
महान् उत्सव आनन्दो यस्य, अयं महा-सपर्यया पूजने हेतुः \। यद् वा,
तद्-दर्शनम् एव महोत्सवो यस्य स इति परम-भक्तत्वम् उक्तम् \। अतस्
तद्-दर्शनार्थम् एव श्री-नन्द आनायित इति भावः \। व्रजे तद्-अर्थं
तन्-निकट-गमने अयोग्यत्वान् महा-पूजन-सम्पत्तेश् च विशेषतो
निज-गृहान्तस् तत्-सन्दर्शने सुख-विशेषाच् चेति, वक्ष्यमाणस्य
तद्-वचनस्याप्य् उत्तमत्वं ध्वनितम् \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हृषीकेशं
सर्वेन्द्रिय-प्रवर्तकम् इतीन्द्रिय-वृत्त्य्-अगोचरम् अपि प्राप्तं वीक्ष्य
निकटम् आगतं ज्ञात्वेत्य् अर्थः \। ततश् चोपव्रज्येति ज्ञेयं लोक-पाल
इति महा-सपर्यया सामर्थ्यं द्योतितं, ततस् तदैव लोक-पालत्वं
सफलं वृत्तम् इति च तद् दर्शनेन महान् उत्सव आनन्दो यस्येति
तादृश-पूजने हेतुः \। एतद् उक्तं भवति, पूर्वं श्री-भगवतो
दुर्जनानुचरे तस्मिन् क्रोध एव जातः सङ्गत्य तु तं सभयतायाम् अपि
नातिव्यग्रं सदण्डवन्न् अतितयोपव्रजन्तं च दृष्ट्वा
निश्चित-स्वाभीष्ट-लब्धितया तस्य तत्र क्षमाबलित-वृष्टिर् जाता ततश्
च तस्य तद् दर्शन-महोत्सवो जातः ततश् च स्तुति-पूजादिकं
तेनारब्धम् इति \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.२८.५ \।\।**

**वरुण उवाच---**

**अद्य मे निभृतो देहोऽद्यैवार्थोऽधिगतः प्रभो \।**

**त्वत्-पादभाजो भगवन्न् अवापुः पारम् अध्वनः \।\।**

**श्रीधर-स्वामी (भावार्थ-दीपिका) :** अद्येदानीं मे मया देहो निभृतो
धृतः \। यदा त्वद्-दर्शनं जातं, तदैव देह-साफल्यं प्राप्तम् इत्य्
अर्थः \। यद् वा, निभृतः पूर्ण-मनोरथ इत्य् अर्थः \। किं च,
अद्यैवार्थोऽधिगतः \। सर्व-रत्नाकर-पतिना पीतः पूर्वं
नैवं-विधोऽर्थः प्राप्त इत्य् अर्थः \। किं च, संसारोऽपि निवृत्त एवेत्य्
आशयेनाह---त्वत्-पाद-भाज इति \। अध्वनः पारं मोक्षम् \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य्-आदि इति \। अद्य मे
सफलो देहस् त्वत्-पादाम्बुज-दर्शनात् इत्य्-आदिना बल्य्-आदिभिर् उक्तत्वाद्
इति भावः \। जन्म-साफल्येऽपि मनोरथानाप्तौ किञ्चिद् वैकल्यम् एवेत्य्
अरुच्याह---यद् वेति \। इत्य् अर्थ इति \। निश्चले निभृतो मतः इत्य्-उक्तेर्
अपूर्ण-मनोरथस्य नैश्चल्यं न सम्भवतीति भावः \।
मनोरथ-पूर्तेर् अप्य् अधिक-लाभम् आह---किं चेति \। सर्वेषां रत्नानां
वज्र-मुक्तादीनाम् आकरः समुद्रस् तत्-पतिनापि \। तितस् त्वद्-दर्शनात् \।
एवं-विधः त्वद्-दर्शन-सदृशः \। इत्य् अर्थ इति \।
दुःख-प्रद-प्राय-वज्राद्य्-अपेक्षया
परमानन्दावाप्ति-रूप-नित्य-समृद्धि-प्रदं त्वद्-दर्शनम् एव भावः \।
तद् एवाह---किं चेति \। अध्वनः भवाटव्याः \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रभो ! हे जगदीश्वर !
इति परम-दौर्लभ्यादिकम् उक्तम् अवापुः---अवहेलयैव लेभिरे \। अन्यत्
तैर् व्यञ्जितम् \। यद् वा, नितरां भृतं मुहुर् देह-धारणस्य फलम्
अद्येव सम्यक् लब्धम् इत्य् अर्थः \। कुतः ? अर्थो मोक्ष-लक्षणः,
अधिगतो\ऽधिकं प्राप्तः, तत्र हेतुम् आह---त्वद् इति \। यद् वा,
भक्ति-लक्षणो\ऽधिकारितया प्राप्तः \। किं वा, अर्थो निज-प्रहोजनं
त्वद् भक्ति-लक्षणम् अद्यैव ज्ञातम् \। ततः किम् इत्य् अपेक्षायां तत्
फलं दर्शयन् भक्ति-माहात्म्यम् आह---त्वद् इति, तत् पादौ
यथा-कथञ्चिद् अपि ये भजन्ति ते\ऽपीत्य् अर्थः \। अध्वनः पारं
सर्वोपरि-स्थितं वैकुण्ढ-लोकम्, तच् च युक्तम् एवेत्य् आह---भगवन् हे
निज-माहात्म्य-विस्तारकेति \। यद् वा, अहो किम् अपरं वक्तव्यम् ? मया त्व्
अद्य परम-दुर्लभम् एव प्राप्तम् इत्य् आशयेनाह---त्वद्भक्ता वैकुण्ठम्
एव प्राप्नुवन्ति, मया तु भगवतः श्री-नन्द-नन्दस्य तव साक्षाद्
दर्शनं स्व-गृहान्तर् एव प्राप्तम् इत्य् अर्थः \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रभो ! हे जगद्-ईश्वर !
इति परम-दौर्लभ्यादिकम् उक्तम् अवापुः अवहेलनेन लेभिरे अन्यत् तैः
तत्र पूर्ण-मनो-रथ इति पक्षे मे ममेति पूर्णो मनो-रथो यत्रेति
चव्याख्येयम् \। यद्य् अपि पूर्वस्य हेतु-वाक्यम् उत्तरार्धं तथापि
अस्यार्थस्यापि लाभाद् इत्य् अभिप्रायेणाह-किं च, संसारोपीति \। यद् वा,
नितरां मृतः मुहुर् देह-धारणस्य फलम् अद्यैव सम्यक् लब्धम् इत्य्
अर्थः \। कुत ? अर्थः परम-विचारेनात्रो नाम यः सोऽद्यैव मया
प्राप्तः तत्र हेतुः त्वत् पाद-भाजस् त्वच् चरण-कमलं प्राप्तवन्त
एवाध्वनः प्राप्य परम्पराया अन्तं अव समन्ताद् आपुर् इति तदैव स्वयं
भगवत्त्वाद् इति भावः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नितरां भृतः अत्रैव सम्यक्
साफल्यात् कुतः अर्थः परमविचार्येणार्थो नामः य सो ऽध्यैव मया
प्राप्तः तत्र हेतुः त्वत्पादभाजः त्वच्चरणकमलं प्राप्तवन्तः
एताध्वनः पारं प्राप्य परम्परया अन्तम् अव समन्तात् आपुर् इति तवैव
स्वयं भगवत्त्वाद् इति भावः \।\।५.६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अद्य नितरां भृतो धृतः
एतावद्-दिन-पर्यन्तं सहस्रशो देहा वृथैव धृता
त्वद्-दर्शन-लाभाभावाद् इति भावः \। अर्थोऽप्य् अद्यैवाधिगतः \।
सर्व-रत्नाकर-पतिनापि इतः-पूर्वं नैवं-विधोऽर्थः प्राप्त इति
भावः \। त्वत्-पादौ भजन्त एवाध्वनः संसारस्य पारम् अवापुः \। अहं
त्व् एतादृशं दर्शनम् अपि प्राप्त इत्य् अहो मद्-भाग्यस्य पराकाष्ठेति
भावः \।\।५\।\।

**\॥।**

**\।\। १०.२८.६ \।\।**

**नमस् तुभ्यं भगवते ब्रह्मणे परमात्मने \।**

**न यत्र श्रूयते माया लोक-सृष्टि-विकल्पना \।\।**

**श्रीधर-स्वामी (भावार्थ-दीपिका) :** भगवते निरतिशयैश्वर्याय \।
ब्रह्मणे पूर्णाय \। परमात्मने सर्व-जीव-नियन्त्रे इति \। तत्र
हेतुः---न यत्रेति \। लोक-सृष्टिं विकल्पयति या माया, सा यत्र न
श्रूयते \। अविद्यमानेव तिष्ठतीत्य् अर्थः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र परमात्मत्वे \।
यत्र त्वयि \। लोक-सृष्टिं विश्व-रचनाम् \। विकल्पयति विविधं करोति
\। माया बन्धक-शक्तिः \। इत्य् अर्थ इति---स्व-कार्य-करणम्
एवाविद्यमानत्वम् \। विलज्जमानया यस्य स्थातुम् ईक्षा-पथेऽमुया
\[२.५.१३\] इत्य्-आद्य्-उक्तेः \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** न यत्र इत्य्-आदि \।
यत्र त्वयि माया न श्रूयते \। तद्-दर्शनं तु दूराद् आस्ताम् \।\।६.१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतस् तन्-माहात्म्यं
वर्णयन् भक्त्या प्रणमति---नम इति \। भगवत्त्वादीनां यथोत्तरं
हेतु-हेतुमत्तोह्याः \। अन्यत् तैर् व्यञ्जितम् \।

यद् वा, ननु परमेश्वरस्य पर-ब्रह्मणः परमात्मनो गोपासकानां
वैकुण्ठ-प्राप्तिस् तत्-साक्षात्-कारेणालभ्य-लाभश् च सत्यं सम्पद्यत
एव, अहं तु ततोऽन्यो गोप-कुमार एव \। तत्राह---नमस् तुभ्यम् इति \।
त्वम् एव भगवद्-आदि-रूप इत्य् अर्थः \। तत्र भगवत्त्वेऽपि
परमात्मत्वेऽपि च ब्रह्मत्व-विवक्षया---ब्रह्मेति परमात्मेति भगवान्
इति शब्द्यते \[भा।पु। १.२.११\] इत्य्-उक्त-क्रमानपेक्षया ब्रह्मण इत्य्
अस्य मध्य-निर्देशः \। न च मायया तत्-तद्-रूपत्वम् इत्य् आह---न
यत्रेति \। तत्र हेतुम् आह---लोकेति \। जीवानाम् एव सृष्टिं सा विवर्तया
कल्पयितुं शक्नोति \। न चेश्वरे त्वयि सा प्रभवतीत्य् अर्थः \। एवं च
ऐश्वर्य-रूप-गुणादि-भेद-विकल्पिका सच्-चिद्-आनन्द-शक्तिर् व्यवच्छिन्ना
\। अतः परमात्मत्वेऽपि माया-सम्बन्ध-राहित्येन पर-ब्रह्मत्वम् एव
घटते \। तथा निज-शक्ति-विशेषणैकस्यापि तत्-तद्-रूपता घटेतैवेति
भावः \। अत एतादृशस्य तव निज-गृहाभ्यन्तर एव सन्दर्शनेनाद्य
परम-कृतार्थोऽस्मीति तात्पर्यम् \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतस् तन्-माहात्म्यं वर्णयन्
भक्त्या प्रणमति---नम इति \। भगवते पूर्ण-षड्-गुणैश्वर्येण
स्व-लोकादौ विराजमानाय परमात्मने सर्वान्तर्यामि-रूपाय ब्रह्मणे
क्वचिद् अधिकारिणि अप्रकाशित-तत्-तच्-छक्तये, सत्यं ज्ञानम् अनन्तम्
\[१०.२८.१६\] इत्य् एवं केवलं प्रकाशमानाय, न च मायया
तत्-तद्-रूपत्वम् इत्य् आह---न यत्रेति \। तत्र हेतुम् आह---लोकेति \।
जीवानाम् एवं सृष्टीं विविधतया कल्पयितुं शक्नोति न चेश्वरे त्वयि
प्रभवतीत्य् अर्थः \। एवं चैश्वर्य-रूप-गुणादि-भेद-विकल्पिका
स्वरूप-शक्तिर् अन्यास्तीति दर्शितम् \। अत एव तादृशस्य तव
निज-गृहाभ्यन्तर एव सन्दर्शनेनाद्य परम-कृतार्थोऽस्मीति तात्पर्यम्
\।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ
गोवर्धनोद्धरणावलोकनेन परम-विस्मितानां गोकुल-वासिनां पुनर् अपि
अतिविस्मयं दर्शयितुं वरुणस्य भगवत्-स्तवम् आह---नमस् तुभ्यम्
इत्य्-आदि \। भगवते ब्रह्मणे नमः \। स-विशेषत्वं
दर्शयति---अनन्त-शक्तये अनन्ता अपरिमिता शक्तिर् यस्य, यत्र त्वयि
माया न श्रूयते \। सा कीदृशी ? लोक-सृष्टेर् विकल्पनं यया सा तथा
\।\।६.११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भक्त्या ज्ञानेन योगेन च
त्वम् एवोपास्य इत्य् आह---नम इति \। माया-शाबल्याद् एव तव
भगवत्त्वादीत्य् आचक्षाणा भ्रान्ता एवेत्य् आह---न यत्रेति \। लोक-सृष्टेर्
विविध-कल्पनं यतः सा \।\।६\।\।

**\॥।**

\।\। १०.२८.७ \।\।

**अजानता मामकेन मूढेनाकार्य-वेदिना\।**

**आनीतोऽयं तव पिता तद् भवान् क्षन्तुम् अर्हति\।\।**

**श्रीधर-स्वामी (भावार्थ-दीपिका) :** अजानता मद्-भृत्येन
त्वत्-पित्राहरणं यत् कृतं तद् इति \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अयं नन्दः \। कार्यं
कर्तुम् उचितं न वेत्तीत्य् अकार्य-वेदी, तेन अजानतेति \। त्वत्-पित्यायम्
इत्य् अजानता \। द्वादश्या अल्पत्वे\ऽरुणोदयात् प्राग् अपि जले प्रवेष्टव्यम्
इति भक्ति-शास्त्रम् अजानता वेति \। भृत्यापराधेन ममैवापराधः,
तन्-नामानि च गृह्णाति लोको भृत्ये कृतागसि इत्य् उक्तेः \। अत एव मूढेन
अकार्य-वेदिना मम भृत्योऽपि मत्-कार्यं न जानातीत्य् अर्थः \। तव पिता
आनीतः \। अयम् इति रत्न-चतुष्किका-मध्यासीनं स्वेन पूजितं
स्वेष्ट-देव-स्मरणरतं श्री-नन्दं स्वाञ्जलिना दर्शयति, क्षन्तुम्
अर्हसीति \। तव क्षमा-सिन्धुत्वात् मम त्व् अपराध-सिन्धुत्वात्
दण्डयिष्यसि चेत् यथेष्टं दण्डयताम् इति भावः \।\। इति विश्वनाथः \।

यच् च नन्दं च मोक्ष्यस्ति भयाद् वरुणस्य पाशाद् इति तत्र च पाशाद्
भयं तस्माद् विमोक्ष्यति, न तु पाशाद् इति पाश-सम्बन्द्भो निरस्त इति
तोषणी \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** न यत्र इत्य्-आदि \।
यत्र त्वयि माया न श्रूयते, तद्-दर्शनं तु दूराद् आस्ताम् \।\।७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतो महापराधो\ऽपि मे
त्वया क्षन्तुं युज्यत एवेत्य् आह---अजानतेति, यतो मूढेन मूर्खेण \।

ननु तर्हि कथं रात्रि-स्नान-दोषं ज्ञात्वा मत् पिता नीतः ?
तत्राह---अकार्यं कर्तुम् अयोग्यम् एव वेदितुं शीलम् अस्येति तथा तेन यद्
वा, तत् पितेत्य् अजानता \।

ननु अन्यो\ऽपि तदानीं स्नानाद् आनेतुं न युज्यते, तत्राह---मूढेन
भगवद् धर्म-ज्ञान-हीनेनेत्य् अर्थः \। न केवलं मूढेन,
परम-दुर्बुद्धिना चेत् आह---अकार्येति \। अयं पूज्यवन् मद् अग्रे
वर्तमान इति तद्-बन्धनानयादिकं निरस्तम्, यतस् तव पिता, यच् चोक्त
श्री-ब्रह्मणा द्वितीय-स्कन्धे---नन्दं च मोक्ष्यति भयाद् वरुणस्य पाशात्
\[भा।पु।२.७.३१\] इति तस्य वरुणान्तिक-नयनेन वरुण-पाशाद् यद् भयं
तस्माद् विमोक्ष्यतीत्य् अर्थः \। अतस् तद् भयम् अपि तेन न प्राप्तम् इति
सिद्धम् एव \। [तत्]{।मर्क्} आनयन् आगः, आगो\ऽपराधः, तत् तस्माद् इति
वा, क्षन्तुं महापराधम् \।

ननु महापराधो\ऽयं क्षन्तव्यो न स्यात् \। तत्राह---हे प्रभो !
परम-समर्थ ! त्वया सो\ऽपि क्षन्तुं शक्यत इति भावः \। यद् वा, हे
अस्मत् स्वामिन् ! अतो दासानाम् अस्माकम् अपराधः सर्व एव त्वया क्षन्तुं
युज्यत एवेति भावः \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतो महापराधोऽपि मे त्वया
क्षन्तुं युज्यत एवेत्य् आह---अजानतेति \। यतो मूढेन मूर्खेण \।

ननु, कथं तर्हि रात्रि-स्नान-दोषं ज्ञात्वा मत् पिता नीतः ?
तत्राह---अकार्यं कर्तुम् अयोग्यम् एव वेदितुं शीलम् अस्येति तथा तेन \।
यद् वा, त्वत् पित्वेत्यजानता \। किं च, मूढेन भगवद्
धर्म-ज्ञान-हीनेन चेत्य् अर्थः \। न केवलं मूढेन परम-दुर्बुद्धिना
चेत्य् आह---अकार्येति अकार्यम् असत्कार्यम् अयम् इति \। स्वगृहे रक्षितं
तञ्जलि-प्रसारणया निकट \[मे\] मिव तं निर्दिशति---स्वगृहे एव
रक्षितत्वे हेतुः तव पितेति यत् तूक्तं द्वितीये नन्द च मोक्ष्यति भयाद्
वरुणस्य पाशात्\[भा।पु। २.७.३१\] इति \। तत्र च पाशात् यद् भयं
तस्मात् विमोक्ष्येति न तु पाशात् इति पाश-सम्बन्धो निरस्तः तद्-आनयनागः
\।

ननु, महापराधोऽयं क्षन्तव्यो न स्यात् ? तत्राह---प्रभो, हे
परम-समर्थ ! त्वया सोऽपि क्षन्तुं शक्यत इति भावः \। यद् वा, हे
अस्मात् स्वामिन् ! अतो दासानाम् अस्माकम् अपराधः सर्व एव त्वया क्षन्तुं
युज्यते एवेति भावः \। तद् भवण् क्षन्तुम् अर्हतीति क्वचित् पाठः
\।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अयम् आदरणीयत्वेन निजाग्रत एव
वक्ष्यमाणः, नन्दं च मोक्ष्यति भयात् वरुणस्य पाशात् \[भा।पु।२.७.३१\]
इति पाशात् \। भयं यस्मात्, न तु पाशाद् इत्य् अर्थः \।\।७.८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं भो मामेवं स्तुवन्
लज्जसे ? सत्यं महापराधो मे जात एवेत्य् आह---अजानता द्वादश्या
अल्पत्वे अरुणोदयात् पूर्वम् अपि जले प्रवेष्टव्यम् इति
भक्ति-शास्त्राभिज्ञेन \। मामकेनेति भृत्यापराधेन ममैवापराध इति
भावः \। अत एव मूढेन अकार्य-वेदिना मम भृत्योऽपि मत्-कार्यं न
जानातीत्य् अर्थः \। तव पिता आनीतः \। अयम् इति
रत्न-चतुष्किका-मध्यासीनं स्वेन पूजितं स्वेष्ट-देव-स्मरणरतं
श्री-नन्दं स्वाञ्जलिना दर्शयति, क्षन्तुम् अर्हसीति \। तव
क्षमा-सिन्धुत्वात् मम त्व् अपराध-सिन्धुत्वात् दण्डयिष्यसि चेत् यथेष्टं
दण्डयताम् इति भावः \।\।७\।\।

**\॥।**

**\।\। १०.२८.८ \।\।**

**ममाप्य् अनुग्रहं कृष्ण कर्तुम् अर्हस्य् अशेष-दृक् \।**

**गोविन्द नीयताम् एष पिता ते पितृ-वत्सल \।\।**

**श्रीधर-स्वामी (भावार्थ-दीपिका) :** नन्दं विमुच्य
समर्पयति---गोविन्देति \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोविन्देति \।
महापराधिनापीन्द्रेण कृतस्य गोविन्दतयाभिषेकस्य स्वीकारेण
परम-कारुण्यं सूचितवान् \। पितृ-शब्दो\ऽत्र पूज्य-परः \।
त्वद्दतपूज्यत्वाधिकारस्य ममापर्यपि वत्सलतैवोचितेति सम्बुद्ध्य्
अभिप्रायः \। तद् एवाह---ममापीति \। अशेष-दृग् इत्य् उक्त्या
निजापराधाभावं ध्वनयतीति भावः \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथाप्य् अन्तः क्रोधं
श्री-भगवन्तं दृष्ट्वा भीतः श्री-नन्द-प्रदर्शनादिना प्रशमयन्न्
आह---गोविन्देति \। गां स्वर्गम् इन्द्रत्वेन विन्दतीत्य् एवं निज-प्रभुत्वम्
एव साधितम् \। यद् वा, महापराधिनापीन्द्रेण कृतस्य
गोविन्दतयाभिषेकस्य स्वीकारेण परम-कारुण्यादिकं सूचितम् \। तव पिता
एष साक्षाद् वर्तते, अत एतद् अग्रे\ऽपि पितृ-भक्तस्य तव क्रोधो न
युज्यत इति भावः \। अतो नीयतां गृहीत्वा गम्यताम् इत्य् अर्थः \। यद् वा,
गोविन्दत्वेन तव एष एव पिता पितृत्व-योग्य इत्य् अर्थः \। अत एव, हे
पितृ-वत्सल ! नीयताम् \। यद् वा, एष नीयतां सत्वरं निज-स्थानं
प्राप्यताम्, द्वादश्य्-अन्तर् एवास्य पारणापेक्षणात् \।

पितृ-वत्सलेत्य् अत्र गूढो\ऽयं भावः---पितृ-वत्सलत्वात् पित्र्-अर्थम् एव
श्री-भगवान् अग्रागच्छेत्, तत एव निज-गृहान्तः स्वच्छन्देन
तत्-सन्दर्शनं महार्चनं च सम्पद्यत, न चान्यथेति मन्त्रणयायम्
अत्रानीतः, पूज्यतया भक्त्या निजान्तिक एव स्थापितः, तद् अभिप्रेतम्
अस्माकं सिद्धम्, अतो\ऽधुना नीयताम् इति \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च तद् एव गृहम् आनीय
तं दर्शयन्न् आह---गोविन्देत्य् अर्धकेन \। तत्र गोविन्देति
महापराधिनापीन्द्रेण कृतस्य गोविन्दतयाभिषेकस्य स्वीकारेण
परम-कऋउण्यादिकं सूचितम्---हे पितृ-वत्सलेति पितृ-पुत्रौ
तोषयति---तथा वयम् एतज् जानीम एव स्व-गृहे परम्
ईदृश-भागधेयाकाङ्क्षयैवैतावन्तं क्षणं रक्षित आसीद् इति व्यञ्जयन्ति
\।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.२८.९ \।\।**

**श्री-शुक उवाच---**

**एवं प्रसादितः कृष्णो भगवान् ईश्वरेश्वरः\।**

**आदायागात् स्वपितरं बन्धूनां चावहन् मुदम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्त-विधया \।
ईश्वराणां हिरण्यगर्भादीनाम् अपीश्वरो नन्दनन्दनः \। बन्धूनां गोपानाम्
\। अवहत् प्रापयामास \। ईश्वरेश्वरत्वं दर्शयति---तथा हि \।
बीजाङ्कुर-तरूपमेष्व् ईश-सूत्र-विराट्स्व् अनन्त-बीज-गर्भ-फलोपमः
श्री-कृष्णोऽनन्त-कोटि-ब्रह्माण्ड-नायक इति प्रसिद्धम् \।

अयम् एवार्थः---श्री-शङ्कर-भगवत्-पादैर् वेदान्त-सारे
वन-वृक्ष-दर्शनेन समष्टि-व्यष्टि-रूपेण स्थूल-सूक्ष्म-कारणानि
प्रतिपाद्य समष्टि-वन-दर्शनेन प्रतिपादितः \। शास्त्रेऽप्य् अन्तस्
तद्-धर्मोपदेशात् \[वे।सू। १.१.२०\] इति,

> अथ य एषोऽन्तर् आदित्ये हिरण्मयः पुरुषो दृश्यते हिरण्य-श्मश्रुर्
> हिरण्य-केश प्रणखात् सर्व एव सुवर्णस् तस्य यथा कप्यासं
> पुण्डरीकम् एवाक्षिणी तस्योद् इति नाम, स एषा सर्वेभ्यः पाप्मभ्य उदित
> उदेति ह वै सर्वेभ्यः पाप्मभ्यो य एवं वेद \। \[छा।उ। १.६.६-७\]

इति नाम-रूपवन्तम् आदित्य-मण्डलान्तर्-वर्तिनं नारायणम् उदाहृत्य तस्य
च ऋक्-साम-चगेष्णाव् इति नारायणस्य कृत्स्न-प्रपञ्चात्मके ऋक्-सामे
अङ्गुलि-पर्वणी इत्य् उक्तं, ततोऽनन्त-कोटि-ब्रह्माण्डाश्रयत्वं सूर्याकृतेर्
ब्रह्मणो युज्यते \। अयम् एव नन्द-नन्दनो महा-मायावी
सुप्ति-प्रलय-कैवल्येषु कर्मोप्रकृते सति जगद् इन्द्रजालं स्व-मूर्त्या
सह तिरोधायापास्त-समस्त-विशेषं ब्रह्मात्मानं प्रापयति
कर्म-शेष-सत्त्वे पुनर् उद्भावयति च \। ततश् चास्य स्वाविद्याभावाद्
असङ्गत्वं परा-विद्या-कल्पितोपाधि-सम्बन्धात् प्रतिमायाभोजकत्ववन्
नियन्तृत्वम् अविद्यायाश् चाद्यन्त-शून्यत्वात् तन्-नित्यत्वं चेति सिद्धम् \।
नन्व् असङ्गस्य, अस्थूलम् अनणु निष्क्रियं शान्तम् \[बृ।आ।उ। ३.८.८\]
इत्य्-आदि-श्रुतेः सर्व-विशेष-शून्यस्य नाम-रूप-नियन्तृत्वादिकं च कथं
घटेतेति चेत्, अत्र ब्रूमः,

> कौलिके प्रतिमा-द्वारा चैत्रे भोग इवेशता \।
>
> असङ्गे भूम्नि जीवौघ-कल्पितोपाधि-योगतः \।\।

अनादौ संसारे जीवेश्वर-विभागस्याप्य् अनादित्वाद् रज्ज्वां भुजङ्ग इव
जीवौघस्याविद्यया शुद्धेऽपि चिद्-आत्मनीश-सूत्रादिकं कल्पितम् इदं
ब्रह्मणः शरीरम् \। यथा कौलिकः प्रतिमां कृत्वेदम् एव चैत्र-शरीरम्
इति भावयति, तद्वत् \। यथा च प्रतिमा-द्वारा चैत्रस्य
सुख-दुःखादि-भोगो भवति, तस्या हस्त-वेधे चैत्रस्यापि हस्त-वेधो
जायते, तस्य पायसे समर्पिते चैत्रस्यापि पायस-भोगो जायते एवं
शुद्धायाम् अपि चिति जीवौघ-कल्पितोपाधि-द्वारा ईशनादिकं भवति \।
इयांस् तु विशेषः---जीवस्य स्वाविद्यया कल्पितं शरीरान्तरम् अस्तीति
प्रतिमा-निमित्तकोऽपि भोगः स्व-देहावच्छेदेनैव जायते न
प्रतिमावच्छेदेन } चितस् तु तद्-अभावाद् विभुत्वाच् च
पर-कल्पितोपाध्य्-अवच्छेदे नैव नियन्तृत्वादिकं भवति \। तच्
चाकर्मजत्वाच् चितौ न संसृज्यते यथा जीवे भोगः, यथा वा
कल्पित-सर्प-गतं भीषणत्वं रज्ज्वाम् \। एवं च व्यवहारतः
संसारस्याद्य्-अन्त-शून्यत्वात् तत्-करणीभूतस्येशादेर् अपि तथात्वं
वक्तव्यम् \। किम् उतेशादि-कारणीभूतयाः ।शक्त-मूर्तेः \। ईशः
समष्टि-कारणोपाधिः सूत्रात्मा समष्टि-सूक्ष्म-शरीरोपाधिः विराट्
समष्टि-स्थूलोपाधिः \। ते च बीजोपमे ईशः, अङ्कुरोपमः सूत्रात्मा,
वृक्षोपमो विराद् इत्य् एवं ज्ञेयाम् \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् उक्त-प्रकारेण
व्यवहारेण वचनेन व्यवसायेन च \। ननु एतावन् महापराधे तावन्
मात्रेणैव कथं प्रसन्नो\ऽभूत् ? तत्राह---भगवान् सर्वज्ञः,
तत्त्वतस् तद् दोषो नास्ति, विशेषतश् च मत्सन्दि-दृक्षयैव तथा कृतम्,
पितुर् अपि भय-दुःखादिकं विचारयन्न् इत्य् अर्थः, भगवत्त्वे
हेतुः---अखिलानाम् इन्द्रादीनाम् ईश्वरः प्रवर्तकः \। यद् वा, जगतां
बहिर् अन्तः प्रभुः

यद् वा, जगदीश्वरो\ऽपि स्वस्य पितरम् इति तस्मिन् भक्ति-विशेषः, तस्य
च तत्---पितृत्वे स्वत एव भय-विकाराद्य् अभावो दर्शितः, अत आदाय
हस्ते धृत्वा स्व-स्थानम् आगतः, अत एव बन्धूनां व्रजजनानां मुदं
प्रवाह-रूपेण निरन्तरं प्रापयाम् आसेत्य् अर्थः, च-शब्दात् श्री-नन्दस्य
द्वादश्यन्तः पारणामहोत्सवश् च एवेत्य् उक्तम्, न च प्रसादित इति
महापराधेनान्तः प्रसादनाशक्तेः, अत एव वरुणस्य भक्त्य् अपेक्षया
तद्-गृहे भगवतो गमनम् इति \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् उक्त-प्रकारेण
व्यवहारेण वचनेन व्यवसायेन च \। ननु, एतावन् महापराधे तावन्
मात्रेणैव कथं प्रसन्नोऽभूत् ? तत्राह---भगवान् सर्वज्ञः तत्त्वतस्
तद् दोषो नास्तीति विज्ञानादवित भावः भगवत्त्वे हेतुः अखिलानाम्
ईश्वरः प्रवर्तकः ईश्वरेश्वर इति पाठः क्वचित् \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**
अतो\ऽनुपाहित-शुद्ध-चैतन्यं भगवान् \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अगाद् इति सूर्योदयात्
पूर्वं एवेति ज्ञेयम् \।\।९\।\।

**\॥।**

**\।\। १०.२८.१० \।\।**

**नन्दस् त्व् अतीन्द्रियं दृष्ट्वा लोकपाल-महोदयम् \।**

**कृष्णे च सन्नतिं तेषां ज्ञातिभ्यो विस्मितोऽब्रवीत् \।\।**

**श्रीधर-स्वामी (भावार्थ-दीपिका) : अतीन्द्रियम्** अदृष्ट-पूर्वं
**लोक-पालस्य महोदयम्** ऐश्वर्यम् \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :अति** चमत्कारवन्ति
**इन्द्रियाणि** यतस् तम् \। **महोदयं** महैश्वर्यम् \। **तेषां**
लोक-पालानाम् \। **अब्रवीद्** इति द्वादशी-मध्य एव पारणं कृत्वा
आस्थान्याम् उपवेश्यैवेति ज्ञेयम् \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं निज-भक्तानां
देवानां मनोरथ-पूरणम् उक्त्वा परम-प्रियाणां व्रज-जनानां तद् वदन्,
तत्राग्रे श्री-गोपिकानां वक्ष्यन् सूची-कटाह-न्यायेनादौ गोपानाम्
आह---नन्दस् त्व् इत्य्-आदिना \। **तु**-शब्दो भिन्नोपक्रमे \। तत्-तद्-उक्त्या
ज्ञातीनाम् औत्सुक्यार्ति-विवर्धनात् **लोक-पालानाम्** अपि **महान्तम्
उदयं** वैभवं दृष्ट्वा, **तेषाम्** अपि कृष्णे **सन्नतिं**
परम-भक्तिं च **दृष्ट्वा**, इति वरुण-लोकाद् आगच्छन् पथीन्द्रदीनाम्
अपि महोदयं सन्नतिं चापश्यद् इति बहुत्वेन बोध्यते \।

यद् वा, तेषां वरुणादीनां वरुण-लोके\ऽन्येषां च सुर-श्रेष्ठानां वृत्तेस्
तद्-अपेक्षया बहुत्वम् \। यद् वा, महोदयादि-दृष्ट्या महत्त्वेन बहुत्वेन
बहुत्वम् \। **अतीन्द्रियम्** इन्द्रियाग्राह्यं विचित्रानन्त-रूपम् इत्य् अर्थः
\। **विस्मितः**, तेषां तादृश-सन्नत्य्-असम्भवात्, अतो **ज्ञातिभ्य**
उपनन्दादिभ्यस् तं तां चाब्रवीत् \। यद् वा, अव्ययानाम् एकार्थत्वाद्
अप्य्-अर्थे तु-शब्दः \। अ-कार-प्रश्लेषश् च तादृशं तं तां च दृष्ट्वापि
अविस्मितः, केवलं ज्ञातीनां सन्तोषार्थं तान् प्रत्य् अब्रवीत् \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं यद् गोविन्दत्वं
दर्शितं, तस्यैव महिम-दर्शनाय तद्-आस्पदस्य महिमानं
दर्शयति---नन्दस् त्व् इत्य्-आदिना \। **तु**-शब्दो भिन्नोपक्रमे \।
**तेषां** वरुणस्य तल्-लोक-वासिनां च \। **विस्मित** इति
केवल-मधुर-नर-लीला-वेशाद् इति सिद्धान्तितम् एव \।
श्री-कृष्ण-प्रेमैव हि सर्वोत्कर्ष-हेतुर् न सम्पद्-आदय इति तद्-अपेक्षा
चेत्, तेऽपि हि दर्शयिष्यन्त इति भावः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विस्मित इति
केवल-मधुर-नर-लीलावेशाद् इति सिद्धान्तितं---नन्दस् त्व् इत्य्-आदिना
\।\।१०.१२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**कृष्ण-सन्दर्भः-** तद् एवं वृन्दावन एव तस्य गोलोकाख्य-प्रकाशस्य
दर्शनेनाभिव्यनक्ति---नन्दस् त्व् इति \। **अतीन्द्रियम्** अदृष्ट-पूर्वम् \।
**लोक-पालो** वरुणः \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अतीन्द्रियं**
अतिचमत्कारवन्ति इन्द्रियाणि यतस् तम् \। **महोदयं** महैश्वर्यम् \।
**तेषां** लोक-पालानाम् \। अब्रवीद् इति द्वादशी-मध्य एव पारणं कृत्वा,
आस्थान्याम् उपवेश्यैवेति ज्ञेयम् \।\।१०\।\।

**\॥।**

**\।\। १०.२८.११ \।\।**

**ते चौत्सुक्य-धियो राजन् मत्वा गोपास् तम् ईश्वरम् \।**

**अपि नः स्व-गतिं सूक्ष्माम् उपाधास्यद् अधीश्वरम् \।\।**

**श्रीधर-स्वामी (भावार्थ-दीपिका) : औत्सुक्य**-युक्ता **धीर्** येषां ते
\। अपि किं **स्व-गतिं** स्व-स्थानं **सूक्ष्मां** ब्रह्माख्यां
**चोपाधास्यद्** उपाधास्यति \। नोऽस्मान् प्रापयिष्यतीति सङ्कल्पितवन्त
इत्य् अर्थः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वगतिं स्वोपासकानाम् \।
सूक्ष्मां ब्रह्मानन्द-रूपां वैकुण्ठाप्ति-रूपं वा \। उपधास्यति नोऽस्मान्
प्रापयिष्यते \। भो व्रज-राज त्वयैव पूवं गर्गोक्त्यास्य
नारायण-साम्यम् उक्तं न तु नारायणत्वम्, सम्प्रति तु वरुणस् तुल्या
साक्षाद् दृष्ट्वा यदि नारायणत्वम् एव निर्धारयसि तदा बन्धूनाम् अस्माकं
सांसारिकाणाम् अप्य् अवश्यम् एव मनोरथमयं पूरयिष्यत्य् एव \। यतस्
तव पुत्र एव मम भ्रातुः पुत्रोऽस्य भगिनी-पुत्रोस्य दौहित्रः
परमेश्वरोऽयम् अस्मिन्न् एते वं स्निह्याम एव, अयम् अप्य् अस्मास्वासज्जत्य् एव
\। तद् भो गोपाः परमेश्वरत्वाद् अस्मात् स्वस्ववाञ्छनीयं यथेष्टं
गृहीतेत्य् उक्ते केचिद् आहुर् वयं मुक्ता एव बुभूषाम इति, अन्ये वयं
वैकुक्ण्ठ-वासिन एव बुभूषामेति पृथक् पृथग् विविध-मतयो
विविध-सङ्कल्पवन्तो बभूवुर् न तु यूवां न नः सुतौ साक्षात्
प्रधान-पुरुषेश्वरौ \[भा।पु। १०.८५.१८\] इति, तत् ते गतोऽस्म्य् अरणम्
अद्य पदारविन्दम् \[भा।पु। १०.८५.१९\] इति, सखेति मत्वा प्रसभं यद्
उक्तम् \[गीता ११.४१\] इत्य् आद्य् उक्तिमन्तो वसुदेवार्जुनादय इव
ऐश्वर्य-ज्ञानो परागात् स्व-सम्बन्ध-शैथिल्यवन्तो बभूवुर् इत्य् अर्थः
\।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोपाः स्वभावतः
प्रेम-विवशा अपि, हे राजन्न् इति स्नेह-भराकृआन्त-चित्तानाम् अपि तेषां
तथा-मननेन कौतुकात् सम्बोधनम् \। अन्यत् तैर् व्यञ्जितम् \।

यद् वा, **औत्सुक्य-धियः** कौतुकाक्रान्त-चित्ता बभूवुः, यतो गोपाः
कृष्णवत् विचित्र-विनोद-परा \। कथम्? तद् आह---अपीति, **स्व-गतिम्**
आत्म-तत्त्वं **सूक्ष्मां** तद्-दर्शनाद्य्-अपेक्षया स्वल्पतराम् अपि नो\ऽस्मान्
अपि किम्-उपायत्वेन भक्त्य्-उपकरणत्वेन बाधास्य दर्शयिष्यति \।

ननु, परम-पद-दातासौ स्वल्प-द्रव्यम् एतत् कुतो दास्यति ?
तत्राहुः---अधीश्वरो भक्तानाम् अस्माकं परम-प्रभुः \।
यथानेकामूल्य-रत्नादि-विभूषितेनापि बालकेन कदाचित् क्रीडा-कौतुकेन
प्रार्थ्यमानं काच-खण्डम् अपि पिता स्नेहेन दद्यात्, तद्वद् इति भावः \।

यद् वा, स्वस्य तस्य गतिं गम्यं स्थानं सूक्ष्म-व्यक्तं प्रपञ्चतीतं
वास्मान् प्रापयिष्यति किम् ? न तु तस्य स्थानम् इदम् एव,
तथाहुः---**अधीश्वरो** ब्रह्मादीनां सर्वेषां लोक-पालानाम् अपीश्वरः,
अतो ब्रह्मादीनाम् इव तस्याप्य् ऐश्वर्यानुरूपम् अस्मद्-अगम्यं स्थानान्तरं
भविष्यतीति भावः \। इति कौतुक-विशेषेणैव तद् दिदृक्षैषाम् इति \।

यद् वा, **सूक्ष्माम्** अस्माद्-दुर्वितर्का स्वेषां निज-प्रिय-जनानां **गतिं**
गम्यं पदं वैकुण्ठम् \।

यद् वा, वैकुण्ठस्योपरितन-प्रदेश-स्थं गोलोकाख्यम् अस्मान् न
प्रापयिष्यति किम् ? स व्रज-जनाखिल-मनोरथ-परिपूरण-व्यग्रः,
स्वयम् इति तैर् लज्जादिना साक्षाद् अविज्ञापितम् अपि स्वयम् एव विज्ञाय
कृपयेव केवलं पितृ-स्नेहाक्रान्त-पुत्र-न्यायेन एतद् वक्ष्यमाणम्
अचिन्तयत् \। अन्यथा स्व एव तेषां तद् अशेष-सम्पत्त्या
सङ्कल्प-सिद्ध्य्-अर्थं चिन्तनानुपपत्तेः \। अन्यत् तैर् व्याख्यातम् \।

यद् वा, इति उक्त प्रकारम् औत्सुक्यधीत्वं **स्वानां** व्रज-जनानाम्
अशेष-दृक् सर्व-तत्त्वं जानन्न् अपीत्य् अर्थः \। विज्ञाय तेषाम्
औत्सुक्य-भरेण साक्षाद् इवानुभूय, यतो भगवान् सर्वैश्वर्य-युक्तः \।
अन्यत् समानम् \।\।११-१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ते तादृश-तन्-नित्य-परिकरा
अपि प्रेम-विशेषेण गोपाः केवल-तद्-बान्धव-गोपत्वाभिमानिनः, अत
**औत्सुक्य-धियः** लोक-पाल-मात्रस्य तादृशं लोकादि-वैभवम् अस्य
वास्मदीय-रूपस्याप्य् अधीश्वरस्य कीदृशं स्यात् ? इत्य् उत्कण्ठित-धियः \।
अतः **स्व-गति**-शब्देनात्र स्व-स्थानम् इत्य् एव लभ्यते, न तु
ब्रह्माख्याम् \। **सूक्ष्माम्** इत्य् अनेन च न सा प्रोच्यते, स्व-गतिम् इत्य्
अस्यैव विशेषणत्वेन प्रतीतेः \। शब्द-बुद्धि-कर्मणां विरम्य
व्यापाराभाव इति न्याय-विरोधाद् अस्यैव पुनर्-आवृत्तिश् च न स्याद् इति
सूक्ष्मां दुर्ज्ञेयाम् \। तद् एवम् एषां तादृश-स्वगति-दिदृक्षा च
तत्-प्रेम्णैव अधीश्वरता-ज्ञाने\ऽपि
स्वाभाविक-पुत्रतादि-विज्ञानानुपमर्दात् \।\।११\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः ११६) : स्व-गतिं** स्व-धाम \।
**सूक्ष्मां** दुर्ज्ञेयाम् \। **उपाधास्यत्** उपधास्यति नोऽस्मान् प्रति
प्रापयिष्यतीति सङ्कल्पितवन्त इत्य् अर्थः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं स्तुत्वा ब्रह्माख्यां
सूक्ष्मां शक्तिं दिदृक्षवस् ते मनोरथं चक्रुर् इत्य् आह---अपि न इत्य्-आदिः
\। अपिः सम्भावनायाम् \। अधीश्वरः सर्वेश्वरः \। सूक्ष्मां स्व-गतिं
स्व-पदवीम् अपि उपाधास्यद् दर्शयेद् इति स्वानां ज्ञातीनां स स्वयं
भगवान् श्री-कृष्णः सर्वज्ञो विज्ञाय विशेषेण ज्ञात्वा कृपयैतद्
अचिन्तयद् इति परेणान्वयः \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** औत्सुक्य-युक्त-धीर् येषाम्
ते \। स्व-गतिं स्वोपासकानाम् \। सूक्ष्मां मायातीतां ब्रह्मानन्द-रूपां
वैकुण्ठ-प्राप्ति-रूपां च \। उपाधास्यात् उपधास्यति नोऽस्मान् प्रापयिष्यते
\। भो व्रज-राज ! त्वयैव पूर्वं गर्गोक्त्यास्य नारायण-साम्यम् उक्तं,
न तु नारायणत्वम् \। सम्प्रति तु वरुण-स्तुत्या साक्षाद् दृष्ट्वा यदि
नारायणत्वम् एव निर्धारयसि, तदा बन्धूनाम् अस्माकं सांसारिकाणाम् अप्य्
अवश्यम् एव मनोरथम् अयं पूरयिष्यत्य् एव \। यतस् तव पुत्र एव मम
भ्रातुष्-पुत्रोऽस्य भगिनी-पुत्रोऽस्य दौहित्रः परमेश्वरोऽयम् अस्मिन्न् एते
वयं स्निह्याम एव, अयम् अप्य् अस्मास्व् आसज्जत्य् एव \। तद् भो गोपाः !
परमेश्वरत्वाद् अस्मात् स्व-स्व-वाञ्छनीयं यथेष्टं गृह्णीतेत्य् उक्ते केचिद्
आहुर् वयं मुक्ता एव बुभूषाम इति \। अन्ये वयं वैकुण्ठ-वासिन एव
बुभूषामेति पृथक् प्र्ठग् विविध-मतयो विविध-सङ्कल्पवन्तो बभूवुर्
न तु, युवां न नः सुतौ साक्षात् प्रधान-पुरुषेश्वरौ \[भा।पु।
१०.८५.१८\] इति, तत् ते गतोऽस्म्य् अरणम् अद्य पदारविन्दम् \[भा।पु।
१०.८५.१९\] इति, सखेति मत्वा प्रसभम् यद् उक्तम् \[गीता ११.४१\]
इत्य्-आद्य्-उक्तिमन्तो वसुदेवार्जुनादय इव ऐश्वर्य-ज्ञानोपरागात्
स्व-सम्बन्ध-शैथिल्यवन्तो बभूवुर् इत्य् अर्थः \।\।११\।\।

**\॥।**

**\।\। १०.२८.१२ \।\।**

**इति स्वानां स भगवान् विज्ञायाखिल-दृक् स्वयम् \।**

**सङ्कल्प-सिद्धये तेषां कृपयैतद् अचिन्तयत्\।\।**

**श्रीधर-स्वामी (भावार्थ-दीपिका) :** इत्य् एवं-भूतं स्वानां तेषां
सङ्कल्पम् अखिल-दृक् सर्व-ज्ञः स्वयम् एव विज्ञाय तेषां
सङ्कल्प-सिद्धये कृपयैतद् वक्ष्यमाणम् अचिन्तयत् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वानां स्वेषां ज्ञातीनां
स्वोऽर्थ-ज्ञात्य्-अन्य-वाच्य् अपि इत्य् उक्तेः \। अज्ञाति-धनाख्यायम् इत्य् उक्तेः
अज्ञाति-धनाख्यायाम् इत्य् उक्तेः सर्व-नाम-कार्याभावः \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पूर्व-श्लोकस्य टीका
द्रष्टव्या।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वानां ज्ञातीनां स्वम्
अज्ञाति-धनाख्यायाम् इति शब्द-स्मृतेः इति कृष्णस्य तथैव
तत्-प्रेममयाभिमानं दर्शयति \। स
व्रज-जनाखिल-मनो-रथ-परिपूर्ण-व्यग्रः स्वयम् इति तैर् लज्जादिना
साक्षाद् अविज्ञापितम् अपि स्वयम् एव विज्ञाय \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इत्य् एवं-भूतं स्वानां
ज्ञातीनां सङ्कल्पं विज्ञाय तु स्वयम् अखिलं ब्रह्मानुभवं सुखं
वैकुण्ठ-वास-सुखं व्रज-प्रेम-सुखं च पश्यति जानातीत्य् अखिल-दृक्
\। स्व-परिकर-प्रेम-तारतम्यत्वे तत्-सान्निध्ये
ऐश्वर्यावरण-तारतम्यवत्त्वेऽपि तदानीं लीला-शक्ति-प्रेरण-वशाद् एव
सम्पूर्ण-सर्वज्ञत्वोदयात् गोपानां, तेषां तु
तत्-प्रेम-माधुर्य-कणिकयापि ब्रह्म-सुख-वैकुण्ठ-सुखयोर्
नीचीनीकृतत्वेऽपि तेषां नर-लीलात्वेन मुग्धानां सङ्कल्प-सिद्धये
तत्-सङ्कल्पितं ब्रह्म-सुखं वैकुण्ठ-सुखं च तान् अनुभावयिष्यन्न्
इदम् अचिन्तयत् \।\।१२\।\।

**\॥।**

**\।\। १०.२८.१३ \।\।**

**जनो वै लोक एतस्मिन्न् अविद्या-काम-कर्मभिः\।**

**उच्चावचासु गतिषु न वेद स्वां गतिं भ्रमन् \।\।**

**श्रीधर-स्वामी (भावार्थ-दीपिका) : अविद्या** देहाद्य्-अहं-बुद्धिः,
ततः **कामः**, ततः **कर्म**, तैर् **उच्चावचासु** देव-तिर्यग्-आदिषु
**भ्रमन्** स्वीयां **गतिं न वेद** \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतस्मिन् लोके
सांसारिक-सञ्चार-स्थाने स्वां स्व-बिम्ब-भूत-नारायणावाप्ति-रूपाम्
\।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एतस्मिन् लोके मर्त्य-लोके
\। किं वा, प्रपञ्चे वर्तमानः सर्वोऽपि \। वै प्रसिद्धौ \। अन्यत् तैर्
व्यञ्जितम् \।

तत्रायं भावः---अन्यो जनो न वेदैव, एते च योगीन्द्र-पूज्य-पादाः
सर्व-ज्ञान-सेविता वैकुण्ठ-नित्य-पार्षदेभ्योऽपि मन्-नित्य-प्रियतमास्
तिल-मात्र-मद्-विरहासहिष्णवो मया कदाचित् कथञ्चित् क्षणम् अपि त्यक्तुम्
अशक्याः परम-परिपूर्णार्था एव, तथापि प्रेम-भरातृप्त्या
कौतुक-स्वभावेनैव वा याम् इच्छां कुर्युस् तम् अप्य् अवश्यं पूरयिष्याम्य्
एवेति \।

यद् वा, जनो मत्-सेवको गोप-वर्ग-लक्षणो वा अयम् \। विद्या
मद्-भक्ति-तत्त्वादि-ज्ञानं, ततः कामो मद्-विषयक-विचित्र-मनोरथः,
ततः कर्म मत्-परिचर्या-लक्षणं, तैर् उच्चावचासु गतिषु
प्रेम-विलासेषु मया सह नृत्यादि-विहारेषु वा भ्रमन्, सदा
परिवर्तमानोऽपि स्वां गतिम् आत्म-तत्त्वं स्व-गम्य-वैकुण्ठ-लोकं न न
वेद, नेञ्-द्वयेन वेदैवेत्य् अर्थः \। मत्-प्रियतां सर्वेषाम् एव
ज्ञान-ज्ञेयानाम् अन्तर्-भावात् तथाप्य् एषाम् औत्सुक्यं सफलं करिष्याम्य्
एवेति भावः \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : जन** इति \। अत्र **स्वां**
स्वीयां **गतिम्** \। स्वरूपम् इत्य् उच्यते चेत् पूर्वोक्त-स्व-गतिम् इत्य्
अस्यानुवादो न स्यात् \। स्व-स्वरूपं ज्ञानम् इति पक्षे च स्व-शब्देनात्र
नात्मोच्यते \। तत्र तस्य नपुंसकत्वात् गति-शब्देन ज्ञानं नोच्यते,
**वेद** इत्य् अनेन पौनरुक्त्यात्, तद्-वाचकत्वे हि स्वं न वेदेत्य्
एवावक्ष्यत \। सङ्कल्प-सिद्धये \[११\] तेषाम् इत्य् उक्तत्वश् च न
तद्-अर्थता घटते \। नन्दस् त्व् अतीन्द्रियं दृष्ट्वा \[१०\] इत्य् अत्र हि
तेषां लोक-पालस्य लोकादि-महोदयस्य तथापि कृष्णे सन्नतेश् च
श्रवणेन तल्-लोकादि-महोदय-दर्शनस्य विवक्षितत्वात् स्व-गतिं सूक्ष्माम्
इत्य् अत्र च द्वयोः सामानाधिकरण्यम् एवाव-गम्यते सूक्ष्मां दुर्ज्ञेयाम्
तस्मात् जन-शब्देनापि न प्राकृतो जन उच्यते तेषां संसार एव गतिर् न
तु तल् लोकादिर् इति \। यदि च स एवोच्यते \। तर्हि सर्वस्यापि तस्य
तथा कृपा-प्राप्ति-प्रसङ्गः स्यात्, किन्तु तच्-छब्देन तदीय-स्वजन
एवोच्यते, सालोक्य-सार्ष्टीत्य्-आदि-पद्यं जना इतिवत् \। अत्र तु
प्रस्ताव-बलात् व्रज-वासि-जन एवोच्यते \। तस्य हि
तदीय-परम-स्वजनत्वं स्वयम् एव श्री-भगवता भावितम्---

> तस्मान् मच्-छरणं गोष्ठं मन्-नाथं मत्-परिग्रहम् \।
>
> गोपाये स्वात्म-योगेन सोऽयं मे व्रज आहितः \।\। \[१०.२५.१८\] इति \।

उक्ते च तदीय-स्वजने तस्याविद्यादि-मयोच्चावच-गतेः
सिद्धान्तासिद्धत्वात् प्रस्तुत-स्वयम् एवार्थो जनो व्रज-वासि-लक्षणो
मदीय-स्वजन-समूहो\ऽयम् अविद्यादिभिर् हेतुभिर् या **उच्चावचागतयो**
देव-तिर्यग्-आदयः, तास्व् अभिव्यक्तत्वेन **स्वां गतिं** भ्रमन्
तन्-निर्विशेषतया जानन् ताम् एव स्वां गतिं न वेद न जानति, अहो कष्टम्
इति यन् माधुर्यावेशेन ज्ञानांशावरणात् इति भावः \।

यद् वा, जनो व्रज-वासी मदीय-स्वजनोऽयम् एतस्मिन् सम्प्रति
स्वावताराङ्गीकृते लोके प्रापञ्चिके **अविद्या** मल्-लिलावेशाद्
अन्याननुसन्धानं, **कामः** मद्-विषयक-विचित्र-मनो-रथः, **कर्म**
मदीयानुकूल्यमय-क्रिया, नाविदन् भव-वेदनाम् \[१०.११.५८\], यद्
धामार्थ-सुहृत् \[१०.१४.३५\] इत्य्-आदि-दर्शनात्, तैर्
उच्चावचासु-नाना-विधासु गतिषु प्रेम-जनेषु स्वां गतिं अनादि-सिद्धां
परम-गोलोकादि-वैभव-रूपां भ्रमन् विस्मरन्, ताम् एव स्वां गतिं न
वेद न जानातीत्य् अर्थः \। अविद्यादि-शब्देनोपादानं च
कारुण्य-कृतानुतापेनाधिक्षेपाद् एव \।\।१३\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः ११६) : जन** इति \। जन-शब्देन
तदीय-स्वजन एवोच्यते \। सालोक्य-सार्ष्टि \[भा।पु। ३.२९.१३\] इत्य्-आदि
पद्ये जना इतिवत् \। अत्रैते मत्-सेवनं विना प्राप्यमाणा
सालोक्यादि-परित्यागेन तत्-सेवैक-वाञ्छा-व्रताः साधका एवेति लभ्यते
\। **न वेद स्वां गतिं** इत्य् अत्र तु श्री-भगवता तस्मिन् लोके
स्वीयत्व-तदीयत्वयोर् एकत्व-मननेन स्वाभेद एव प्रतिपादित इति
परम एवासौ तदीय-स्वजनः\। अत एव,

> तस्मान् मच्-छरणं गोष्ठं मन्-नाथं मत्-परिग्रहम् \।
>
> गोपाये स्वात्म-योगेन सोऽयं मे व्रत आहितः \।\। \[भा।पु। १०.२५.१८\]

इति स्वयम् एव भगवता *मत्-परिग्रहम्* इत्य् अनेन स्वस्मिंस्
तत्-परिकरता, *मच्-छरणम्* इत्य्-आदि-क्रम-प्राप्त-बहुव्रीहिणा दर्शिता,
*सोऽयं मे व्रतः* इत्य् अनेन स्वस्य तद्-गोपन-व्रतता च \। तद् एवं
व्रजवासि-जन एव लब्धे, तं प्रत्य् एव करुणया दर्शितवान् \। न त्व्
अन्यान् स्वां गतिम् इति सामानाधिकरण्ये एव व्यक्ते \। न तु ताभ्यां
पदाभ्यां वस्तु-द्वयम् उच्यते \। स्व-गतिं सूक्ष्माम् इति पूर्वोक्तम् अपि
तथा \। तस्मात् तल्-लोक-दर्शनम् एवोभयत्र वैकुण्ठितम् \।
वैकुण्ठिते च तल्-लोके स तु जन-मात्रस्य स्व-गतिर् न भवतीति च
जन-शब्देन तद्-विशेष एव व्याख्यातः\।[^८६] तद् एवं सत्य् अयम्
अर्थः---जनोऽसौ व्रज-वासी मम परम-[^८७]स्वजनः \।

[^८६]: अफ़्तेर् जन इति॥। फ़्रोम् क, ख, घ, च ओन्ल्य्।


[^८७]: परम- नोत् इन् च, छ, य्।


**एतस्मिन्** प्रापञ्चिक-लोके \। **अविद्यादिभिः** कृता या
**उच्चावचागतयो** देव-तिर्यग्-आदयः, **तासु** स्वां गतिं **भ्रमन्**
ताभ्यो निर्विशेषतया जानन्, ताम् एव **स्वां गतिं न वेदेत्य्** अर्थः \।
ततो माम् अपि सर्वोत्तमतया प्रेम-भक्त्या सर्वोत्तमतया द्रष्टुर् एतस्य
यद्यपि तत्-तल्-लीला-रस-पोषाय मदीय-लीला-शक्त्यैव भ्रमादिकं
कल्पितम् \। न पुनर् अविद्यादिभिः \।

> इति नन्दादयो गोपाः कृष्ण-राम-कथां मुदा \।
>
> कुर्वन्तो रममाणाश् च नाविन्दन् भव-वेदनाम् \।\। \[भा।पु। १०.११.५८\]
> इति \।

यद्-धामार्थ-सुहृत्-प्रियात्म-तनय-प्राणाशयास् त्वत्-कृते \[भा।पु।
१०.१४.२५\] इत्य्-आदि \। तथाप्य् एतस्येच्छानुसारेण क्षण-कतिपयम्
एतदीयाम् \।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यद् वा, जनो व्रजवासी
मदीय-स्वजनोऽयम् एतस्मिन् सम्प्रति स्वावताराङ्गी-कृते लोके प्रापञ्चिके
**अविद्या** मल्-लीलावेशेनान्याननुसन्धानं, **कामः**
मद्-विषयक-विचित्र-मनोरथः, **कर्म** मदीयानुकूला क्रिया, नाविन्दन्
भव-वेदनां \[भा।पु। १०.११.५८\], यद्-धामार्थ-सुहृत्-प्रियात्म-
\[भा।पु। १०.१४.५५\] इत्य्-आदि-दर्शनात् \। तैर् उच्चावचासु नाना-विधासु
गतिषु प्रेम-जनेषु स्वां गतिम् अनादि-सिद्धां
परम-गोलोकादि-वैभव-रूपां **भ्रमन्** विस्मरन्, ताम् एव **स्व-गतिं
न वेद** न जानातीत्य् अर्थः \।

अत्रेदं विवेचनीयम्---अत्र स्व-शब्देन स्वरूपं नोच्यते, तत्र तस्य
नपुंसकत्वात् \। गति-शब्देन च ज्ञानं नोच्यते, वेदेत्य् अनेन
पौनरुक्त्यात् \। तद्-वाचकत्वे हि स्वं न वेदेत्य् एव वक्ष्यते \।
**सङ्कल्प-सिद्धये तेषाम्** इत्य् उक्तत्वाच् च, न तद्-अर्थता घटते,
नन्दस् त्व् अतीन्द्रियं नन्दस् त्व् अतीन्द्रियं दृष्ट्वा इत्य् अत्र हि तेषां
लोक-पालस्य लोक-पालादि-महोदयस्य, तथापि कृष्णे सन्नतेश् च
श्रवणेन तल्-लोकादि-महोदय-दर्शनस्य वैकुण्ठितत्वात्\।

**स्व-गतिं सुक्ष्माम्** इत्य् अत्र च द्वयोः सामानाधिकरण्यम् एवावगम्यते
\। सुक्ष्मां दुर्ज्ञेयां तस्माज् जन-शब्देनापि न प्राकृतो जन एव उच्यते \।
तेषां संसार एव गतिः, न तु तल्-लोकादिर् इति, किन्तु तच्-छब्देन
भागवतो जन उच्यते, सालोक्य-सार्ष्टि- \[३.२९.१३\] इत्य्-आदि-पद्ये जना
इतिवत् \। उक्तं च भागवते जने रस्याविद्यदि-मयोच्चावच-गतेर्
असिद्धान्तत्वाद् उक्त एवार्थः समञ्जसः \।\।१३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : जनः** प्रस्तुतत्वान्
मत्-पित्र्-आदि-व्रजवासी एतस्मिन् भूर्-लोके **अविद्या** आत्म-स्वरूप-ज्ञानं,
ततः **कामस्** ततः **कर्म** तत **उच्चावचासु गतिषु**
वरुणादि-देव-लोक-गत-सुखैश्वर्य-मयीषु
भूर्-लोक-गत-मनुष्य-तिर्यग्-आदि-दुःखानैश्वर्य-मयीषु च दृष्टासु
**भ्रमन्** नर-लीलत्वाद् एव स्वेषां सांसारिकत्व-बुद्ध्या भ्रमं
प्राप्नुवन् **स्वां गतिं** सर्वैर् अपि दुर्लभां वर्तमानां स्व-पदवीं
**न वेद** \। यद् अयं मत्-पिता वरुण-लोकं गतस् तत्रत्यां मायिकीम्
एव सम्पदं दृष्ट्वा निखिल-वैकुण्ठ-सारम् अपि वृन्दावनं तस्माद् अपि
न्यूनं मन्यते \। यथा मुग्धः कश्चित् कृत्रिम-मुक्ताया
आकार-तेजः-सौष्ठव-दृष्ट्या लब्ध-चमत्कारो वास्तवानर्घ्य-मुक्तां ततो
न्यूनं वेत्ति \। तथैव ब्रह्मादि-दुर्लभ-चरण-रेणुम् अप्य् आत्मनो
वराकाद् वरुणाद् अपि निकृष्टान् एव मन्यते \। तथैव नित्यम्
आस्वाद्यमान-महा-माधुर्यान् मद्-विषयक-पुत्रादि-भाव-मय-प्रेमवतोऽपि
मुक्ति-वैकुण्ठ-लोकावधिकौ मन्यते \। तौ खलु मद्-अधीनाद् एव, न तु
तयोर् अहम् अधीनः \। केनचित् क्वचिद् दृष्टः प्रेम्णस् त्व् अहम् अधीन एव
सर्वैर् दृश्यमान एवास्मीत्य् अपि विवेकं न भजते \।

किं च, मुक्तौ खलु ब्रह्मैवास्वाद्यते \। तच् च ब्रह्म यस्य प्रभा
प्रभवत इत्य् अत्र, तद् ब्रह्म निष्कलम् अनन्तम् इति ब्रह्म-संहितोक्तेः,
ब्रह्मणो हि प्रतिष्ठाहम् \[१४.२७\] इति मद्-उक्तेः, मदीयं महिमानं च
परं ब्रह्मेति शब्दितम् \[८.२४.३८\] इति मद्-अंश-मत्स्य-देवोक्तेश् च
मदीयं निर्विशेषं व्यापकम् अतीन्द्रियं ज्योतिर् एव \। सोऽहम् एव यस्य
प्रेम-करणकास्वाद-विषयी-भूत-माधुर्यःपुत्रादि-रूपतया सदा वर्ते
एव \।

तथा अहो मधुपुरी धन्या वैकुण्ठाच् च गरीयसी इति पाद्मोक्तेर्
मथुरा-मण्डल-मध्य-वर्तीदं वृन्दावनं वैकुण्ठाद् अपि श्रेष्ठं,
यस्य निवासतया सदा वर्तत एव \। न च महा-प्रलयेऽप्य् अस्य काचित्
क्षतिः, भू-गोल-चक्रे सप्त पुर्यो भवन्ति \। तासां मध्ये साक्षाद्
ब्रह्म गोपाल-पुरी हि इति, यथा सरसि पद्मं तिष्ठति तथा भूम्याम्
इति गोपाल-तापनी-श्रुतेः \।

> प्राकृते प्रलये प्राप्ते व्यक्तेऽव्यक्तं गते पुरा \।
>
> शिष्टे ब्रह्मणि चिन्-मात्रे काल-मायातिगेऽक्षरे \।
>
> ब्रह्मानन्द-मयो लोको व्यापी वैकुण्ठ-संस्थितः \।
>
> निर्गुणोऽनाद्य् अनन्तश् च वर्तते केवलेऽक्षरे \।\। इति
> बृहद्-वामन-वाक्याच् च \।

तद् अपि मुक्ति-वैकुण्ठ-लोकाव् अदृष्ट-चरत्वाद् एव यल् लब्धं स्पृहयति,
तद् एनं तौ सम्प्रति साक्षाद् उपलम्भयामीति भावः \।

अत्र \"जनोऽयं व्रज-वासी अविद्या-काम-कर्मभिर् उच्चावचासु
देव-तिर्यग्-आदिषु भ्रमन् पुनः पुनः पर्यटन् स्वां गतिं मया
दास्यमानं मुक्तिं वैकुण्ठ-स्थितिं च न वेद\" इति कुव्याख्यानं न
घटते \। व्रज-वासिनो नन्दादेः कृष्णे पुत्रादि-भाववतो
नित्य-सिद्धत्वाद् एवाविद्या-काम-कर्म-घटितः संसारो न सम्भवेत् \।
यद् उक्तं,

> तासाम् अविरतं कृष्णे कुर्वतीनां सुतेक्षणं \।
>
> न पुनः कल्पते राजन् संसारोऽज्ञान-सम्भवः \।\। \[१०.६.४०\] इति \।

न च मुक्ति-वैकुण्ठ-स्थित्योर् अपि दास्यमानत्वं एषां घोष-निवासिनाम्
उत भवान् किं देव रात \[१०.१४.३५\] इति ब्रह्मोक्तेर् एवेत्य् अखिलं
पूतना-वधान्ते स-युक्तिकं व्याख्यातं द्रष्टव्यम् \।\।१३\।\।

**\॥।**

**\।\। १०.२८.१४ \।\।**

**इति सञ्चिन्त्य भगवान् महा-कारुणिको हरिः\।**

**दर्शयामास लोकं स्वं गोपानां तमसः परम् \।\।**

**श्रीधर-स्वामी (भावार्थ-दीपिका) : स्वं** ब्रह्म-स्वरूपं **लोकं**
वैकुण्ठाख्यं च \। **तमसः** प्रकृतेः **परम्** \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् उक्त-विधया \।
प्रकृतेः परम् अप्राकृतम् इत्य् अर्थः \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** इति सञ्चिन्त्य भगवान्
इत्य् अस्यायं भावः---अपि नः स्व-गतिं सूक्ष्माम् उपाधास्यद् अधीश्वरः
\[भा।पु। १०.२८.१२\] इत्य् अत्र **स्व-गतिं** स्व-स्थानं **सूक्ष्मां**
प्रकृतैर् अदृश्यां ब्रह्म-भूतां वा, स्व-स्थानम् एव तस्य ब्रह्म, क्षेमं
विन्दन्ति मत्-स्थानं यद् ब्रह्म परमं विदुः \[भा।पु। ११.२०.३७\] इति
वक्ष्यमाणत्वात् \। इति तेषां **सङ्कल्पं** विदित्वा, अहो एषां भ्रमः, मां
दृष्ट्वापि द्रष्टव्यान्तराय स्पृहयति ! इति तेषां मोहे करुणावान् सन्
**स्वं लोकं दर्शयामास** \। कीदृशम् ? **तमसः परम्** \।\।१४\।\।

**दिग्दर्शिनी (बृ।भा। १.१.४४) :** अस्यार्थः---**तमसः** प्रकृतेः
**परं लोकम्** एव विशिनष्टि---**सत्यम्** इति \। ***ब्रह्म*** व्यापकं
\। यद् वा, सत्यादि-रूपं यद् ब्रह्म तत्-स्वरूपम् इत्य् अर्थः \। अत एव
"यद् ब्रह्म" इति पाठे\ऽपि **यद्** इति ब्रह्म-विशेषणत्वान् नपुंसकत्वम्
अव्ययत्वाद्, यम् इति वा \। **मुनयः** आत्मारामाः \। **पश्यन्ति**
ज्ञान-चक्षुषा केवलं, न तु लभन्त इत्य् अर्थः \।\।४४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्य् उक्तं सञ्चिन्त्य
विचार्य सङ्कल्प्य वा \। तत्र हेतुः---महा-कारुणिक इति \। कृपयेतिवद्
उक्तार्थम् एव, पुनर् अपि स एव हेतुः, कृपातिरेक-व्यतिरेकेण हेत्व्-
अन्तरासम्भवात् \। स्वं स्वकीयं लोकं स्वरूपं गोपानां गोपान् प्रति
दर्शयामास साक्षात्कारयामास \। तम् एव विशिनष्टि---तमसः परम्
इत्य्-आदिना \। भगवान् सर्वैश्वर्य-परिपूर्ण इति, तद्-दर्शने
अनायासो\ऽभिप्रेतः, यतो विभुर् व्यापकः, विभूतित्वेन ब्रह्मणो\ऽपि
तद्-अधीनत्वाद् इत्य् अर्थः \।

यद् वा, दर्शयामास इत्य् अत्र हेतुः---भगवान् साक्षात् परमेश्वरस्
तत्रापि महा-कारुणिको विशेषतः कृपा-भर-प्रकटन-पर इत्य् अर्थः \।
तत्रापि, गोपानां विभुः प्रभुः, तेषां प्रेम-परवश इत्य् अर्थः,
तादृश-सञ्चिन्तने हेतुश् च पूर्वम् उक्त एव---कृपयेति \। **सत्यम्**
\[१५\] इत्य्-आदिना ब्रह्मणः प्रपञ्चाद् वैलक्षण्यम् उक्तम् \। तत्र
यथोत्तरं हेतु-हेतुमत्तोह्याः \। हि यतः एवेति वा \। यद् एवेति
तद्-दर्शनं निरस्तम्, अप्य्-अर्थे च-कारः \। कृष्णेनोद्धृता अपि
**ब्रह्मणो लोकं** \[१६\] स्व-स्वरूपम् एव ददृशुः \। तत्र मग्नतया
परमाभिनिविष्टत्वात्, यत्र यस्मिन् कृष्णे विषये ब्रह्मणो लोकम्
**अक्रूरो\ऽध्यगात्**, अंशत्वेन कृष्णान्तर्-भूतम् एव ज्ञातवान् \। इति
भक्तेषु परम-कारुणिकत्वं तथा भगवत्त्वं विभुत्वं त्व्
अभिव्यञ्जितम् एव \। तत्र ब्रह्मणो लोके कृष्णं
सच्-चिद्-आनन्द-घन-मूर्तिं भगवन्तं रश्मि-जाले तेजो-घन-सूर्याम् इव
दृष्ट्वा न चात्र सन्देह इत्य् आह---**छन्दोभिः स्तूयमानं** \[१७\]
तथैव सङ्कीर्त्यमान-महात्म्यम् इत्य् अर्थः \। ब्रह्म स्व-स्थानं चेति
द्वय-सङ्कल्पन-पक्षे द्वयम् इव दर्शयामासेति तैर् व्यञ्जितम् एव \।

वैकुण्ठ-स्थ-गोलोकस्य वा प्राप्ति-सङ्कल्प-पक्षे चायम् अर्थः---स्वं
स्वकीयं लोकं वैकुण्ठाख्यम् \। यद् वा, गोपानां स्वं स्वाधीनं गोलोकम्
इत्य् अर्थः \। प्रकृतेः परम् इत्य्-आदि-विशेषण-बलाद् वैकुण्ठम् \। किं
वा, गोलोकम्, प्रसङ्ग-बलात् गोपान् प्रत्य् एवेति प्राप्तं स्याद् एव
\।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गोपानां सम्बन्धि स्वं लोके
श्री-गोलोकम् इत्य् अर्थः \। तस्य प्रकृति-विकारेऽभिव्यक्तत्वम् अपि
निषेधति---तमसः परम् इति \। क्वाहं तम \[७.९.२६\][^८८] इत्य्-आदौ
तमः-शब्देन प्रकृति-निर्देशात् विभुर् इति तस्य तादृश-वैभवस्य सदा
सर्वत्र सिद्धत्वाद् इत्य् अर्थः \।\।१४\।\।

[^८८]: क्वाहं रजः-प्रभव ईश तमो-ऽधिके ऽस्मिन्

    जातः सुरेतर-कुले क्व तवानुकम्पा \।

    न ब्रह्मणो न तु भवस्य न वै रमाया

    यन् मे ऽर्पितः शिरसि पद्म-करः प्रसादः \।\।


---------------------------------------------------------------------------------------------------------------------

**जीव-गोस्वामी (कृष्ण-सन्दर्भः ११६) :** ततोऽयं भ्रमो यद्यपि
तत्-तल्-लीला-पोषायैव मदीय-लीला-शक्त्या कल्पितः, तथापि
एतस्येच्छानुसारेण क्षण-कतिपयम् एतदीयां सर्व-विलक्षणां स्वां गतिं
दर्शयन् तम् अपनेष्यामीति भावः \। वैलक्षण्यं चाग्रे व्यञ्जनीयम् \।
**गोपानां स्वं लोकं** श्री-गोलोकं \। यः खलु गोपी-गोपैर् असङ्ख्यातैः
सर्वतः समलङ्कृतम् इति मृत्यु-सञ्जय-तन्त्रे वर्णितम् \। तथा---

> पद्माकृति-पुरो-द्वारि लक्ष-मण्डल-नायिकाः \।
>
> रामादयस् तु गोपालाश् चतुर्-दिक्षु महेश्वराः \।\।

इति नारद-पञ्चरात्रे विजयाख्याने वर्णितः \। चिन्तामणि-प्रकर-सद्मसु
\[ब्र।सं। ५.४०\] इत्य्-आदि ब्रह्म-संहितादिषु
वर्णित[^८९]-व्यक्त-वैभवातिक्रान्त-प्रपञ्च-लोक-महोदयस् तम् एवेत्य्
अर्थः \। **तमसः** प्रकृतेः परं प्रपञ्चानभिव्यक्तत्वेन तदीयेनाप्य्
असङ्करम् \।\।१४\।\।

[^८९]: इत्य्-आदिभिर् बहु-वर्णित- (छ, ज, य्)


---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्राविद्यादि-शब्द-प्रयोगस् तु
कारुण्यातो निर्वेदाद् एवेति ज्ञेयम् \। गोपानां सम्बन्धि स्व-लोकं तस्य
प्रकृति-मयत्वं निषेधति---तमस इति \।\।१४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** दर्शयामि न वेति चिन्तयन्
यद् अकरोत् तद् आह---इति सञ्चिन्त्येति \। इति सन्देहतः **सञ्चिन्त्य
स्व-लोकं दर्शयामास** \। कुतः ? तत्राह---**महा-कारुणिकः** \।
तत्-सामर्थ्यम् आह---**विभुः** सर्व-शक्ति-सम्पन्नः \। कीदृशम् ?
**तमसः परं** निर्गुणम् \। तमः-शब्दोऽत्र गुण-मात्र-परः
\।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इति सञ्चिन्त्य स
नित्यास्पदस्य श्री-वृन्दावनस्य सर्वोत्कर्षं
ब्रह्म-वैकुण्ठ-सुखानुभावनयैव साम्प्रतं ज्ञापयामीति विचार्य स्वं
ब्रह्म-स्वरूपं लोकं च वैकुण्ठाख्यं दर्शयामास \। वृन्दावनाद्
वियोज्य पञ्चषा क्षणात् ते एव प्रापयामासेति भावः\। यतो
महा-कारुणिकः \। व्यतिरेकेणैव वृन्दावनस्य माधुर्यं ताभ्याम् अप्य्
उत्कृष्टं ज्ञापयितुम् इति भावः \।

ननु, ब्रह्म-दर्शनेनैव ब्रह्म-प्रापणा सैव सायुज्य-मुक्तिस् तेषां ततो
निष्क्रमणासम्भवात् \। कथं तेषाम् पुनर् वृन्दावनीय-माधुर्ये
ऽनुभावना ? इत्य् अत आह---विभुः सायुज्य-मोक्षात् वैकुण्ठाच् च
निष्क्रामयितुम् अपि समर्थ इत्य् अर्थः \। स्वं लोकं च
विशिनष्टि---तमसः प्रकृतेः परम् \।\।१४\।\।

**\॥।**

**\।\। १०.२८.१५ \।\।**

**सत्यं ज्ञानम् अनन्तं यत् ब्रह्म ज्योतिः सनातनम् \।**

**यद् धि पश्यन्ति मुनयो गुणापाये समाहिताः\।\।**

**श्रीधर-स्वामी (भावार्थ-दीपिका) :** देहादि-पिहितानां दर्शनम्
अशक्यम् इति प्रथमं देहादि-व्यतिरिक्तं ब्रह्म-स्वरूपं दर्शयाम् आस \।
तद् आह---सत्यम् इति \। **सत्यम्** अबाध्यं **ज्ञानम्** अजडम्
**अनन्तम्** अपरिच्छिन्नं **ज्योतिः** स्व-प्रकाशं **सनातनं** शश्वत्
सिद्धं **ब्रह्मगुणापाये** गुणापोहे ज्ञानिनो **यत् पश्यन्ति**, तत्
कृपयैव दर्शयाम् आस \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देहादि-पिहितानां देहादिष्व्
आत्म-दृष्टीनाम् \। यद् गुणापाये तद्-आवरण-सङ्क्षये मुनयः पश्यन्ति तद्
इति द्वयोर् अन्वयः \। अबाध्यं ज्ञानान्तरेण विषयासत्त्व-प्रतीतिर्
बाधः, तद्-योग्यं बाध्यम्, तद्धीनम् अबाध्यम् इत्य् अर्थः \। अन्त
इयत्ता, तद्-रहितम् अनन्तम् \। सत्यं ज्ञानम् अनन्तं ब्रह्म
इत्य्-आदि-बहु-श्रुति-प्रतिपादितं दर्शयामासेति पूर्वेणान्वयः \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** सत्यं ज्ञानम् अनन्तं
सनातनं ज्योतिर् यद् ब्रह्म, यद् धि ब्रह्म गुणापाये मुनयः पश्यन्ति,
स एव तस्य लोकः \।\।१५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** लोकत्वे\ऽपि
सच्-चिद्-आनन्द-रूपतां वदन् तम् एव विशिनष्टि---**सत्यम्** इति \।
ब्रह्मत्वम् एव साधयति---**यद्** इति, एवार्थे **हि** शब्दः \। यद्
यस्मात् **मुनयो** योगेश्वरा अपि **गुणापाये** माया-गूणातिक्रमे सत्य् एव,
तत्रापि **समाहिताः** समाधि-पराः सन्त एव **पश्यन्ति** \। यत् यम्
इति वा, अतो गुणातीततया तस्यापि सच्-चिद्-आनन्द-रूपत्वेन ब्रह्मत्वं
सिद्धम् एव \। यद् वा, अ-कार-प्रश्लेषेण अगुणो मोक्षः, तस्यापोहे त्यागे
सत्य् एव आत्मारामा अपि भक्तौ सावधानाः सन्तो यत् पश्यन्ति \। तथा
चोक्तं द्वितीय-स्कन्धे---

> तस्मै स्व-लोकं भगवान् समाजितः
>
> सन्दर्शयामास परं न यत् परम् \।
>
> व्यपेत-सङ्क्लेश-विमोह-साध्वसं
>
> स्व-दृष्टवद्भिर् विबुधैर् अभिष्टुतम् \।\।
>
> प्रवर्तते यत्र रजस् तमस् तयोः
>
> सत्त्वं च मिश्रं न च काल-विक्रमः \।
>
> न यत्र माया किम् उतापरे हरेर्
>
> अनुव्रता यत्र सुरासुरार्चिताः \।\। \[भा।पु।२.९.९-१०\] इति \।\।

इतिहास-समुच्चये मुद्गलोपाख्याने---

> ब्रह्मणः सदनाद् ऊर्ध्वं तद्-विष्णोः परमं पदम् \।
>
> शुद्धं सनातनं ज्योतिः परं ब्रह्मेति तद् विदुः \।\। इति \।\।

ब्रह्मणः सदनं ब्रह्म-रूप सदनम्, राहोः शिरः इति वद-भेदे\ऽपि
षष्ठो, विरजापरम-व्योम्नोर् मध्यस्थ-मुक्ति-पदम् इत्य् अर्थः \।

तथा च पाद्मोत्तर-खण्डे---

> प्रधान-परम-व्योम्नोरन्तरे विरजा नदी \।
>
> तस्याः पारे परव्योम त्रिपाद्-भूतं सनातनम् \।\।
>
> विरजा परम-व्योम्नोर् अन्तरे केवलं स्मृतम् \।
>
> तत् स्थानम् उपभोक्त-व्यम-व्यक्त-ब्रह्म-सेविना \।\।

तस्मात् श्री-नारद-पञ्चरात्रे श्री-ब्रह्म-नारद-सम्वादे जितन्ते-स्तोत्रे---

> लोकं वैकुण्ठ-नामानं दिव्य-षड्-गुण-संयुतम् \।
>
> अवैष्णवानाम् अप्राप्यं गुण-त्रय-विवर्जितम् \।\।
>
> नित्य-सिद्धैः सम्यकीर्णं तन्-मयैः पाञ्चकालिकैः \।
>
> सभा-प्रासाद-संयुक्तं वनैश् चोपवनैः शुभम् \।\।
>
> वापी-कूप-तडागैश् च वृक्ष-षण्डैः सुमण्डितम् \।
>
> अप्राकृतं सुरैर् वन्द्यम् अयुतार्क-सम-प्रभम् \।\। इति \।\।

दिव्यैर् लोकातीतैर् अप्राकृतैः षड्-गुणैर् ऐश्वर्यदिभिः संयुतं
श्री-भगवत् तुल्यत्वात्, नित्य-सिद्धैः श्री-गरुडादि-नित्य-पार्षदैः,
पाञ्चकालिकैः पञ्चसु प्रातर्-आदिषु कालेषु सेवा-परैः \।
ब्रह्माण्ड-पुराणे श्रीमज्-जन्माष्टमी-माहात्म्ये श्री-वैकुण्ठ-लोक
वर्णने---

> तम् अनन्त-गुणावासं महत् तेजो दुरासदम् \।
>
> अप्रत्यक्षं निरुपमं परानन्दम् अतीन्द्रियम् \।\। इति \।\।

**अनन्तानाम्** अपरिच्छिन्नानाम् अनन्तस्य वा श्री-भगवतो गुणानाम् आवासं
वसति स्थानम्, महतां श्री-ब्रह्मादीनां तेजसा प्रभावेणापि दुरासदम्
अलभ्यम् \। यद् वा, महद् अपरिच्छिन्नं यत् तेजः परम-ब्रह्म तत्
स्वरूपं सच्-चिद्-आनन्द-घनम् इत्य् अर्थः \। अत एव दुरासदम्,
यतो\ऽप्रत्यक्षं चक्षुर्-अग्राह्यम् अतीन्द्रियं मन-आदि-वृत्त्य्-अतीतम्
\।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, तमसः परं किं नाम
वस्त्व् इत्य् अपेक्षायां तत् तावत् सामान्यतो निरूपयति---सत्यम् इति
\।\।१५\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः ११६) :** अत एव सच्चिदानन्द-रूप
एवासौ लोक इत्य् आह---**सत्यम्** इति \। सत्यादि-रूपं **यद् ब्रह्म** यच्
च **मुनयो गुणात्यये \[**गुणापाये**\] पश्यन्ति,** तद् एव
स्वरूप-शक्ति-वृत्ति-विशेष-प्राकट्येन[^९०] सत्यादि-रूपाव्यभिचारिणं
गोलोकं सन्तं दर्शयामासेति पूर्वेनान्वयः \। यथान्यत्रापि वैकुण्ठे
भगवत्-सन्दर्भोदाहृतं पाद्मादि-वचनं ब्रह्माभिन्नता-वाचित्वेन
दर्शितं, तद्वत् \।\।१५\।\।

[^९०]: प्राकट्य-विशेषेण

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु तमसः परः किं नाम वस्तु
? इत्य् अपेक्षायां तत् तावत् सामान्यतो निरूपयति---सत्यम् इति \।\।१५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद् एव विशिष्य
वर्णयति---सत्यं ज्ञानम् इत्य्-आदि \। सत्यं ज्ञानम् अवबोध-स्वरूपं,
अनन्तम् अपरिच्छिन्नं, ब्रह्म चैतन्य-रूपं, ज्योतिः स्व-प्रकाशकम्,
सनातनं नित्यं सत्-स्वरूपम् \। यद् धि गुणापाये मुनयः पश्यन्ति, तद्
विष्णोः परमं पदं सदा पश्यन्ति सूरयः \[ऋ।वे। १.२२.२०\], क्षेमं
विन्दन्ति मत्-स्थानं यद् ब्रह्म परमं विदुः \[भा।पु। ११.२०.३७\] इति
च \। ब्रह्माख्यं किम् अपि वस्तु ? तद् एव तस्य स्व-लोकः\। उक्तं
च---कैवल्यम् इव मूर्तिमत् इति वैष्णव-सिद्धान्त-मतानुवादः \। उक्तं
च भगवतैव---वरं वरय भद्रं ते वरेशं माभिवाञ्छितम्
\[भा।पु। २.९.२०\] इत्य् अत्र मनीषिता तस्यैवेच्छा \। एवं सति
वृन्दावनम् एव तथैव ददृशुः \। भौमाभौम-वैकुण्ठं यत् प्राग्
उक्तं तत्र भौमत्वं तिरोधाप्याभौमत्वं दर्शयामासेत्य् एषैव सूक्ष्मा
गतिः पदवी \। तस्यान्यथा अपि नः स्व-गतिं सूक्ष्मां \[भा।पु।
१०.२८.१२\] इत्य्-आदिना कृत-मनोरथेभ्यस् तेभ्यः स्व-लोकं दर्शयामासेति
वृन्दावनस्य स्व-लोकाभावाद् विपरीतत्वम् आपद्यते \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्यम् अवाध्यं ज्ञानम्
अजडम् अनन्तम् अपरिच्छिन्नं सनातनं शश्वत् सिद्धम् \। यत् मुनयो
ज्ञानिनः गुणापाये गुणातीतत्वे सति पश्यन्ति \। वृन्दावनस्यापि
ब्रह्मानन्द-स्वरूपत्वेनैतादृशत्वेऽपि माया-विभूति-मध्य-वर्तित्वेनैव
माधुर्याधिक्यं, यथा दीप-ज्योतिषस् तमो-मध्य-वर्तित्वेन \। अत एव
तमसः परं, न तु तमो-मध्य-वर्ति-सत्य-ज्ञानादि-रूपं ज्योतिर्
दर्शयामास \।

किं च, ब्रह्म-स्वरूपतोऽपि विचित्र-लीला-मयं भगवत्-स्वरूपम्
अतिमधुरं शुकदेवादि-भक्तात्मारामानुभवाद् अवसीयते \। तच् च
भगवद्-वपुः सर्व-व्यापकम् अपि परिच्छिन्नं यद् विकार-रहितम् अप्य्
अप्राकृत-जन्मास्तित्व-वृद्ध्य्-आदि-सहितं तरङ्गादि-दोष-शून्यम् अपि
क्षुत्-पिपासा-प्रस्वेद-भय-मोह-सङ्ग्रामिक-शस्त्र-घातादि-सहितम्
अतर्क्यानन्त-शक्तित्वाद् एव यथा तथैव, पञ्च-योजनम् एवास्ति वनं मे
देह-रूपकम् इति भगवद्-उक्तेः \। वृन्दावनम् अपि
ब्रह्म-दृष्टानन्त-कोटि-ब्रह्माण्ड-व्यापकम् अपि परिच्छिन्नम् स्मरेत् पुनर्
अतन्त्रितो विगत-षट्-तरङ्गाम्बुधः इत्य्-आगमादि-वाक्यात्
तरङ्गादि-दोष-रहितम् अपि क्षुत्-पिपासा
जन्म-जरा-च्छेद-भेदादिमन्-मनुष्य-पशु-खग-नगादिकम् अपि नित्यम्
एवेत्य् अनन्त-चमत्काराश्रयम् इति \।\।१५\।\।

**\॥।**

**\।\। १०.२८.१६ \।\।**

**ते तु ब्रह्म-ह्रदं नीता मग्नाः कृष्णेन चोद्धृताः\।**

**ददृशुर् ब्रह्मणो लोकं यत्राक्रूरोऽध्यगात् पुरा \।\।**

**श्रीधर-स्वामी (भावार्थ-दीपिका) :** एवं ब्रह्म-ह्रदं ब्रह्मैव
ह्रदवद् ध्रदः \। तत्र निमग्नस्य विशेष-विज्ञानाभावात् तं
**ब्रह्म-ह्रदं ते तु नीताः** प्रापिताः, तस्मिन् **मग्नाश्** च \।
तु-शब्दोक्तं विशेषम् आह---पुनः **कृष्णेनोद्धृताः** समाधेर्
इवोत्थापिताः सन्तो **ब्रह्मणस्** तस्यैव **लोकं** वैकुण्ठाख्यं
**ददृशुर्** इति \।

ननु ब्रह्म-निमग्नानां पुनर् लोक-दर्शनम् अघटितम् एवेत्य्
आशङ्क्याह---यत्रेति \। **यत्र** यस्मिन् कृष्णे निमित्ते सति **पूर्वम्
अक्रूरोऽध्यगाद्** दृष्टवान् \। शुक-परीक्षित्-संवादात् प्राक्तनत्वाद्
भूत-निर्देशः \। न ह्य् अतर्क्यैश्वर्ये भगवति किञ्चिद् अप्य् असम्भावितम्
इति भावः \।

अथवा, अक्रूरो यत्र दृष्टवांस् तस्य यमुना-ह्रदस्य ब्रह्म-ह्रद इति
नाम \। तं ह्रदं नीताः सन्तो ब्रह्मणो लोकं ददृशुः \। पुनश् च
कृष्णेनोद्धृताः पूर्ववत् तं दृष्ट्वा विस्मिता बभूवुः \।
व्यवहितान्वयोऽप्रसिद्ध-कल्पना च सोढव्येति \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लोक-दर्शनम्
आक्षिपति---नन्व् इति \। तत्रोत्तरम्---यत्रेति \। शास्त्र-स्थानादित्वाद्
व्यासादीनां प्राकट्य-कर्तृत्वेन भूत-निर्देशो नानुचित इति समाधेयम् \।
इति भाव इति---न ह्य् अचिन्त्याद्भुत-वैभवस्य किम् अप्य् अघटितम् इति
तात्पर्यम् \। ब्रह्मणि ह्रदत्व-कल्पनातः कालिन्द्यां ह्रदत्व-कल्पना
वरीयसी प्रसिद्धा च \। ब्रह्मणि चाप्रसिद्धाप्रसिद्धेः \। प्रसिद्धिर्
एव वरेत्य् आशयेनाह---अथवेति \। अत्रेतिहास-कल्पनापि
विजयध्वज-कृतास्ति, तथा हि---हे कृष्ण यदि त्वं परं ब्रह्म, तर्हि
नः स्व-लोकं दर्शयेति गोपैः प्रार्थितेन श्री-कृष्णेनोक्तम्---यदि
मल्लोक-दिदृक्षा, तर्हि शुद्धेन चक्षुषा भाव्यम् \। अतो\ऽस्याः कालिन्द्या
ह्रदे मज्जनानन्तरं द्रक्ष्यथेत्य् उक्तास् तथा कृत्वा शुद्ध-चक्षुषा
तत्र स्थितं ब्रह्माभिन्नं कृष्णम् अपश्यन्न् इति \। उद्धृताश्
च---ब्रह्म-लोकात् पुनस् तद्-अभिप्रायेण व्रजम् एवापिता इत्य् अर्थश् चाद्
अनुक्त-समुच्चायकाज् ज्ञेयः \। तद्-अभिप्रायश् च,

> कालिन्दी न तथैव नास्ति पुलिनं गोवर्धनो नो गिरिर्
>
> वेणुर् नास्ति न चास्ति गोप-सुखदो वंशीवटाख्यो वटः \।
>
> अस्मिन् नास्ति च कृष्ण-केलि-विपिनं नो वा गवां चारणं
>
> किं कुर्मो मधुसूदनस्य नगरे सर्वे\ऽपि तूष्णीं स्थिताः \।\।

इत्य् अभियुक्तोक्ति-बोधित-लक्षणो बोध्यः \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ते त्व् इत्य्-आदि \।
ब्रह्मैव ह्रदः \। पुनर् उत्थानाभावात् कृष्णेन ब्रह्म-ह्रदं नीतास् ते
अस्मिन् ह्रदे मग्नाः, पश्चात् सुहृदो मे विपन्नाः कैः सह क्रीडितव्यम् इति
कृत्वा पुनस् तेनैवोद्धृता उत्तारिताः \। ब्रह्मणि मग्नानां कुतः पुनर्
उत्थानम् ? इति नाशङ्कनीयम्---उभयोर् अपि तत्-कर्तृकत्वात्, तस्य
चाचिन्त्य-शक्तित्वात् \। एवम्-भूताः सन्तास् ते पुनः किं कृतवन्त इत्य्
आह---ददृशुर् इत्य्-आदि \। लोकं वैकुण्ठं ब्रह्म-भूतं लोकं ददृशुर्
एव, न तु परमानन्दम् अवापुः \। पुनः श्री-कृष्णम् एवालोक्य परमानन्दम्
अवापुः \। न विद्यते क्रुरा माया यस्य स, तथा अक्रुरो
नित्य-पार्षद-वर्गः, पुरा पूः शरीरं तया नित्य-विग्रहः सन् अध्यगात्
सेवितवान् \।\।१६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ब्रह्मणो ह्रदं**
महा-निधानं ब्रह्म-घन-रूपं वैकुण्ठम् इत्य् अर्थः \। **नीता**
दर्शन-द्वारा साक्षाद् इव प्रापिताः \। अत एव मग्नाः, तद्-दर्शनाशक्ताः
कृष्णेन तत उद्धृताः, आत्मना सह
श्री-वृन्दावन-क्रीडा-रस-विघातकतया नात्यभीष्टाद् इव तद्-दर्शनाद्
उत्थापिता अपि ब्रह्मणो लोकं विवर्तं विना ब्रह्मोपादानकं
सच्-चिद्-आनन्द-रूपं वैकुण्ठ-लोकम् एव ददृशुः \। तद्-आवेशेन
कृष्णस्येव सर्वतः परिस्फूर्तेः, साक्षात् श्री-कृष्णं पश्यतां तेन सह
विक्रीडतां तेषां वैकुण्ठ-दर्शनं नाम कियद् एतद् इत्य्
आह---व्रज-जन-विरह-दुःख-हेतुर् अक्रूरो\ऽप्य् अध्यगात्, अन्यत् तैर्
व्यञ्जितम् एव \।

यत्रेत्य् अव्ययत्वेन यम् इति वा, अध्यगाद् इत्य् अनेन ज्ञान-द्वारासौ
ददर्श, एते च साक्षाद् एवाक्षिभिर् ददृशुर् इति तस्माद् अप्य् एषां महात्म्यं
दर्शितम् \।

यद् वा, कस्मिंश्चित् स्थाने कथम् अपश्यन्न् ? इत्य् अपेक्षायाम् आह---ते त्व्
इति \। मग्नाः स्नाता इत्य् अर्थः, पश्चात् तस्मात् कृष्णेनोद्धृताः,
वैकुण्ठ-लोक-दर्शनासक्त्या श्री-यमुना-प्रावाहेण नयन-शङ्कातः,
ब्रह्म-ह्रदे नयनं च रस-विशेषमय-व्रज-भूमेर् बहिर् एव तद्
दर्शनोपपत्तेः \। अन्यत् समानम् \। यद् वा, ब्रह्म-हृदं नीताः सन्तो
वैकुण्ठ-लोकं ददृशुः, तद् दर्शने निमग्नाश् च सन्तः कृष्णेनोद्धृतास्
तस्माद् विरमय्य क्रीडार्थं निज-स्थानं नीता इत्य् अर्थः एवं व्यवहितान्
वयादिकं तैर् एव व्यञ्जितम् अस्ति \।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ विशेषतोऽपि तन्
निरूपयंस् तादृशं दर्शनम् आह---ते त्व् इति \। **ब्रह्म**
पूर्वोक्त-प्रकृत्य्-अनभिव्यक्त-प्रकाशं यत्, तद् एव दुरवगाहत्वादिना
**ह्रद** इव ह्रदः **ते नीताः** स्व-शक्त्या तद्-अनुसन्धानं गमिताः,
तत एव ते मग्नाः, तन् मात्रानुभवावस्थाम् इति प्राप्ताः पुनस् तस्माद् अपि
तेनोद्धृताः प्रथमजां सामान्याकार-तत्-स्फूर्तिम् अतिक्रम्य
स्वरूप-शक्त्याभिव्यक्त-विशेषाकार-तत् स्फूर्त्याप्य् उत्कर्षिताः सन्तो
ब्रह्मणो नराकृति-परब्रणस् तस्यैव लोकं ददृशुः चक्षुषापि साक्षात्
कृतवन्तः नचाश्रुत-चरमेतद् इत्य् आह---यत्र प्रकाशे अक्रूरो\ऽपि
**अध्यगात्** वैकुण्ठ-लोकं दृष्टवान्, तं स्तुतवान् वा \। द्वितीये च---

> तस्मै स्व-लोकं भगवान् सभाजितः
>
> सन्दर्शयामास परं न यत्-परम् \।
>
> व्यपेत-सङ्क्लेश-विमोह-साध्वसं
>
> स्व-दृष्टवद्भिः पुरुषैर् अभिष्टुतम् \।\।
>
> प्रवर्तते यत्र रजस् तमस् तयोः
>
> सत्त्वं च मिश्रं न च काल-विक्रमः \।
>
> न यत्र माया किम् उतापरे हरेर्
>
> अनुव्रता यत्र सुरासुरार्चिताः \।\। \[२.९.९-१०\]

इत्य्-आदि तयोर् मिश्रं रजस् तमः सहचरं प्राकृत-सत्त्वम् इत्य्-अर्थः \।
इतिहास-समुच्चये मुद्गलोपाख्याने---

> ब्रह्मणः सदनाद् ऊर्ध्वं तद् विष्णोः परमं पदम् \।
>
> शुद्धं सनातनं ज्योतिः परं ब्रह्मेति तद् विदुः \।\। इति \।

तस्माद् ऊर्ध्वम् आवृत्ति-रहित-देश इत्य् अर्थः \। श्री-नारद-पञ्च-रात्रे
जितन्तेस्त्रोत्र---

> लोकं वैकुण्ठ-नामानं दिव्य षाड्गुण्य-संयुतम् \।
>
> अवैष्णवानाम् अप्राप्यं गुण-त्रय-विवर्जितम् \।\। इति \।

ब्रह्माण्ड-पुराणे---

> तम् अनन्त-गुणावासं महत् तेजो दुरासदम् \।
>
> अप्रत्यक्षं निरुपमं परानन्दम् अतीन्द्रियम् \।\। इति \।

श्रुतयश् च---परेण नाकं निहितं गुहायां विभ्राजते यद् यतयो विशन्ति
\[कैवल्य उपनिषद् १.३\] इत्य्-आद्याः \।

अथवा, ब्रह्म-ह्रदम् अक्रूर-तीर्थं नीताः तत् तीर्थ-महिम-ज्ञापनाय
कौतुकाय वा प्रापिताः \। ततस् तत्-प्रेरणया मग्नाः, पुनस् तेनैव
तस्माद् उद्धृताः उत्थापिताः ददृशुः श्री-वृन्दावनम् एव
विलक्षणत्वेनापश्यन् इत्य्-आदि \। यत्र तीर्थे तद् एवं
सर्व-प्रमाण-चूडामणिना श्रीमद्-भागवतेन प्रोक्तेनात्र
प्रसिद्ध्य्-अनादरम् अपेक्ष्यं क्रम-व्याख्यानाच् च न परत्र
व्यवहित-योजना चापतद् इति गम्यम् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथ विशेषता ऽपि तन्-निरूपमं
तादृशं तद्-दर्शनम् आह---ते त्व् इति \। ब्रह्म पूर्वोक्त-सामान्याकारात्
नीता अनुसन्धापिता मग्नास् तन्मात्रानुभवं गताः \। अनन्तरम् उद्धृताः
विशेषाकार-तत्-स्फूर्त्याप्य् उत्कर्षिताः सन्तो ददृशुः \। **ब्रह्मण**
इत्य्-आदि यत्र प्रकृतेः परोऽत्र **अक्रुरो**ऽप्य् **अगात्** \।\।१६\।\।

**जीव-गोस्वामी (क्रम-सन्दर्भः) :** अथ श्री-वृन्दावने च
तादृश-दर्शनं कतम-देश-स्थितानां तेषां जातम् इत्य् अपेक्षायाम्
आह---**ब्रह्म-ह्रदम्** अक्रूर-तीर्थं **कृष्णेन नीताः** पुनश् च
तद्-आज्ञयैव **मग्नाः**, पुनश् च **तस्मात्** तीर्थात् श्री-कृष्णेनैव
**उद्धृताः** \। उद्धृत्य वृन्दावन-मध्य-देशम् आनीतास् तस्मिन्न् एव
नराकृति-पर-**ब्रह्मणः** श्री-कृष्णस्य **लोकं** गोलोकाख्यं
**ददृशुः** \। कोऽसौ ब्रह्म-ह्रदः ? तत्राह---यत्रेति \। **पुरा** इत्य्
एतत्-प्रसङ्गाद् भावि-काल इत्य् अर्थः \। पुरा पुराणे निकटे
प्रबन्धातीत-भाविषु इति कोष-काराः \। **यत्र** च
ब्रह्म-ह्रदेऽ**ध्यगाद्** अस्तौत अधिगतवान् इति वा\। सर्वत्रैव
श्री-वृन्दावने यद्यपि तत्-प्रकाश-विशेषोऽसौ गोलोको दर्शयितुं शक्यः
स्यात्, तथापि तत्-तीर्थ-माहात्म्य-ज्ञापनार्थम् एव वा विनोदार्थम् एव वा
तस्मिन् मज्जनम् इति ज्ञेयम् \।\।१६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तेऽपि तत्रैव
ब्रह्माख्ये लोके मग्नास् तद् वासि-पार्षदवत् प्राणमनोवृत्ति-रहितत्वेन
केवलानन्द स्वरूपा यद् आभवन्, तदा कृष्णएनैव पुनर् उद्धृताः
प्राप्तेन्द्रियवृत्तयः कृताः सन्तः पुनरमदेव ददृशुर् इत्य् आह---ते
त्वित्य्-आदि \। ते गोपाः प्राञ्मग्नास् तत्रव ब्रह्मानन्दे मग्नाः पश्चात्
कृष्णेन त उद्धृत्य ब्रह्म-ह्रदं च नीता ब्रह्मणो लोकं नारायण-लोकं
ददृशुः \। कोऽसौ ब्रह्मद्रुमः ? तत्राह---यत्राक्रूरोऽध्यगात् पुरा \।
शक परीक्षित कथनकालात् पूर्वम् इति पुरा अक्रूरो यत्र यमुना ह्रदे
मग्नः सन् यथा शेषपर्यङ्कशायिनं नारायणं ददर्श, पश्चात्
श्री-कृष्णमणि ददर्श, तथैवामी इति \। अथवा, यत्राक्रूरो द्रक्ष्यतीति
कथयिष्यते तत्रैव पुरा पूर्वं ते ददृशुः \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं ब्रह्म-ह्रदं
ब्रह्मैव ह्रद इव ह्रदस् तत्र निमग्नस्य विशेष-ज्ञानाभावात् तं
ब्रह्म-ह्रदं ते व्रज-वासिनो नीताः प्रापिताः \। तदा ते तस्मिन् मग्नाः
कृष्णेन तु उद्धृताः स्वातर्क्य-शक्या ब्रह्म-सायुज्याद् अपि उद्धृतस् तस्माद्
उत्थापिताः सन्तस् तस्यैव ब्रह्मणो लोकं वैकुण्ठञ् च ददृशुः \। लोकं
विकुण्ठम् उपनेष्यति गोकुलं स्म \[२.७.३१\] इति द्वितीयोक्तेः \। उद्धृता
इति यथान्ये संसार-ह्रदाद् उद्धृताः सन्तो ब्रह्मानुभवन्ति तथैवामी
प्रेमवन्तो गोपाः ब्रह्म-ह्रदाद् उद्धृता वैकुण्ठ-लोकं ददृशुर् इति
सर्वस्व-नाशवत्याः सायुज्य विपदः सकाशात् वैकुण्ठो निर्वृति-करः इति
भावः \। प्रेम-रहिताद् ब्रह्म-सुखानुभवात् प्रेम-सहितो
वैकुण्ठ-सुखानुभवः श्रेष्ठस् ततो ऽपि प्रेम-मयो
गोकुल-सुखानुभवः श्रेष्ठ इति सिद्धान्तो ज्ञापितः \। यत्र वैकुण्ठे
पुरा अक्रूरोऽध्यगात् गतवान् स्वाभीष्ट-देवं दृष्टवान् इति वा \।
शुक-परीक्षित्-सम्वादात् प्राक्तनत्वाद् भूत-निर्देशः \।\।१६\।\।

**\॥।**

**\।\। १०.२८.१७ \।\।**

**नन्दादयस् तु तं दृष्ट्वा परमानन्द-निर्वृताः\।**

**कृष्णं च तत्र च्छन्दोभिः स्तूयमानं सुविस्मिताः\।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं कृष्णं \। तत्र
ब्रह्म-लोके \। छन्दोभिः मूर्तिमद्भिर् वेदैः स्तूयमानं दृष्ट्वा
परमानन्द-निर्वृता अत्याह्लाद-मग्ना अपि पुनः पूर्व-वर्तं यादृक्
पूर्व-वेष-स्वभावं गोप-रूपं दृष्ट्वा सुविस्मिताः अत्यद्भुताकुला
बभूवुः---अहो अस्य वैभवं क्षणे परमैश्वर्यं प्रदर्श्य क्षणेन
पुनस् तत् तिरोदधाव् इति \। व्यवहितान्वयस् त्वाद्यपादान्तस्थेन तं
दृष्ट्वेत्य् अनेन सुविस्मिता इत्य् अन्तापादान्तस्थेन सम्बन्धात् \। स च
काव्य-दोषो\ऽस्ति \। अप्रसिद्ध-कल्पना तु कालिन्दी-ह्रदस्य ब्रह्म-ह्रदेति
नाम-कल्पनेति \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** इदानीं ते\ऽप्य् अवतीर्णा
इत्य् अतीत-काल-विशेषः, अतो महा-कारुणिकत्वं पूर्वोक्तं यत् तद् एव
स्फुटीकृतम्, अस्य दर्शनं तु ब्रह्म-साक्षात्काराद् अपि परमानन्द-करम्
इति कृत्वा तथा कृतम् \।\।१७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं गोपानाम् इष्ट-सिद्ध्या
पर्मानन्दो जात इत्य् आह---नन्दादय इति \। तं वैकुण्ठ-लोकं गोलोकं
वा, परमानन्देन निवृता निःशेषेण व्याप्ता बभूवुः,
स्वदिदृक्षित-तदीय-स्थान-विशेष-दर्शनात्, तत्रापि स्वलोकत्वेन
स्वाधीनता-ज्ञानोत्पत्तेः \। अप्य् अर्थे चकारः \। तत्र ब्रह्म-लोके\ऽपि
कृष्णं दृष्ट्वा सुविस्मिता बभूवुः, यद् वा, तत्र छन्धोभि स्तूयमानं
कृष्णं निज-पार्श्वे\ऽपि स्तूयमानं पूर्ववत् दृष्ट्वा परम-विस्मयं प्राप्ता
इति तैर् व्याख्यातम् एव \।

यद् वा, तु-शब्दो भिन्नोपक्रमे, सर्वे गोपा औत्सुक्यधीत्वेन
वैकुण्ठ-लोकं दृष्ट्वा सुखं प्रापुर् एव, श्री-नन्दादयः
प्रियतम-जनास्तु तत्र ब्रह्म-लोके छन्दोभिः स्तूयमानं कृष्णं दृष्ट्वा
सुविस्मिता अपि तं निज-पार्श्वे पूर्ववद् वर्तमानं परम-बन्धुं
जीवन-प्रभुं दृष्ट्वैव परमानन्द-निर्वृता न तु ब्रह्म-लोकम् इत्य्
अर्थः, आदि-शब्देन श्री-यशोदा श्री-दामादि-सहचराः श्री-राधादि-गोप्यश्
च \। यद् वा, तत्र तैः स्तूयमानम् अपि कृष्णं तं पूर्ववन् निज-पार्श्वे
वर्तमानं दृष्ट्वैव परमानन्द-निर्वृताः सन्तः, अत एव सुशोभनं
विशेषतः स्मितं येषां तथा-भूता बभूवुः,

यद् वा, तं निज-प्रियतमं कृष्ण तत्र छन्दोभिर् अपि स्तूयमानं दृष्ट्वा
परमानन्द-निर्वृताः \। यद् वा, तं गोलोकं भूर् लोकस्थ-गोकुल-सदृशम्
एव दृष्ट्वा परमानन्द-निर्वृता बभूवुः \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथाप्य् अक्रूरतः श्री-मन्
नन्दादीनां दर्शन-वैशिष्ट्यवद् आनन्द-वैशिष्ट्यम् अपि जातम् इत्य्
आह---नन्देति \। तं तेषाम् एव सम्बन्धिनं श्री-कृष्ण-लोकम् अतः
स्वभावत एव परमानन्द-निर्वृता बभूवुः कृष्णं चेति तथाप्य्
अव्यभिचारि-पुत्र-भावतो विस्मिताश् च बभूवुर् इति छन्दोभिः
कर्तृ-भूतैः करण-भूतैर् वा उभय-भूतैर् एव वा
श्री-गोपाल-तापन्यादिभिः अत्र स्वगतिम् इति तैः स्व-शब्दस्य
श्री-कृष्णैकाभिप्रायेणैवोक्तिः गति-शब्दस्य च वरुण-लोक-दर्शनेन तल्
लोक-दर्शनाभिप्रायेणोक्तिः अत्र स्व-गतिम् इति तैः स्व-शब्दस्य
श्री-कृष्णैकाभिप्रायेणैवोक्तिः गति-शब्दस्य च वरुण-लोक-दर्शनेन तल्
लोक-दर्शनाभिप्रायेणोक्तिः तथा श्री-कृष्नेन च स्वां गतिम् इति
भीगोपसम्बन्धितानिर्देशः गति-शब्दस्य च वरुण-लोक-दर्शनेन तल्
लोक-दर्शनाभिप्रायेणोक्तिः तथा श्री-कृष्नेन च स्वां गतिम् इति
भीगोपसम्बन्धिता-निर्देशः श्री-मुनीन्द्रेण च गोपानाम् इति षष्ट्या साक्षाद्
एव तत् सम्बन्ध-निर्देशः कृष्णं चेति साक्षात् श्री-कृष्ण-निर्देशश् च
वैकुण्ठान्तरं व्यवच्छिद्य परम-गोलोकम् एव स्थापयति अत एव
अह्न्यापृतं निशि शयानम् अतिश्रमेण लोकं विकुण्ठम् उपनेऽयति गोकुलं
स्म इति श्री-ब्रह्म-वाक्येऽपि ब्रह्म-ह्रदस्याक्रूर-तीर्थत्वपक्षे यद्
धामार्थ-सुहृत् प्रियात्मतनय-प्राणाशयास् त्वत् कृते इति न्यायेन दिवसे
तद् एकार्थ-व्यापार-युक्तं तत् परिश्रमेण रात्रौ च तद्
एक-समाधि-रूप-निद्रापन्नं ब्रह्मानुभव-पक्षे
श्री-व्रजेश्वरान्वेषणार्थं तस्मिन्न् अह्नि नाना-व्यापार-युक्तं तत्
परिश्रमेण रात्रौ शयानं सत् गोकुलं तद् वासिजनं विकुण्ठं
गोलोकाख्यम् उप समीपे तत्रैव दर्शयिष्यतीत्य् अर्थः \। स यथा
ब्रह्म-संहितायाम्---

> ईश्वरः परमः कृष्णः सच्-चिद्-आनन्द-विग्रहः \।
>
> अनादिर् आदि-गोविन्दः सर्व-कारण-कारणम् \।\।
>
> सहस्र-पत्रं कमलं गोकुलाख्यं मत् पदम् \।
>
> तत् कर्णिकारं तद्धामं तद् अनन्तांश-सम्भवम् \।\। इत्य्-आदि \।

तत्राग्रे ब्रह्म-स्तवे---

> चिन्तामणि-प्रकर-सद्मसु कल्प-वृक्ष-
>
> लक्षा-वृतेषु सुरभीर् अपि पालयन्तम् \।
>
> लक्ष्मी-सहस्र-शत-सम्भ्रम-सेव्यमानं
>
> गोविन्दम् आदि-पुरुषं तम् अहं भजामि \।\।
>
> गोलोकानाम्नि निज-धाम्नि तले च तस्य
>
> देवी-महेश-हरिधामसु तेषु तेषु \।
>
> ते ते प्रभाव-निचया विहिताश् च येन
>
> गोविन्दम् आदि-पुरुषं तम् अहं भजामि \।\। इत्य्-आदि \।

गोलोक एव निवसत्य् अखिलात्म-भूतः च इत्य्-आदि अन्ते च---

> श्रियः कान्ताः कान्तः परम-पुरुषः कल्प-तरवो-
>
> द्रुमा भूमिश् चिन्ता-मणि-गणमयी तोयम् अमृतम् \।
>
> कथा-गानं नाट्यं गमनम् अपि वंशी-प्र्य-सखी
>
> चिदानन्दं ज्योतिः परम् अपि तद् आस्वाद्यम् अपि च \।\।
>
> स यत्र क्षीराब्धिः सरति सुरभीभ्यश् च सुमहान्
>
> निमेषार्धख्यो वा व्रजति नहि यत्रापि समयः \।\।
>
> भजे श्वेत-द्वीपं तम् अहम् इह गोलोकम् इति यम्
>
> विदन्तस् ते सन्तः क्षिति-विरलचाराः कतिपयाः \।\। इति \।

एवं स्कान्दे मोक्ष-धर्मस्य नारायणीयोपाख्याने च---

> एवं बहु-विधै रूपैश् चारामीह वसुन्धराम् \।
>
> ब्रह्म-लोकं च कौन्तेय ! गोलोकं च सनातनम् \।\। इति \।

तथा हरि-वंशे यथाह शक्रः---

> स्वर्गाद् ऊर्ध्वं ब्रह्म-लोको ब्रह्मर्षि-गण-सेवितः \।
>
> तत्र सोम-गतिश् चैव ज्योतिषां च महात्मनाम् \।\।
>
> तस्योपरि गवां साध्यास् तं पालयन्ति हि \।
>
> उपर्युपरि तत्रापि गतिस् तव तपोमयी \।
>
> यां न विद्मो वयं सर्वे पृच्छन्तोऽपि पितामहम् \।\।
>
> गतिः शम-दमाद्यानां स्वर्गः सुकृत-कर्मणाम् \।
>
> ब्राह्म्ये तपसि युक्तानां ब्रह्म-लोकः परा गतिः \।\।
>
> गवाम् एव तु गोलोको दुरारोहा हि सा गति \।
>
> स तु लोकस् त्वया कृष्ण ! सीदमानः कृतात्मना \।\।
>
> धृतो धृइमता वीर ! निघ्नतोपद्रवान् गवाम् \।\। इति \।

अस्यार्थः स्वर्ग-शब्देन स्वर्लोकम् आरभ्यः सत्य-लोक-पर्यन्तं
लोक-पञ्चकम् उच्यते---

> भूर् लोकः कल्पितः पद्भ्यां भुवर् लोकोऽस्य नाभितः \।
>
> स्वर् लोकः कल्पितो मूर्द्ध्ना इति वा लोक-कल्पना \।\। इति द्वितीयात् \।

तस्माद् ऊर्ध्वम् उपरि ब्रह्म-लोकः परब्रह्मणो भवतो लोकः ददृशुर्
ब्रह्मणो लोकम् इत्य् उक्तत्वात् एवं द्वितीये मूर्धभिः सत्य-लोकस्तु
ब्रह्म-लोकः सनातनः इति व्याख्यातं च तैः ब्रह्म-लोको वैकुण्ठाख्यः
सनातनोऽपि नित्यो न तु सृज्य-प्रपञ्चान्तर्वर्तीत्य् अर्थः \। इति ब्रह्माणि
मूर्तिमन्तो वेदाः ऋषयश् च श्री-नारदादयः गणाश् च
श्री-गरुड-विष्वक्सेनादयः तैर् निषेवितः एवं नित्याश्रितानुक्त्वा तद्
गमनाधिकारिण आह---तत्र ब्रह्म-लोके उअमया सह वर्तते इति सोमः
श्री-शिवः तस्य गतिः ज्योतिश् चरणाभिधानात् \[१.१.१५\] इति न्यायेन
ज्योतिर् ब्रह्म तद् ऐकात्म्य-भावानां ज्ञानि-जीवन्-मुक्तानाम् इत्य् अर्थः \।
अत्र समास-प्रविष्ट्यापि गति-पदस्याकर्ष आर्षः सोमेति छान्दस एव वा
षष्ट्या लुक् न तु तदृशानाम् अपि सर्वेषाम् एवेत्य् आह-महात्मनां महाशयनां
मोक्ष-निरादरतया भजतां श्री-सनकादि-तुल्यानाम् इत्य् अर्थः---

> मुक्तानाम् अपि सिद्धानां नारायण-परायणः \।
>
> सुदुर्लभः प्रशान्तात्मा कोटिष्व् अपि महा-मुने \।\।

इत्य् आदौ तेष्व् एव महत्तापर्यवसानात् तस्य च ब्रह्म-लोकस्योपरि
सर्वोर्ध्व-प्रदेशे गवं लोक इत्य् अर्थः \। तं श्री-गोलोकं साध्या
अस्माकं प्रापञ्चिक-देवानां प्राप्तव्य-सायुज्य-मूल-रूपा
नित्य-तदीय-देव-गणाः पालयन्ति तत्र दिक्पालत्वेनावरण-रूपा वर्तन्ते
ते ह नाकं महिमानः सचन्ते यत्र पूर्वे साध्याः सन्ति देवाः इति श्रुतेः

> तत्र पूर्वे ये च साध्या विश्वे-देवाः सनातनाः \।
>
> ते ह नाकं महिमानः सचन्ते शुभ-दर्शनाः \।\। इति \।

वैकुण्ठ-वर्णने पाद्मोत्तर-खण्डाश् च हि प्रसिद्धौ स श्री-गोलोकः
सर्व-गतः श्री-कृष्णवत् सर्व-प्रापञ्चिक-वस्तु-व्यापकः अत एव महान्
भगवद् रूप एव महान्तं विभुम् आत्मानम् इति श्रुतेः \। तत्र हेतुः
महा-काशः परम-व्योमाख्यं ब्रह्म-विशेषण-लाभात् आकाशस् तल् लिङ्गात्
\[१.१.२२\] इति न्याय-प्रसिद्धेश् च तद् गतः ब्रह्माकारतयोदयानन्तरं
तत् प्राप्तेः \।

यद् वा, महाकाशः परम-व्योमाख्यो महा-वैकुण्ठः तद् गतः तद्
ऊर्ध्व-भागस्थितः गोलोक-नाम्नि निज-धाम्नि तले च तस्य
देवी-महेश-हरि-धामसु इति ब्रह्म-संहितायां तद् वर्णने व्युत्क्रमोक्तः
एवम् उपर्युपरि सर्वोपर्यपि विराजमाने श्री-गोलोकेऽपि तव गतिः
नाना-रूपेण वैकुण्ठादौ क्रीडतस् तव तत्रापि श्री-गोविन्द-रूपेण क्रीडा
विद्यत इत्य् अर्थः सा कीदृशी तपोमयी अनवच्छिन्नैश्वर्यमयी परमं यो
महत् तअपः इति वत् अत एव ब्रह्मादि-दुर्वितर्कत्वम् अप्य् आह---याम् इति
\। अधुना तस्य गोलोक इत्य् आख्याबाजम् अभिव्यज्जयति, गतिर् इति \।
ब्राह्म्ये ब्रह्म-लोक-प्रापके तपसि विष्णु-विषयक-मनः-प्रणिधाने
युक्तानां रतचित्तानां प्रेम-भक्तानाम् इत्य् अर्थः \। ब्रह्म-लोको
वैकुण्ठ-लोकः परा प्रकृत्यतीता गवाम् इति मोचयन् व्रज-गवां
दिन-तापम् इत्य् उक्तानुसारेण गोकुल-वासि-मात्राणां स्वतः तद् भावानां च
साधनवशेनेत्य् अर्थः \। अत एव तद् भावस्यासुलभत्वात् दुरारोहा धृतो
रक्षितः श्री-गोवर्धनोद्धरणेनेति अत्रार्थान्तरे सप्त-लोकता चेत् तर्हि
स्वर्गाद् एवोद्ध्वं सत्य-लोको न भवति महर् लोकादि-ब्यावधानात् तथा
सोम-गतिर् इत्य्-आदिकं न सम्भवति ध्रुव-लोकाधस् ताद् एव तद् गतेः
अवर-साध्यगणानां तुच्छत्वात् सत्य-लोक-पालनेऽप्य् अनर्हात् तथा
प्राकृत-गोलोकस्य सर्व-गतत्वं चासम्भाव्यम् अत एव तत्रापि तव गतिर्
इत्य् अपि-शब्दो विस्मये प्रयुक्तः यां न विद्म इत्य्-आदिकं च तस्मात्
प्राकृतताद् अन्य एवासौ गोलोकः य एव पूतना-मोक्षादौ निरूपितः य एव
च प्रापञ्चिक-जीव-कृपया वृन्दावनादि-रूपेण प्रपञ्चे\ऽप्य् अभिव्यक्तः
सदा विराजते स तु लोकस् त्वया वीर ! निघ्नतोपद्रवान् गवां धृत इत्य्
अभेदेनोक्तत्वात् भगवद् वद् अचिन्त्य-शक्तिमयत्वेन तस्यैकस्याप्य्
एकत्राप्य् अनन्तधा प्रकाश-सामर्थ्याच् च योग-माया-विभूति-वर्णने
युगपत् प्रातर् आदि-नाना-समयादि-वर्णनमयत्वेन तथैव द्वारकाया अपि
दर्शितम् इति गोलोकस्योर्द्ध्व-लोकोपरितनत्वं च महिम-दृष्ट्य्
अपेक्षयाविर्भावात् वस्तुतस् तु सहि सर्वतत इत्य् एवोक्तम् अतो वाराहे\ऽप्य्
अस्याम् एव वृन्दाटव्यां प्रापञ्चिकेन्द्रिय-मात्रैस् तद् वस्तु-मात्रैश्
चास्पृष्टा नित्य-सिद्धाः पृथि-व्याप्य् अज्ञाताः कदम्बादयो वर्ण्यन्ते,
यथा---

> तत्रापि महद् आश्चर्यं पश्यन्ते पण्डिता नराः \।
>
> कालिय-ह्रद-पूर्वेण कदम्बो महितो द्रुमः \।\।
>
> शत-शाखं विशालाक्षि ! पुण्यं सुरभि-गन्धि च \।
>
> स च द्वादश-मासानि मनोज्ञः सुख-शीतलः \।\।
>
> पुष्पायति विशालाक्षि ! प्रभासन्तो दिशो दश \।\। इति \।

शत-शखम् इति द्विगुः तद् यत्र वर्तते इत्य् अर्थः \। प्रभासन्तः
प्रभासयन् इत्य् अर्थः \। तत्रैव ब्रह्म-कुण्डल-माहात्म्ये---

> तत्राश्चर्यं प्रवक्ष्यामि तच् छृणु त्वं वसुन्धरे ! \।
>
> लभन्ते मनुजां सिद्धिं मम कर्मपरायणाः \।\।
>
> तस्य तत्रोत्तरे पार्श्वेऽशोक-वृक्षः सित-प्रभः \।
>
> वैशाखस्य तु मासस्य शुक्ल-पक्षस्य द्वादशी \।
>
> स पुष्पति च मध्याह्ने मम भक्त-सुखावहः \।
>
> न कश्चिद् अपि जानाति विना भागवतं शुचिम् \।\। इत्य्-आदि \।

आदि-वाराहे च\।

> कृष्ण-क्रीडा सेतु-वन्धं महा-पातक-नाशनम् \।
>
> बलभीं तत्र क्रीडार्थं कृत्वा देवो गधाधरः \।\।
>
> गोपकैः सहितस् तत्र क्षणम् एकं दिने दिने \।
>
> तत्रैव रमणार्थं हि नित्य-कालं स गच्छति \।\। इति \।

तत्रैव गोलोक एव निवसत्य् अखिलात्म-भूतः इति नियमः श्रूयते \।
स्कान्धे मथुरा-माहात्म्ये---

> ततो वृन्दावनं पुण्यं वृन्दा-देवी-समाश्रितम् \।
>
> हरिणाधिष्ठितं तच् च ब्रह्म-रुद्रादि-सेवितम् \।\।

इति च श्रूते \। बृहद् गौतमीये च श्री-कृष्ण-वाक्यम्---

> इदं वृन्दावनं रम्यं मम धामैव केवलम् \।
>
> अत्र मे पशवः पक्षि-मृगाः कीटा नरामराः \।\।
>
> ये वसन्ति ममाधिष्ठे मृता यान्ति ममालयम् \।
>
> अत्र या गोप-कन्याश् च निवसन्ति ममालये \।\।
>
> योगिन्यस्ता मया नित्यं मम सेवापरायण \।
>
> पञ्च योजनम् एवास्ति वनं देह-रूपकम् \।
>
> कालिन्दीयं सुषुम्णाख्या परमामृतवाहिनी \।\।
>
> अत्र देवाश् च भूतानि वर्तने सूक्ष्म-रूपतः \।
>
> सर्व-देवमयश् चाहं न त्यजामि वनं क्वचित् \।\।
>
> आविभावस् तिरोभावो भवेन् मेऽत्र युगे युगे \।
>
> तेजोमयम् इदं रम्यम् अदृश्यं चर्म-चक्षुषा \।\। इति \।

तस्मात् सदा प्रकृतावनाभिव्यक्ते श्री-वृन्दावनस्यैवास्य प्रकाश-विशेषे
गोलोकाख्ये यो नित्यं तैर् एव नित्य-परिकरैः सह विहरति, स एव
श्री-कृष्णः प्रापञ्चिक-निज-भक्त-कृपया प्रकृताव् अभिव्यक्तेस्मिंस् तत्
प्रकाशे तैर् एव स कदाचित् व्यक्ती भवति तस्य तत् परिकरत्व-नियमश्
च तत् परिकरत्वेनैवोपासना-शस्त्रादि दर्शनात् एवं
षोडश-सहस्र-विवाहे श्री-वसुदेवादिवद् यदा ते
प्रपञ्चाभिव्यक्त-प्रकाशे प्रकाशान्तरेण व्यक्ती-भवन्ति तदा
लीला-रस-पोषाय लीला-शक्तिर् एव प्रेम-वैवश्यादि-द्वारा तत्र तत्र
प्रकाशे पृथग् अभिमानं परस्म्परम् अननुसन्धानं च सम्पादयति यतो
नित्य-सिद्धम् अपि तं निज-वैभवादिकं तदा ते नानुसन्दधिरे तद् एवम्
अत्रैव स्थितस्यैव श्री-वृन्दावनस्य प्रकाश-विशेष श्री-गोलोकं
दर्शयामास प्रकाश-भेदे कन्दर्प्यजेतृत्वे इति जीवानां काम-निवृत्त्य्
अर्थः \। न तान् विना नान्यांशान्तरङ-परिकरान् दर्शयमास छन्दसां तु
बहिरङ्गत्वम् एव वन्दि-जन-साधर्म्यात् छन्दोभिः स्तुतेर् दर्शनं चेदं
प्रामाण्यार्थम् एवेति सर्वं शान्तम् \।\।१७\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः (११६): नन्दादय** इति
कर्त्र्-अन्तरा-निर्देशाच् **छन्दोभिर्** एव मूर्तैः कर्तृभिः \।
तद्-अभिज्ञापनार्थं तज्-जन्मादि-लीलया **स्तूयमानम्** \। अन्तरङ्गाः
परिकरास् तु पूर्व-दर्शित-रीत्या गो-गोपादय एव \। अत एव कृष्णं यथा
ददृशुस् तथा तत्-परिकरान्तराणां दर्शनानुक्तेस् तत्र क एव तत्र
परिकरा इत्य् अभिव्यज्यते \। त एव च
पूर्व-दर्शित-मृत्यु-सञ्जयादि-तन्त्र-हरि-वंशादि-वचनानुसारेण
प्रकटाप्रकट-प्रकाश-गततया द्विधा-भूताः सम्प्रत्य्
अप्रकट-प्रकाश-प्रवेशे सत्य् एक-रूपा एव जाता इति न पृथग्-दृष्टाः \।

यदा तत्-प्रकाश-भेदो भवति, तदा तत्-तल्-लीला-रस-पोषाय तेषु
प्रकाशेषु तत्-तल्-लीला-शक्तिर् एवाभिमान-भेदं परस्परम्
अननुसन्धानं च प्रायः सम्पादयतीति गम्यते \। उदाहरिष्यते चाग्रे \।

अत एवोक्तं **न वेद स्वां गतिं भ्रमन्** इति \। तथा च सति इदानीं
श्री-व्रज-वासिनां कथञ्चिज् जातया तादृशेच्छया तेभ्यस् तेषाम् एव
तादृश-लोक-प्रकाश-विशेषादिकं दर्शितम् इति गम्यते \। न च
प्रकाशान्तरम् असम्भावनीयम् \। परमेश्वरत्वेन तच् च
श्री-विग्रह-परिकर-धाम-लीलादीनां युगपद् एकत्राप्य्
अनन्त-विध-वैभव-प्रकाश-शीलत्वात् \।

अत्र स्वां गतिम् इति तदीयता-निर्देशो **गोपानां स्वं लोकम्** इति
षष्ठी-स्व-शब्दयोर् निर्देशः \। कृष्णम् इति साक्षात् तन्-निर्देशश् च
वैकुण्ठान्तरं व्यवच्छिद्य श्री-गोलोकम् एव प्रतिपादयति \। अत एव
तेषां तद्-दर्शनात् **परमानन्द-निर्वृतत्वं सुविस्मितत्वम्** अपि युक्तम्
उक्तम्, तस्यैव पूर्णत्वात् \। तथा तेषां पुत्रादि-रूपेणोदयाच् च \। तद्
एवम् उक्तोऽर्थः समञ्जस एव \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : वैकुण्ठं** दृष्टवान् \।
**छन्दोभिः** श्री-गोपाल-तपन्य्-आदिभिः \।\।१७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत् पुनर् विशिष्य
वदति---नन्दादय इत्य्-आदि \। तं नारायण-लोकम्, तत्रैव छन्दोभिः
स्तूयमानं नारायण-रूप-ग्रहीतारं श्री-कृष्णं दृष्ट्वा सुविस्मिता वभूवुः
\।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तं वैकुण्ठ-लोकं
दृष्ट्वा तु परमानन्द-निर्वृताः \। वैकुण्ठीय-गोलोक-स्थ-वृन्दावनस्य
वृन्दावन-साधर्म्य-दर्शनाद् इति भावः \। यथा हि कोटीश्वराः कदाचिन्
नष्ट-सर्व-धनाः सन्तो दैवात् क्वचिद् दृष्ट-स्वधन-चिह्नाः
परमानन्द-निर्वृता बचन्ते, तथेत्य् अर्थः \। ततश्
चास्मत्-प्राण-कोटि-निर्मञ्छनीय-मुखारविन्द-प्रस्वेद-बिन्दुः कृष्णः
क्वेति तद्-अन्वेषणानुसन्धानवत्त्वे सति तं च ददृशुर् इत्य् आह---कृष्णं
तत्रत्यैश् छन्दोभिर् मूर्तिमद्भिः स्तूयमानं दृष्ट्वा **सुविस्मिताः** \।
हंहो क्वागच्छामस् तावद् एते ज्योतिर्मयाः स्तावका अत्र वृन्दावने
स्वल्प-परिचीयमानाः प्रष्टुम् अस्माभिर् अशक्याः के ? तन्-मध्य-वर्ती
कृष्णश् चायम् अस्मान् अनेकान् पित्रादीन् दृष्ट्वापि बाल्य-विलासं प्रपञ्चयन् न
सन्निधत्ते, नापि भुजाभ्यां नः कण्ठं धत्ते, वयम् अपि सन्निधातुम्
एनम् उत्सङ्गम् आरोहयितुं च सङ्कुचामः \। किम् अनेनाद्य
क्षुत्-पिपासा-वैक्लव्यं विस्मृतम् \। मातास्य कथम् एनम् अभोजयन्ती
जीविष्यतीत्य् एवं-विधान् विस्मयान् दधानास् ते लीला-शक्ति-प्रेरितया
योगमाययैव पुनर् वृन्दावनम् आनिन्यिरे इति शेषः \।

एतत्-प्रकरणस्यायम् एवार्थः, श्रीमत्-प्रभु-वरै रूप-गोस्वामि-चरणैः
स्तवमालायाम् उपश्लोकितः \। स च श्लोको, यथा---

> लोको रम्यः कोऽपि वृन्दाटवीतो
>
> नास्ति क्वापीत्य् अञ्जसा बन्धु-वर्गं \।
>
> वैकुण्ठं यः सुष्ठु सन्दर्श्य भूयो
>
> गोष्ठं निन्ये पातु स त्वां मुकुन्दः \।\। इति \।\।

इति सारार्थ-दर्शिन्यां हर्षिण्यां भक्त-चेतसाम्

अष्टाविंशो ऽपि दशमे सङ्गतः सङ्गतः सताम्

इदानीं ते\ऽप्य् अवतीर्णा इत्य् अतीत-काल-विशेषः, अतो महा-कारुणिकत्वं
पूर्वोक्तं यत् तद् एव स्फुटीकृतम्, अस्य दर्शनं तु ब्रह्म-साक्षात्काराद्
अपि परमानन्दकरम् इति कृत्वा तथा कृतम् \।\। \[१५श-श्लो\] \।\।१८\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं

संहितायां वैयासिक्यां दशम-स्कन्धे पूर्वार्धे

अष्टाविंशोऽध्यायः \।\।

\।\। १०.२८ \।\।


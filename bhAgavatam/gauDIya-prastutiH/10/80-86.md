+++
title = "80-86"
+++



**page 82**

**(10.80)**

### athāśītitamo\'dhyayaḥ

## sudāmopākhyānam-patnī-preraṇayā sudāmno bhagavat-samīpe gamanaṁ bhagavatā tasya satkāraś ca \|

**\|\| 10.80.1 \|\|**

**śrī-rājovāca---**

bhagavan yāni cānyāni mukundasya mahātmanaḥ \|

vīryāṇy ananta-vīryasya śrotum icchāmi he prabho \|\|

**śrīdhara-svāmī (bhāvārtha-dīpikā) :**

athāśītitame kṛṣṇaḥ śrī-dāmānaṁ gṛhāgatam \|

sampūjyāpṛcchad arthepsuṁ guru-vāsa-kathāṁ mudā \|\|

surāri-mārako hariḥ purā cakāra śaṁ satām \|

ataḥ paraṁ vinaiva tan-nijopakāram ācarat \|\|

ācaritāni[^1] śrutvā punar mukunda-vīryāṇi pṛcchati---**he**
**bhagavan** ! **śrotum** icchāmīty anvayaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
baladeva-tīrtha-yātrānantaram \| arthepsuṁ dhanārthinam \| purā
pūrvopākhyāneṣu \| śaṁ kalyāṇam \| ato daitya-hananena saj janāvanāt \|
taṁ surāri-nāśam \| nijābhaktāḥ \| adhunā na kevalaṁ hari-bhaktānāṁ
pāratrikam eva sukhaṁ kintv aihikam apy alaukikaṁ tad bhavatīty
adhyāya-dvayenāha---**anyāni** asura-saṁhārād itarāṇi
bhakta-vātsalya-bodhakāni \|\|1-2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ca tu \| **mukundasya**
tu, pūrvokta-śrī-baladeva-caritāpekṣayā \| yad vā, api ca
śrī-baladevasyāśṛṇma, evaṁ mukundasyāpi **śrotum** icchāmeti
tac-chravaṇecchādhikyaṁ dyotayati \| yad vā, anyāny api **yāni** vīryāṇi
adbhuta-caritāni santi, tāni sarvāṇy eva **śrotum** icchāma \| yad vā,
āśiṣi pañcamī, tvat-prasādāt tac-chravaṇecchāsmākaṁ bhavatv ity arthaḥ
\| icchāmeti bahutvaṁ vinayena śrotṝṇām anyeṣām api sarveṣāṁ parigrahāt
\| tāni ca bhavān vetty evety āśayenāha---**bhagavan** **he** sarvajñeti
\| āśīḥ-pakṣe tava kṛpayā tat sambhaved evety āha---**bhagavan** !
**he** mahā-dayā-yukteti \| śravaṇecchāyāṁ hetavaḥ---**mukundasya**
paramātmānanda-pradasya \| kiṁ ca, mahān aparicchinna ātmā buddhir vā
yasya tasya \| kiṁ ca, anantaṁ vīryaṁ prabhāvaḥ sāmarthyaṁ vā yasya
tasya \| kiṁ ca, **prabho**r nijeṣṭeśvarasya \| evaṁ vīryāṇām api
paramātmānanda-pradatvam aparicchinnatvaṁ sarva-śaktimattvaṁ
prema-sevyatvaṁ cābhipretam \| viśeṣaṇānām eṣāṁ yathottaraṁ
śravaṇecchā-hetutve śraiṣṭhyam \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kathā-samāptim ivālakṣya
sotkaṇṭhaḥ pṛcchati \| vastutas tu viṣṇoḥ sa dayito bhaved ity anenoktāṁ
tad dayam tatas taj-janita-kathā-ruci-viśeṣaṁ ca prāpya, tābhyāṁ
pṛcchati---**bhagavan**! **he** sarvajña! **mukundasya**
sarva-duḥkha-vimocakasya **mahātmanaḥ** sarvottama-svabhāvasya
pūrvokta-śrī-baladeva-caritāpekṣayā \| śrī-baladevasya śrutvaiva
mukundasyāpi[^2] śrotum icchāmeti prārthanāyāṁ loṭ \|
tac-chravaṇecchādhikyaṁ dyotayati \| yad vā, anyāny api **yāny vīryāṇi**
adbhuta-caritāni santi, tāni sarvāṇy eva śrotum icchāmaḥ, yad vā, āśiṣi
pañcamī, tvat-prasadat tac-chravaṇecchāsmākaṁ bhavatvity arthaḥ \|
icchāmeti bahutvaṁ, vinayena śrotṝṇām api sarveṣāṁ parigrahāt \| tāni ca
bhavān vetti eva ity āśayenāha---bhagavan he sarvajñeti \| śīḥpakṣe ta
kṛpayā tat sambhaved ity āha---bhagavan he mahādayāyukteti \|
śravaṇecchāyāṁ hetavaḥ---mukundasya paramānanda-pradasya \| kiṁ ca,
mahān aparicchinna ātmā buddhir vā yasya tasya \| kim ca, ananta-vīryāṁ
prabhāvaḥ sāmarthyaṁ vā yasya tasya \| kiṁ ca, prabhoḥ nijeṣṭaśvarasya,
yad vā, āyuṁsyapi yatheṣṭaṁ dāduṁ śaktasyety arthaḥ \|
atyatṛpti-vilasitam evedam \| evaṁ viryāṇām api paramānanda-pradatvam
aparicchinnatvaṁ prema-sevyatvaṁ cābhipretam \| viśeṣaṇānām eṣāṁ
yathottaraṁ śravaṇecchā-hetutve śraiṣṭhyam \|\|1\|\|

nanu dvitrāṇy eva dināni tava jīvatim iti katham etāvaty āśā sampadyeta
tatrāha---**prabhor** iti \| āyuṣy api yatheṣṭaṁ dātuṁ śaktasyety arthaḥ
\| anya-tṛpti-vilasitam evedam \|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aśītitama āyātaḥ śrī-dāmā hariṇārcitaḥ \|

sa-prema-pṛṣṭa uktā ca kathā gurukulāśrayā \|\|

**he prabho** ! tāni śrotum icchāma ity anvayaḥ \|\|1\|\|

**\...**

**\|\| 10.80.2 \|\|**

ko nu śrutvā sakṛd[^3]-brahmann uttamaḥ-śloka-sat-kathāḥ[^4] \|

virameta viśeṣa-jño viṣaṇṇaḥ kā[^5]ma-mārgaṇaiḥ \|\|

**śrīdhara-svāmī (bhāvārtha-dīpikā) : uttama-ślokasya** śrī-kṛṣṇasya
**satyo** manoharā viṣaya-vaitṛṣṇya-janikāḥ **kathāḥ** \| **viśeṣajñaḥ**
sāravit \| **viṣaṇṇo** viṣādaṁ prāptaḥ \|\|2\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu yuṣmābhir bahūni
tāni śrutāny eva, kiṁ punas tad-icchayā ? tatrāha---**ko nv** iti \|
asakṛd api śrutvā ko nu puman viramet, api tu na ko'pi \| tatra
hetuḥ---**uttamaḥ** sarvotkṛṣṭaḥ, kiṁ vā, udgataṁ tamaḥ saṁsāro'jñānaṁ
vā yasmāt, tathā-bhūtaḥ **śloko** yaśo yasya, tasya bhagavataḥ **pāvanīḥ
kathā** iti tāsām api tamo-nāśakatvaṁ ca sūcitam \|

nanu tathāpi madhura-rasa-pāna-bāhulyeneva muhuḥ śravaṇena tatra kadācit
tṛptiḥ śaṅkyate ? tatrāha---**viśeṣajña** iti \| sāra-grāhitvena
nitya-nūtanatayā tatra muhur icchā vardhata eva, na tu tṛptiḥ syād iti
bhāvaḥ \| tathā coktaṁ śrī-śaunakādibhiḥ prathama-skandhe---vayaṁ tu na
vitṛpyāmaḥ \[bhā.pu. 1.1.19\] ity-ādi \|

aho āstāṁ sārajñatā-rahityena tad-rasānanubhavād virāmaḥ,[^6]
nityānubhūyamāna-duḥkha-dhvaṁsārtham api virantuṁ na yujyata ity
āha---**viṣaṇṇa** iti \| **kāma-mārgaṇaiḥ** smara-śaraiḥ \| etad
upalakṣaṇam, krodhādi-vegair api krodhādīnāṁ kāmānugatvāt \| tathā cokaṁ
gītāsu---**kāma** eṣa krodha eṣa \[gītā. 3.37\] ity ādi \|

yad vā, kāmasya viṣaya-bhogasya mārgaṇair anveṣaṇaiḥ sādhanair ity
arthaḥ \| bahutvaṁ vaividhyād bāhulyāc ca \| yad vā, a-kāra-praśleṣeṇa
**kāma**-mārgaṇair aviṣaṇṇo'pi, ātmārāmaḥ pūrṇa-kāmo'pīty arthaḥ \|
**viśeṣajñaś** cet **ko nu viramet** ? he **brahman** ! iti tat tvayā
jñāyata eveti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu yuṣmābhir bahūni tāni
śrutāny eva, kiṁ punas tad icchayā ? tatrāha---**ko** nv iti \|
**asakṛd** api **śrutvā ko nu** pumān **viramet** ? api na ko\'pi \|
tatra hetuḥ---**uttamāḥ** udgate tamasī ajñāna-duḥkhe yasmāt, tādṛśaḥ
**uttamaḥ** sarvotkṛṣṭo vā **śloko** yasya, tasya bhagavataḥ **satīḥ**
śrī-kṛṣṇāvatāra-sambandhitvena tadīya-kathāsv api śreṣṭhāḥ **kathāḥ** \|

nanu bahavo viramanto\'pi dṛśyante ? tatrāha---**viśeṣajña** iti \|
**viśeṣau** māhātmya-mādhurya-rūpe vaiśiṣṭye **jānāty** anubhavati yaḥ,
sa iti \|

aho āstāṁ tad-anubhave jāte virāmaḥ nityānubhūyamāna-duḥkha-dhvaṁsārtham
api virantuṁ na yujyata ity ata āha---**viṣaṇṇa** iti \| **kāmasya**
viṣaya-bhogasya **mārgaṇair** anveṣaṇaiḥ, śleṣeṇa bāṇair viṣaṇṇa iti
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asakṛd iti \| yo viśeṣajñaḥ, yo vā
kāma-mārgaṇair viṣaṇṇaḥ, so'pi so'pi \|\|2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : asakṛd** api **śrutvā**
nanu viramanto\'pi bahavo dṛśyante tatrāha---viśeṣajña iti \|
nirviśeṣa-tattva-jñānina eva viramantu,
aprākṛta-guṇa-rūpa-līlāsvāda-**viśeṣajñas** tu **ko viramet** ? kiṁ ca,
nityānubhūyamāna-duḥkha-dhvaṁsārtham api viramituṁ na yujyate, ity
āha---**viṣaṇṇaḥ** \| viṣaṇṇo\'pi anyathā śravaṇa-dvayaṁ vyartham eva
syād iti bhāvaḥ \|\|2\|\|

**\...**

**\|\| 10.80.3 \|\|**

sā vāg yayā tasya guṇān gṛṇīte

karau ca tat-karma-karau manaś ca \|

smared vasantaṁ sthira-jaṅgameṣu

śṛṇoti tat-puṇya-kathāḥ sa karṇaḥ \|\|

**śrīdhara-svāmī (bhāvārtha-dīpikā) :** kathā-śravaṇaṁ stuvan
dṛṣṭāntatayānyārthān āha---**sā** **vāg** iti \| tāv eva **karau** yau
**tat-karma**-kartārau \| tad eva mano yat **sthira**-**jaṅgameṣu**
**vasantaṁ** smaret \| yas **tasya** puṇyāḥ **kathāḥ** **śṛṇoti** sa eva
**karṇaḥ** \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yayā** vācā \|
**tat-**karmārcanādi kuruta iti \| tathā anena **vāg** ādi-padānām
anvarthatoktā \| vaktīti vāk \| karotīti karaḥ \| manyate jānātīti manaḥ
\| karṇayati śṛṇotīti **karṇaḥ** \| kramād-vacikṛñmani-karṇīnāṁ
paribhāṣaṇa-karaṇa-jñānākarṇanārthakānāṁ dhātūnām ete\'nvarthakāḥ
prayogāḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : sthira**-**jaṅgameṣu**
santam, vā ivārthe, tad-eka-bhāvanayā sarvatraiva **tat**-sphūrteḥ
\|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : yayā** kṛtvā
tasyottama-ślokasya **guṇān** saundarya-mādhurya-kāruṇyādīn **gṛṇīte**
uccārayati janaḥ, saiva vāk \| anyathā bheka-jihvāvad vaiyarthyena
vāk-tv asyaivāsiddheḥ, nindyatvād vā \| evam agre'pi sarvaṁ karādīnāṁ
sarveṣāṁ kartṛtve'pi \| yayeti vācaḥ karaṇatvaṁ tasyā
jīva-durvaśatva-bodhanārtham \| sarvendriya-kṣobhikāyā bahu-vidhāyā vāco
mahā-yatnenaiva bhagavad-guṇoccāraṇe pravṛtteḥ \|

yad vā, jīvasya bhagavan-nāmoccāraṇādinā paramātma-puruṣārtha-sādhane
tasyā eva śraiṣṭhya-bodhanārthaṁ, tatra tasyāḥ pravṛttyā sarvendriyāṇāṁ
kṣobhi-nivṛtteḥ, nirvṛteś cet \| tathānyeṣām api śravaṇa-dvārā
hita-siddher iti dik \| **guṇān** iti bahutvaṁ svabhāvatas teṣāṁ
bāhulyāt \| kiṁ vā vārtāntara-nirasanārthaṁ bahūnāṁ teṣām
uccāraṇāpekṣayā gṛṇīta iti vā, ātmana iva śrotṝṇām api hitasyāpekṣayā
**karma** pūjā-paricaryādi \| sthireṣu **jaṅgameṣu** ca jīveṣu vasantam
iti sadā sarvatraiva smaraṇṇāpekṣayā sthirato jaṅgamānāṁ paścād uktis
teṣu prakāśa-bāhulyāt \| yad vā, vṛndāvanasya sthireṣu kadambādiṣu[^7]
**jaṅgameṣu** ca gavādiṣu sānnidhyena **vasantaṁ** smaret, **tasya**
puṇyāḥ **puṇya**-karīḥ sākṣāt-**puṇya**-rūpā vā manojñā vā **kathāḥ** \|
**karṇaḥ** śravaṇendriyam \| yad vā, karayoḥ sāhacaryāt karṇāv iti
jñeyam \| **tasya** nitya-dvitva-siddher ekatvoktāv api dvitvaṁ gamyata
eva \| tac ca pūrvaṁ vivṛtam \| evam agre cakṣur api \| puṇyeti sarvāsām
api kathānāṁ svabhāvataḥ puṇyatvena svarūpa-mātra-nirdeśaḥ,
madhura-līlā-kathāpekṣayā vā \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anyathā karṇasya vaiyarthyam
eveti darśayituṁ **tat-**sahayogena anyāny apīndriyāṇi tathā
dṛṣṭāntayati-seti \| guṇān iti bahutvaṁ prītau jātāyāṁ

nānā-guṇānusandhānāt karaṇatayā vācaḥ-pravṛtteḥ kartradhīnatvaṁ nirdiśya
punar aparitoṣeṇa sarvendriyāṇāṁ tatra svataḥ pravṛttir eva samīcīneti
jñāpayan karādīni kartṛtvenaiva nirdiśati, **tat**-karmakarāv ity-ādinā
\| **karma** pūjāparicaryādi sthirety ādi sadā sarvatraiva
smaraṇāpekṣaṇāma puṇyāḥ **puṇya-**karīr manojñā vā **kathāḥ** **karṇaḥ**
śravaṇendriyam asya jñānendriyatvāj-jñānasya caikenāpi siddhiḥ karādivan
na dvitvādy apekṣatvam ity ekatvaṁ nirdiṣṭam evaṁ cakṣur api vakṣyate
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sthira**-jaṅgameṣv iti sadā
sarvatraiva smaraṇṇāpekṣayā \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sa **vāg** ity ādi \|
**sthira**-**jaṅgameṣu** vasantam, sthirāḥ saṁsāra-vāsanayānuttaralā[^8]
ye jaṅgamāḥ prāṇino mahāntas teṣu **vasantaṁ** teṣāṁ hṛdaye santam
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalaṁ karṇasyaiva
kintu kṛṣṇa-sambandhaṁ vinā sarveṣām apy aṅgānāṁ vaiyarthyam
āha---**sā** **vāg** ity ādi \| anyāni **vāg** ādīni tu jihvāsatī
dārdurikeva \[2.3.20\] ity ādi śaunakokter nindyāny eva ity arthaḥ \|
**tat**-karma karāv eva **karau** dhanyau sthireṣu **jaṅgameṣu**
**vasantaṁ** smaret yan manas tad eva mana iti yatra yatra netraṁ
patati, tatra tatraiva kṛṣṇa-smaraṇa-śīlaṁ mana eva dhanyam ity arthaḥ
\|\|3\|\|

**\...**

**\|\| 10.80.4 \|\|**

śiras tu tasyobhaya[^9]-liṅgam ānamet

tad eva yat paśyati tad dhi cakṣuḥ \|

aṅgāni viṣṇor atha taj-janānāṁ

pādodakaṁ yāni bhajanti nityam \|\|

**śrīdhara-svāmī (bhāvārtha-dīpikā) : ubhaya-liṅgaṁ** iti sthiraṁ
jaṅgamaṁ ca tasyaiva liṅgaṁ matvā **ānamettad** **eva** śiraḥ \| **tad**
**eva** tasya liṅgaṁ sthiraṁ jaṅgamañ ca tasyaiva **liṅgam** ity **eva**
**yat paśyati-tad** **eva** **cakṣuḥ** \| tāny evāṅgāni **yāni
pādodakaṁ** bhajantīti \|\|4-6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyaiva bhagavato liṅgaṁ
mūrtim \| liṅgaṁ cihna **tu** māne ca mūrti-prakṛti-hetuṣu \| śiśne ca
śiva-liṅge ca jñāna-jñāpakayor api \| iti niruktiḥ \| **taj-janānāṁ**
hari-bhaktānām \| śriñ sevāyām \| asya namana-lakṣaṇa-sevāyāṁ śira iti
nipātyate \| caṣṭe paśyatīti **cakṣuḥ** \| darśane\'pi cakṣir asti \|
aṅganti pāna-snānādi-rūpāṁ sevāṁ prāpnuvantīty **aṅgāni** \| **atha**
ko\'rtho maṅgalāni śubhāni \| atheti
maṅgalānantarārambha-kārtsnyādhikāra-samuccayeṣv iti \| etena śīrṣādīnām
apy anvarthatoktā \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ubhaya-liṅgaṁ
bhagavan-mūrtiṁ vaiṣṇavaṁ ca \| viṣṇoḥ **pādodakaṁ** gaṅgā-jalaṁ,
śāla-grāmādi-jalaṁ ca \| **taj-janānāṁ** vaiṣṇavānāṁ **pādodakaṁ** ca
jala-mātram \|*\|*4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ubhaya-liṅgaṁ
śrī-śāla-grāmādi-rūpaṁ **tad**-bhakta-rūpaṁ ca \| yad vā,
calācala-mūrtitayā dvi-rūpam \| ā samyak \| bhūmi-sparśādinā namet \|
**eva** śabdena vicitra-rūpa-darśana-śīlasya cakṣuṣo'nyatra pravṛttiṁ
nirasyati \| hi **eva**, **tad** **eva**, niścaye vā \| asya pūrvatra
paratrāpy anuṣaṅgaḥ \| viṣṇoḥ śrī-śālagrāmādi-vividha-rūpeṇa
viśva-vyāpakasyeti pādodakasya saulabhyaṁ sūcitam \| **atha** api \|
tasya **viṣṇor** janānām api \| **bhajanti** śraddhayā dhārayanti,
**nityam** ity asya sarvās te prayuktatvāt pūrvair api sarvaiḥ
sahānvayaḥ \| **aṅgāni** nābher ūrdhvāni jñeyāni \| adhas
**tad**-dhāraṇa-niṣedhāt \| yathā kathañcit tan-nāmoccāraṇādibhir vāg
ādīnāṁ sārthakatve'pi tathā tathā tat-siddhy uktis tat-tat-samyaktayaiva
sāphalya-samyaktva-siddher iti dik \| sādhyasya śravaṇasya
prastāve'nyeṣām udāharaṇād dṛṣṭāntatayeti tair vyākhyātam \|

yad vā, evam **eva** vāg ādīni sārthakāni bhavanti \| mama durbhagasya
tat-**tad** abhāvena sarvāṇi tāni vyarthāny **eva** \| kevalaṁ
tvat-prasādāc chravaṇendriyam **eva** saphalaṁ bhavatv iti bhāvaḥ \|
ayaṁ **tu** bhaktyātidainyād **eva** \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ubhaya-liṅgaṁ viṣṇos
taj-janānāṁ ceti vyaktībhāvitvāt śrī-mad arcādi-rūpaṁ tad-bhakta-rūpaṁ
ca ā samyak bhūmi-sparśādinā namet eva śabdena
vicitra-rūpa-darśana-śīlasya cakṣuṣo\'nyatra pravṛtti nirasyati
taddhi-tad eva anenaiva pūrvatrāpy uttaratrāpi nirdhāro jñeyaḥ
athānantaraṁ tasya viṣṇor janānām api bhajanti śraddhayā dhārayanti
nityasya sarvānte prayuktatvāpūrvair api sarvaiḥ sahānvayaḥ \| aṅgāni
nābher ūrdhvāni jñeyāni adhas
tād-dhāraṇa-niṣedhād-yathā-kathañcin-nāmoccāraṇādibhir vāg ādīnāṁ
sārthakatve\'pi tathā tat-siddhy uktiḥ tat-tat-samyaktayaiva
sāphalya-samyaktāsiddheḥ karādīnāṁ dṛṣṭāntatve\'py ayaṁ bhāvaḥ evam eva
vāg ādīni sārthakāni bhavanti \|

mama tu tat-tad abhāvena sarvāṇi tāni vyarthāny eva kevalaṁ
tvat-prasādāc-chravaṇendriyam eva sārthakaṁ bhavatviti \|
**viṣṇu**-rāteneti \| svasmis tādṛśa-tad anugraha-bhāvenoddīpta-premṇa
ity arthaḥ \| ata eva samyak sotkaṇṭhaṁ pṛṣṭaḥ sa ca svato **bhagavān**
bhagaval-līlā-tattvajñatvena sarvajña-śiromaṇiḥ kiṁ ca, bādarāyaṇasya
sarva-vedānta-sārajñasya putraḥ tena punaḥ sampraśnena tu
śrī-vasudeva-nandane samagraiśvaryādi-samagra-kāruṇyādi-guṇa-nivāse
nitarāṁ magna-hṛdayaḥ sann abravīt \| tasya parama-kṛpāmayaṁ kathāsv eva
viśeṣa smṛtvā kathayāmāsa ity arthaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ubhaya-liṅgaṁ śrī-mad
arcādi-rūpaṁ, **tad**-bhaktādi-rūpaṁ ca *\|*\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ubhaya-liṅgaṁ
bhagavan-mūrtiṁ vaiṣṇavaṁ ca, viṣṇoḥ **pādodakaṁ** **taj-janānāṁ** ca
\|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ubhaya-liṅgaṁ viṣṇas
**taj-janānāṁ** ceti vyaktī-bhāvitvāt \| viṣṇu-pratimā-rūpaṁ ca tat
dvayam **eva** **yat paśyati-tad** **eva** **cakṣuḥ** **aṅgāni** nābher
ūrdhvavartīni jñeyāni \|\|4-6\|\|

**\...**

**\|\| 10.80.5 \|\|**

**sūta uvāca---**

viṣṇu-rātena sampṛṣṭo bhagavān bādarāyaṇiḥ \|

vāsudeve bhagavati nimagna-hṛdayo'bravīt \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nimagna-**hṛdayaḥ
praviṣṭa-cetāḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viṣṇunā
uttarā-garbhāntaḥ-praviṣṭena bhagavatā rāto brahmāstrāt rakṣitvā
pāṇḍavebhyo datta iti śrī-bhagavan-mahā-kṛpā-pātratvaṁ sūcitam \| ata
eva samyak sanyāyasa-dainyādinā pṛṣṭaḥ \| ataḥ śrotṛ-rasa-viśeṣotpattyā
vaktur api tad-udayāt \| **vāsudeve** śrī-vasudeva-nandane, ata eva
**bhagavati** tādṛśa-śrī-dāma-viprānugrahādinā
nijāśeṣa-māhātmya-pradarśake, nitarāṁ magnam amṛtābdhau maj-janavat
praviṣṭaṁ hṛdayaṁ yasya tathā-bhūtaḥ san, yato **bhagavān**
śrī-kṛṣṇa-prema-sampattimān \| tatraiva hetuḥ---vādarāyaṇir bhagavataḥ
śrī-vyāsasya badarikāśrama-kṛta-mahā-tapaḥ-phala-rūpa ity arthaḥ \| yad
vā, yathoktau hetuḥ---**bhagavān** sarvajñaḥ, śrotur bhāva-viśeṣodaye
sati tad anurūpa-madhura-kathā kathyety ādikaṁ jānann iti bhāvaḥ \|
anyat samānam \|

evaṁ kathāyāṁ kālādi-kramāpekṣā na kāryā, praṣṭur bhāvānusāreṇa
rasotpattyā vaktus tad-anurūpa-kathanād iti jñeyam \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viṣṇu-rāteneti \| svasmiṁs
tādṛśa-tad anugraha-bhāvenoddīpta-premṇety arthaḥ \| ayantu
bhaktābhimāna-dainyād eva \| viṣṇunā uttarā-garbhāntaḥ-praviṣṭena
bhagavatā rātaḥ brahmāstrādrakṣitvā pāṇḍavebhyo datta iti
śrī-bhagavan-mahā-kṛpā-pātratvaṁ sūcitam \| ata-eva samyak
sanyāya-dainyādinā sotkaṇṭhaṁ pṛṣṭaḥ, ataḥ śrotṛ-rasa-viśeṣotpattyā
vaktur api tad uduyāt vāsudeva śrī-vasudeva-nandane, ata-eva bhagavati
tādṛśa-śrīdāma-viprānugrahādinā nijāśeṣa-māhātmya-pradarśake nitarāṁ
magnam amṛtāvdhau majjanavat praviṣṭaṁ hṛdayaṁ yasya tathā-bhūtaḥ san \|
yato bhagavān[^10] śrī-kṛṣṇa-premṇi matimān, tatraiva
hetuḥ---vādarāyaṇir bhagavataḥ śrī-vedavyāsasya vadarikāśrame
kṛta-mahātapaḥ-phala-rūpa ity arthaḥ \| yad vā, tathoktau
hetuḥ---bhagavān sarvajñaḥ śrotur bhāva-viśeṣodaye sati tad
anurūpa-madhura kathā-kathanādikaṁ jānann iti bhāvaḥ \| anyat samānam \|

evaṁ kathāyāṁ kālādi-kramāpekṣayā na kāryā, praṣṭurbhāvānusāreṇa
rasotpattyā vaktā tad anurūpa-kathanād iti jñeyam \|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.80.6 \|\|**

**śri-śuka uvāca---**

kṛṣṇasyāsīt sakhā kaścit brāhmaṇo brahma-vittamaḥ \|

virakta indriyārtheṣu praśāntātmā jitendriyaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

> śrīdāmānau sakhāyau dvau lāṅgalivāsudevayoḥ \|
>
> eko gopāla-līlāyāṁ dvitīyaḥ śāstra-cintane \|\|
>
> ādyo gopaḥ paro vipro dvāv eva parama-priyau \|
>
> rāma-keśavayo jñeyau śrī-kṛṣṇasya viśeṣataḥ \|\| iti bṛhat-saṁhitokteḥ
> \|

śrīdāmā nāma gopālo rāma-keśavayoḥ sakhā \| idam evārdhaṁ
pṛthukopākhyāne'pi maṇḍuka-pluti-nyāyenāneyam \| tatra gopāla-padaṁ
śḷeṣeṇa gā veda-lakṣaṇā vāṇīḥ pālayate tad uktānuṣṭhāneneti gopāḷo vipra
iti vakti \| ata eva svāmi-caraṇaiḥ śrīdāma-suhṛda iti vyākhyātam kim
ca, tatraiva śrīdāma-padārth'py ayuktaḥ---

> amartyā labhyā yā sampat sā śrīr ity abhidhīyate \|
>
> śrīśena dattā sā yasmai sa śrīdāmābhidhīyate \|\|

tac cehoktaṁ svayaṁ bhavatā---prāpto mām asya dāsyāmi
sampado'martya-durlabhāḥ iti etena śrīdāma-padaṁ pṛthukopākhyāne nāsti
pratyuktaṁ prāpto mām iti vākyena sūcitatvāt \|

nanu, **kaścid** ity ukteḥ sudāmetara eva kiṁ na syāt tatredaṁ bodhyam
\| śrīdāmā-nāma-bhaktārthaṁ bhūmy-ānītendra-vaibhava ity
aṣṭottaraśata-nāma-pāṭhāt sa eveti \| sākṣāt-tan nāma tu śrī-kṛṣṇasya
jyeṣṭha-guru-bhrātṛtvena gurutvād eva śrī-yogindreṇa nopāttam \|

> ātma-nāma guror nāma nāmātikṛpaṇasya ca \|
>
> śreyaskāmo na gṛhnīyāt jyeṣṭhāpatya-kalatrayoḥ \|\| iti smṛteḥ \|

yad vā, **brāhmaṇo brahma-vittamaḥ** ity anenaiva
sudāma-śrīdāma-nāma-nāmnor grahaṇam arthaikyena paryāyatvāt, tathā
hi---brahmaṇo vedasya vil lābho yasmāt sa brahmavit \| vedanaṁ vit vil
lābho'to bhāve kvip \| vedādhyāpakatvenātyudāro'tiśaye'rthe tam apo
vidhānāt \|

> sarvebhya eva dānebhyo vidyā-dānaṁ viśiṣyate \|
>
> ahārya-dhanam etaddhi tad-dātā sarva-dāyakaḥ \|\| iti smṛteḥ \|

suṣṭhu dadātiti sudāmā \| śriḥ dadātiti śridāmā \| suṣṭhu
śri-śabda-vācako veda eva, sā hi śrir amṛta satām iti śruteḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇasya
sarva-cittākarṣaka-sad-guṇa-nidheḥ **kaścid** ekaḥ śrīdāma-nāmā
**brahma-vittamo** brahma vedas tad artha-vidāṁ madhye śreṣṭha ity
arthaḥ, bhagavad-bhakty-eka-niṣṭhatvāt \| ata **indriyārtheṣu** viṣayeṣu
**viraktaḥ** \| kutaḥ ? **pra**karṣeṇa **śāntaḥ** kāmādi-kṣobha-rahita
**ātmā** cittaṁ yasya saḥ \| tac ca kutaḥ ? **jitāni** vaśīkṛtāni
**indriyāṇi** sarvāṇi yena saḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kṛṣṇasya** iti yugmakam \|
sarva-cittākarṣaka-sad-guṇa-nidheḥ **kaścid** ekaḥ śrīdāma-nāmā
śrīdāma-raṅka-bhaktārthaṁ bhūmy-ānitendra-vaibhavaḥ iti
bṛhat-sahasra-nāma-pāṭhāt \| brāhmaṇatve'pi viśeṣam
āha---**brahma-vittamaḥ** vedārtha-vidāṁ śreṣṭha ity arthaḥ \|
śrī-bhagavad-bhakty-eka-niṣṭhatvāt \| ata eva **indriyārtheṣu** viṣayeṣu
**viraktaḥ** \| kutaḥ ? **pra**karṣeṇa **śāntaḥ** kāmādi-śoka-rahita
**ātmā** cittaṁ yasya saḥ \| tac ca kutaḥ ? **jitendriyaḥ** \|\|6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhīmenāpi sa dvairatha
eva jetavyaḥ śatākṣauhiṇī-yutas tu mā jetavyaḥ \|\|6\|\|

**\...**

**\|\| 10.80.7 \|\|**

[^11]yadṛcchayopapannena vartamāno gṛhāśramī \|

tasya bhāryā kucailasya[^12] kṣut-kṣāmā ca tathā-vidhā \|\|

**śrīdhara-svāmī (bhāvārtha-dīpikā) : tathā-vidhā** **kucailā** \| kiṁ
ca, **kṣut**-**kṣāmā** yat kiñcit sampannam annaṁ tasmai pariviṣya
svayaṁ kṣudhā jīrṇā \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasya** viprasya \|
**tathā-vidhā** bhartṛvan malina-vastrā \| na kevalaṁ malināmbarair
evety āha---*kiṁ ca* iti \|\|7-9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato **gṛhāśramy** api
**yadṛcchayā** prayatnaṁ vinā **upapannena** samīpe labdhena svayam
upasthitena vā dravyeṇa **vartamāno** vṛttiṁ kalpayan **kucelasya**
jīrṇa-malina-kṣudra-vastrasya \| **ca** api \| **bhāryāpi** āsīd iti
pūrveṇaivānvayaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato **gṛhāśramy** api
**yadṛcchayā** prayatnaṁ vināpi **upapannena** samīpa-labdhena arthena
**vartamānaḥ** vṛttiṁ kalpayan **kucelasya**
jīrṇa-malina-kṣudra-varṇasya **bhāryā** cāsīd iti pūrveṇaivānvayaḥ \|
**tathāvidhā** tādṛśa-sadguṇā \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tathā-vidhā**
tādṛśa-guṇa-yuktā **kṣut-kṣāmā** ceti **ca-**kārāt kṣut-kṣāmatvam ity
eko guṇas tu tasmād apy adhikas tasyāḥ prāptaṁ yat kiñcid annaṁ tasmai
pariveṣya svayaṁ kṣudhayaiva sthitatvād iti bhāvaḥ \|\|7\|\|

**\...**

**\|\| 10.80.8 \|\|**

pati-vratā patiṁ prāha mlāyatā vadanena sā \|

daridrā[^13] sīdamānā vai vepamānābhigamya ca \|\|

**śrīdhara-svāmī (bhāvārtha-dīpikā) : pati**-**vratā** satī \|
**mlāyatā** śuṣyatā **vadanena** \| **sīdamānā** bhartur
bhoga-sampādanāśaktyāvasīdantī \| **vepamānā** bhayena kampamānā
\|\|8-10\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vai** api \| bhayena
vepamānāpi \| abhimukhe gatvā \| **ca**-kārāt praṇamya ca \| bhayenaiva
**mlāyatā** **vadanena** prakarṣeṇa śrī-bhagavat-sakhya-smāraṇādinā, kīṁ
vā, praṇayenāha \| kutaḥ ? **pati**-**vratā** \| kiṁ **ca**,
**daridraṁ** duḥkhitam ity arthaḥ \| anyat tair vyākhyātam \|

yad vā, kṣut-kṣāmatvenaiva **sīdamānā** sadā-vaśā dravatī, ato vepamānā
\| kiṁ **ca**, **mlāyatā** **vadanena** viśiṣṭā \| yataḥ **pativratā**,
iti patyur api tādṛśatvaṁ dhvanitam \| tad
evābhivyañjayati---**daridraṁ**, yato raṅkam iti \| ataḥ **prāha** \|
**vai** prasiddhau \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vadana-mlānyādi-trayaṁ
prathamato bhartṛ-bhoga-sampādanāśaktyā nirantara-bubhukṣayaiva ca tato
bhagavati bhaktītara-prārthanānarhatva-bhāvanayā **pati-**bhayena
sambhavati \|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sīdamānā**
bhartṛ-bhoga-sampādanāsāmarthyāt sīdantī vepamānā bhagavati
bhaktītara-prārthanāyā anarhatvāt **pati-**bhayena sakampā \|\|8\|\|

**\...**

**\|\| 10.80.9 \|\|**

nanu brahman bha[^14]gavataḥ sakhā sākṣāc chriyaḥ patiḥ \|

brahmaṇyaś ca śaraṇyaś ca bhagavān sātvatarṣabhaḥ \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu bho **brahman**!
veda-svarūpeti tvayā tat-sarvaṁ vijñāyata eveti bhāvaḥ \| tad
evāha---bhagavata ity-ādinā \| **sākṣāc-**chriyaḥ **patiḥ** svayam eva
pratyakṣī-bhūto vā lakṣmī-kāntaḥ **bhagavataḥ** **sakhā** bhavata iti
vaktavye bhagavata iti gauravāt \| śriyaḥ patir iti
sarva-vibhūti-pradāna-sāmarthyam uktam \|

nanu tādṛśena sahādhamasya mama sakhyaṁ kuta iti cet-tatrāha---brahmaṇyo
brāhmaṇa-hitakārīti \|

nanu brāhmaṇyaṁ ca mama kuta iti cet-tatrāha---śaraṇyaḥ
śaraṇāgata-vatsala iti \|

nanu śaraṇāgata-lakṣaṇam api nāstīti cet-tatrāha---**bhagavān**
parama-dayālur ity arthaḥ \| kutaḥ? sātvatarṣabho yādavendraḥ kṛpayaiva
yadukule\'vatīrṇatvāt \|

yad vā, tatrāpī **sātvatarṣabhaḥ** kāruṇyādy-aśeṣa-guṇa-prakaṭanārthaṁ
yadukule\'vatīrya tat śreṣṭhatāṁ prāpta ity arthaḥ \| yad vā, nanu
tathāpi kena hetunā mayi tena kṛpā kāryeti
cet-tatrāha---**sātvatarṣabhaḥ** kaṁsa-bhayādināti-duḥkhitānāṁ yādavānāṁ
paripālaka ity arthaḥ \| iti dīna-vātsalyaṁ sūcitam \| yad vā,
sātvatarṣabhatvena sahaja-kāruṇyaṁ atas tasya kṛpāyāṁ kṛpālutvam eva
hetuḥ na tatrānyo\'nveṣaṇīya iti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhagavataḥ** pūjyasya bhavata
ity arthaḥ \| sākṣāt-sarveṣāṁ prakaṭa eva śriyaḥ **patiḥ** nanu tādṛśena
sahādhamasya mama sakhyaṁ kuta iti cet-tatrāha---brahmaṇyaḥ
brāhmaṇa-hitakārīti nanu tādṛśaṁ brāhmaṇyaṁ ca mama kuta iti
cet-tatrāha---śaraṇyaḥ śaraṇāgata-vatsala ity arthaḥ \| ko\'sau?
tatrāha---**bhagavān** **sātvatarṣabhaḥ** tad-rūpatvenāvatīrṇo\'yam ity
arthaḥ \|\|9\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu śrī-patinā dīnasya
mama kutaḥ sakhyaṁ tatrāha---brahmaṇyaḥ mama tādṛśaṁ brāhmaṇyam api
nāstīti cet śaraṇyaḥ bhakty abhāvān-mama śaraṇāgatatvam api nāstīti cet
**bhagavān** sarvajñatayā tava duḥkhaṁ dṛṣṭvā dayiṣyata eva ity arthaḥ
\| nanu sva-karma-phala-bhogeṣu mad-vidheṣv ananteṣu duḥkhi-jīveṣu
madhye sarvatra samaḥ sa mahyam eva kathaṁ dhanaṁ dadyād iti cen-maivam
ity āha---sātvatāṁ bhaktānām ṛṣabhaḥ patir iti sa mā dadātu nāma kintu
vyajanādibhis taṁ paricarantaḥ parama-kṛpālavas tad-bhaktās tu
dāsyantyeveti bhāvaḥ \| sātvatān yaduvaṁśyān sa pālayatyeva tvat-pālane
tasya ko bhāraḥ ko vā doṣo bhaviteti bhāvaḥ \|\|9\|\|

**\...**

**\|\| 10.80.10 \|\|**

tam[^15] upaihi mahā-bhāga sādhūnāṁ ca parāyaṇam \|

dāsyati draviṇaṁ bhūri sīdate te kuṭumbine \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ bhagavantam \| **te**
tubhyam \| **sīdate** daridrāya \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atas tam upaihi,
tat-samīpe gaccha \| nanu, tathāpy atyantāyogyatvāl-lajje vibhemi ca,
tatrāha---sādhūnāṁ bhavādṛśāṁ parāyaṇaṁ paramāśrayam, tad ekāśrayatvena
satāṁ bhayādinā tad anāśrayaṇam ayuktam iti bhāvaḥ \|

nanu, sādhutve sati tad āstāṁ nāma, ahantv asādur eva, nety āha---he
mahā-bhāgeti, anyathā tena saha sakhyānupapattir iti bhāvaḥ \| ato
bhavatā aprārthitam api dhanaṁ tac ca bhūri vahulaṁ te tubhyaṁ dāsyati
\| kutaḥ ? sīdate dāridryeṇa sadā kṣudhādinā duḥkhaṁ labhamānāya, kiṁ
ca, kuṭumvine, iti dāna-pātratāpi sūcitā \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tam** iti sārdhakam \| atas
**tam upaihi** tat-samīpe gaccha \| nanu tathāpy
atyantāyogyatvāl-lajjayā bibhemi ca tatrāha---**sādhūnāṁ** bhavādṛśāṁ
parāyaṇaṁ paramāśrayaṁ tad ekāśrayatvena bhayādinā tad anāśrayaṇaṁ satām
ayuktam iti bhāvaḥ \|

nanu sādhutve sati tad āstāṁ nāma ahaṁ tv asādhur evety āha---he
**mahā-**bhāgeti \| anyathā tena saha sakhyānupapatter iti bhāvaḥ \| ato
bhavatān abhy arthitam api dhanaṁ tac ca **bhūri** bahulaṁ **te**
tubhyaṁ **dāsyati** kiṁ **ca**, **sīdate** dāridrayeṇa kṣudhādinā sadā
duḥkhaṁ labhamānāya kiṁ **ca**, **kuṭumbine** iti dāna-pātratā sūcitā
\|\|10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sādhūnāṁ** ceti \|
**ca-**kārāddīnānāṁ ca \| yadi tvam ātmānaṁ sādhuṁ na manyase tadā dīnaṁ
tu bhavasy eveti bhāvaḥ \| ataḥ **sīdate** **kuṭumbine** iti
dāna-pātratvaṁ dyotitam \|\|10\|\|

**\...**

**\|\| 10.80.11 \|\|**

āste'dhunā dvāravatyāṁ bhoja[^16]-vṛṣṇya-andhakeśvaraḥ \|

smara[^17]taḥ pāda-kamalam ātmānam api yacchati \|

kiṁ nv artha-kāmān bhajato nātyabhīṣṭān jagad-guruḥ \|\|

**śrīdhara-svāmī (bhāvārtha-dīpikā) :** bhoja-**vṛṣṇya**-andhakeśvara
iti tat svīkāra-mātreṇa sarve te dāsyantīti bhāvaḥ \| **nātyabhīṣṭān**
paripāka-virasatvāt \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te bhojādayaḥ \| iti bhāva
iti-svāminā-dṛtasya bhṛtyāḥ paramādaraṁ kurvantīti prasiddhaḥ \|
paramārtham āha\--kintv iti \| pāka-virasān pariṇāme santāpakarān \|
**jagad-guruḥ** sarva-hita-karteti hetu-garbhita-viśeṣaṇam \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv asau
nija-bandhu-santoṣaṇārthaṁ kadācid indra-prasthe kadācin mathurāyāṁ
kadācid-yudhārtham anyatrāpi gacched iti dūraṁ gantum aśaktena mayā
kathaṁ prāptavya iti cet, tatrāha---āsta iti \| tad ito'natidūre
śrī-dvārakāṁ gaccheti bhāvaḥ \| anyat tair vyākhyātam \|

yad vā, kuta āste ? tad āha---bhojeti \| yuddhādi-nivṛttyā yadubhiḥ saha
vilāsārtham adhunā tatraiva nivāsād iti bhāvaḥ \| yadūnāṁ
bahula-kula-bhede'py eṣām evoktiḥ prādhānyād bhakti-viśeṣād vā \| yad
vā, bhojādaya īśvarāḥ sarva-sampattim anto yasmāt sa iti
gamana-mātreṇaiva tava sarva-sampattir bhaviteti bhāvaḥ \|

nanu tathāpy atyayogyāya bhūri na dāsyaty eva, tatrāha---smarata iti
caturthyāṁ ṣaṣṭhī \| **pāda**-**kamalam** ekam **api** smaratas
tac-cintana-mātre pravartamānāyāpy ātmānaṁ sarveśvaram **api**
**yacchati**, tad-vaśyaṁ karotīty arthaḥ \| **bhajato** bhajate
śravaṇādy-aśeṣa-bhaktiṁ kurvate yathā-vidhi pūjayate vā janāya \|

yad vā, sakhyena bhajate tubhyam artha-**kāmān** kimu arthān kāmāṁś ca
**nāty abhīṣṭān** paripāka-virasatvena prāyo'nabhīṣṭān **api**
yacchatīti kimu vaktavyam \| ato jagato **guruḥ** \|
śāstrādi-dvārārthādi-doṣa-darśako'pi tad-icchayā dadāty evety arthaḥ \|

yad vā, nanu tarhi na dāsyaty eva, tatrāha---**jagad**-gurur iti \| ayaṁ
bhāvaḥ---yathā pitā krīḍanādikaṁ tuccham **api** prārthayamānāya
bālakāya snehena tad-icchayā datte, paścād ratnālaṅkārādikam **api**,
tathā asāv artha-**kāmān** ādau dadāti, paścāt parama-padaṁ ceti
\|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv asau
nija-bandhu-santoṣārthaṁ kadācid indra-prasthe kadācid-vṛndāvane
kadācid-yuddhārtham anyatrāpi gacched iti dūraṁ gantum aśaktena mayā
kathaṁ prāptavyam iti cet-tatrāha---āsta iti \| tad ito'nātidūrāṁ
śrī-dvārakāṁ gaccha \| anyat-tair vyākhyātam \| yad vā, kuta āste ? tad
āha---bhojeti \| yuddhādi-nivṛttyā yadubhiḥ saha vilāsārtham adhunā
tatraiva nivāsārhatvād iti bhāvaḥ \| yad vā, bhojādayaḥ īśvarāḥ
sarva-sampattim anto yasmāt sa iti gamanamātreṇaiva tava sarva-sampattir
bhaviteti bhāvaḥ \| yad vā, dvārakāvāsato naticirakāla-gatam idaṁ vṛttaṁ
jñeyam \|

nanu tathāpy aty ayogyāya bhūri na dāsyaty eva tatrāha---smarata iti \|
caturthyāṁ ṣaṣṭhī **pāda-kamalam** ekam **api** **smarataḥ**
tac-cintana-mātre pravartamānāyāpi ātmānaṁ sarveśvaram **api**
**yacchati** tad-vaśyaṁ karotīty arthaḥ \| bhajataḥ bhajate śravaṇādy
aśeṣa-bhaktiṁ kurvate, yathā-vidhi pūjayate vā janāya yad vā, sakyena
bhajate tubhyaṁ artha-**kāmān** kimu arthān kāmāṁś ca yacchatīti kimuta
vaktavyam ity arthaḥ \| kimutatarāṁ sakhyasaubhāgyayuktāya tubhyam iti
bhāvaḥ \| teṣāṁ nyūnatve hetuḥ **nātyabhīṣṭān** pariṇāma-virasatvena
prāyo\'nabhīṣṭān nanu tarhi tān avajñayā na dāsyatyeva tatrāha---jagato
**guruḥ** sarva-dharmopadeṣṭā tato bhaktasya manorathaṁ kim iti na
pūrayed iti bhāvaḥ \| yad vā, jagato **guruḥ** piteti
ayam-bhāvaḥ---yathā pitā krīḍanakālikaṁ tuccham **api** prārthayamānāya
bālakāya snehena tadicchayā datte paścād-ratnālaṅkārādikam **api**
tathāsāvartha**-kāmānapi** dadāti paścāt-parama-padaṁ ceti \|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu sa sāmpratam
indraprasthe dvārakāyāṁ vā asura-māraṇārtham anyatra kvāpy āste vā
tatrāha---āsta iti \| adhunā nyasta-śastraḥ sva-nagarād anyatra na
yātīty arthaḥ \| bhoja-**vṛṣṇya** andhakeśvara iti tat-svīkāra-mātreṇa
te\'pi dāsyantīti bhāvaḥ \|

nanu tad **api** dhanaṁ prārthayitum ahaṁ lajje tatrāha---smarata iti \|
caturthy arthe ṣaṣṭhī smaraṇa-mātraṁ kurvate janāya aprārthakāyāpi
sva-mātmānam **api** dadāti kiṁ punar akāmān pariṇāma-virasatvāt \|
dātuṁ **nātyabhīṣṭān** yato jagatāṁ gurur hitakartā yācakānāṁ tv icchayā
tān apy aprārthito\'pi tena tatra gatvā tvayā tūṣṇīm eva stheyaṁ sa tu
tvad abhīṣṭaṁ bahudhanaṁ tvaddhita-kāritvāt svābhīṣṭaṁ
sva-caraṇa-padma-mādhuryaṁ ca dāsyatīti dyotitam \|\|11\|\|

**\...**

**\|\| 10.80.12 \|\|**

sa evaṁ bhāryayā vipro bahuśaḥ prārthito mu[^18]huḥ \|

ayaṁ hi paramo lābha uttamaḥśloka-darśanam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** vipraḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhāryayety
āvaśyaka-tad-bharaṇārthaṁ tad-vākyaṁ paripālyam iti bhāvaḥ \| tatra ca
viśeṣeṇa prāti kāmaṁ pūrayatīti vipraḥ \| tatrāpi bahuśaś cirakālaṁ
bahula-nyāyādi-pradarśanena vā tatrāpi muhur vāraṁ vāraṁ muhur iti pāṭhe
pāṭhāntare kṛpā-komala-svabhāva ity arthaḥ \| prārthitaḥ san mano dadhe
iti pareṇānvayaḥ \|

yad vā, prārthita ity etat-kriyayaiva vākya-samāptiḥ ato gamanāya matiṁ
dadhe prāg-**bahuśaḥ** darśanenāpi gamane sthitaṁ saṁśayaṁ nirasya
niścayaṁ kṛtavān ity arthaḥ \|

nanu tathāpy ekāntis tasya dhanecchayā yad ayuktaṁ tatrāha---ayam iti \|
yad vā, matiṁ manas tad anicchum api dadhe yuktyā pravartayāmāsa \|
kayety apekṣāyām āha---ayam iti \| **hi** eva ayam eva ko\'sāv ity
atrāha---uttameti \| yasya yaśaḥ śravaṇādinā saṁsāra-dhvaṁsādikaṁ
bhavati tasya darśanaṁ sākṣātkāra ity **ayaṁ** parama iti
sarva-puruṣārtha-phala-rūpāyā bhakter api tat-phalatvāt \| manasā
sthīrīkṛtena samyak dṛḍhatayā cintayitvā \| he kalyāṇīti
śrī-bhagavad**-darśana-**maṅgale pravartanāt \| tarhi taddīyatāṁ
tat-prārthanaṁ ca rikta-pāṇir na paśyeta rājānaṁ devatāṁ gurum
ity-ādi-nyāyāt sakhya-svabhāvād vā \|\|12-13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sa** evam iti sārdhakam \|
bhāryayetyāvaśyaka-tad-bharaṇārthaṁ tad-vacanaṁ pālyam iti bhāvaḥ \|
tatrāpi ca viśeṣeṇa pratikāmaṁ pūrayatīti vipraḥ tatrāpi bahuṣu
bahula-yukti-pradarśanena tatrāpi muhurvāraṁ vāraṁ mṛdviti pāṭhe
kriyā-viśeṣaṇam evaṁ-prārthito\'pi ayaṁ hīty-ādi manasā sañcintyaiva
gamanāya matiṁ dadhe \| dīyatām ity asyānantaram uvāceti śeṣaḥ \| he
kalyāṇi iti śrī-bhagavad-darśana-maṅgalo pravartanāt tat-prārthanaṁ ca
rikta-pāṇitā-doṣa-nirāsāya \|\|12-13\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bahuśaḥ** prārthita iti
tasyāḥ bhāryātvāt tasya ca mṛdutvād iti bhāvaḥ \| tasyāḥ prārthanayā
aprasannaṁ manaḥ parāmarśena prasādayati-ayam iti \|\|12\|\|

**\...**

**\|\| 10.80.13 \|\|**

iti sañcintya manasā gamanāya matiṁ dadhe \|

apy asty upāyanaṁ kiñcid gṛhe kalyāṇi dīyatā[^19]m \|\|

**śrīdhara-svāmī (bhāvārtha-dīpikā) : apy** asti kim astīti praśnaḥ
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** hari-darśana-lābham
\|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (vaiṣṇava-toṣaṇī,
krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : apy** asti gṛhe asti
ceddīyatāṁ riktapāṇiḥ sakhyustasya gṛhaṁ kathaṁ yāsyāmīti bhāvaḥ
\|\|13-14\|\|

**\...**

**\|\| 10.80.14 \|\|**

yācitvā caturo muṣṭīn viprān pṛthuka-taṇḍulān \|

caila-khaṇḍena tān baddhvā bhartre prādād upāyanam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pṛthukaḥ syāc-cipiṭake ity
amaraḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : yācitvā**
prativeśi**-viprān** yato **viprān** catura iti catur-vargasya
caturvidha-mokṣasya vā siddhy-apekṣayā vā kiṁ vā, catur-dikṣu
vartamānāṁś caturaḥ prativeśinaḥ pratyekam eka-muṣṭi-prārthanāt pṛthukāś
ca te taṇḍulāś ceti tathā **tān** iti prativeśi-brāhmaṇīnām api
tādṛśatayā kiṁ vā, tasyā eva tādṛśa-kṣutkṣāmatvena prārthyānīta-dhānyeṣu
dṛḍha-kuṭṭanāśaktyā pṛthukānām api taṇḍula-rūpatvāt \| celasya
jīrṇa-vastrasya khaṇḍam ekālpabhāgas tena **baddhvā** upāyana-rūpatayā
prakarṣeṇa bhartṛ-vastrāntar-dṛḍha-dhāraṇādinādāt \| etac-ca sarvaṁ
śrī-bhagavati nijākiñcanatā vijñāpanārthaṁ tasyāścāturyam iti na jñeyam
\| kintu atidāridryeṇākiñcanatvād eva \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yācitvā** prati **viprān**
prati catura ity adhika-nyūnatāyāṁ prayojanābhāvāt **pṛthuka-**taṇḍulāḥ
navārdha-bhraṣṭa-dhānya-kuṭṭanāj jātāś-cipiṭa-taṇḍulāḥ \|\|14\|\|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.80.15 \|\|**

sa tān ādāya viprāgryaḥ prayayau dvārakāṁ kila \|

kṛṣṇa-sandarśanaṁ mahyaṁ kathaṁ syād syād cintayan \|\|

**śrīdhara-svāmī (bhāvārtha-dīpikā) : mahyaṁ** mama \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tān** pṛthuka-taṇḍulān
\|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** so\'pi **tān** evādāya
anya-sadbhāvāt **prayayau** kṛśatvādinā gantum aśakto\'pi prayāsena
yayau yato vipreṣv agryaḥ śrī-bhagavad-bhaktatvāt \| **kila** niścitam
\| ity aśaktyādinā mārgān-nivṛttir nirastā yad vā, vitarke tataś ca
pareṇāsyānvayaḥ \|

yad vā, prakarṣeṇa yayau tad evāha---kṛṣṇasya sākṣād-bhagavataḥ
sandarśanaṁ sākṣād-darśanaṁ **mahyaṁ** māṁ prati **kathaṁ** kena
prakāreṇa kiṁ vā kiṁ **syād-**bhavitā kileti **cintayan** sann iti \|
san-darśanam **syād** sadā citte darśanaṁ sūcitam eva \| tathāpi
sākṣātkārasyaiva parama-phalatvaṁ bodhayati \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** so\'pi **tān** evādāya
anyāsad-bhāvāt **kila** vārtāyām \|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kathaṁ** **syād** **syād**
dvāḥ-sthair vārayiṣyamāṇatvād **syād** bhāvaḥ \|\|15\|\|

**\...**

**\|\| 10.80.16 \|\|**

trīṇi gulmāny atīyāya tisraḥ kakṣāś ca sa-dvijaḥ \|

vipro'gamyāndhaka-vṛṣṇīnāṁ gṛheṣv acyu[^20]ta-dharmiṇām \|\|

**śrīdhara-svāmī (bhāvārtha-dīpikā) :** gulmāni rakṣārthaṁ
sainya-sthānāni \| kakṣāḥ pratolīḥ \| atīyāyātikramya jagām \| sad-vijo
dvijaiḥ sahitaḥ \| tataś ca agamyā durgamā ye'ndhakā vṛṣṇayaś ca teṣāṁ
gṛheṣu \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratolīḥ rathyāḥ rathyā
pratolī viśikhāḥ ity amaraḥ \| tato gulmādi-laṅghanānantaraṁ
acyuta-**dharmiṇām** anavacchinna-dharmāṇāṁ hari-bhaktānāṁ vā \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gulma-lakṣaṇa-viśeṣaś
coktaḥ---

> nava-dvipaṁ nava-rathaṁ sapta-viṁśati saptikam \|
>
> gulmaṁ taj-jñaiḥ smṛtaṁ pañca-catvāriṁśat-padātikam \|\|

iti tāvat sainyasya sthānam eva gulmam ity upacārāt tādṛśāni **trīṇi**
\| nanva-gamyānāṁ gṛheṣu kathaṁ praveśaḥ? tad āha---acyutaḥ sthiraḥ
kṣatriyatvena brahmaṇyatādi-lakṣaṇo yo dharmas tadvatām \|

yad vā, acyutasya brahmaṇya-devatvādi-nija-māhātmye sadā susthirasya
bhagavata iva dharmo brāhmaṇa-bhaktyādis tadvatāṁ vaiṣṇavatvena svata
eva brāhmaṇānāṁ vaiṣṇavād arād ity arthaḥ \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** trīṇīty ardhakam \|
gulmalakṣaṇam idam uktan---

> navadvipaṁ nava-rathaṁ sapta-viṁśati-saptikam \|
>
> gulmaṁ taj-jñaiḥ smṛtaṁ pañcacatvāriṁśat-padātikam \|\| iti \|

atra tu purarakṣakatāvat senā-niveśa-sthalam eva gulmam ity upacārāt
tādṛśāni **trīṇi** \| vipra iti sārdhakam \|

nanu durgama-gṛhāṇāṁ gṛheṣu kathaṁ praveśaḥ tatrāha---acyutasya
brahmaṇya-devatvādi-nija-māhātmye sadā susthiratvena tan-nāmnas tasyaiva
dharmaḥ tadvatāṁ yad vā, bhagavad-dharmavatāṁ vaiṣṇavatvena svata eva
brāhmaṇānāṁ vaiṣṇavānāṁ cādarād ity arthaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : trīṇi** guṇānīty ādi \|
**trīṇi** gulmāni **tisraḥ** **kakṣāś** ca sa-**dvijaḥ** dvijair anyaiḥ
sahitaḥ sa-vipro'tīyāyety ekaṁ vākyam \| punar uttara-vākye
svy-aṣṭa-sahasrāṇāṁ harer mahiṣīṇāṁ madhye ekatamaṁ mukhyatamaṁ gṛhaṁ
dvijo viveśeti, eka eveti manane punar dvija-śabdopādānam \|
viveśaikatamam ity ādi \| ekatamaṁ pradhānatamaṁ śrī-rukmiṇī-bhavanaṁ
yathāvad gataḥ san viveśety anvayaḥ \| kīdṛśaṁ ? brahmānandaṁ
brahmānanda-svarūpam \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gulmāni
purabahir-dvara-rakṣaka-senā-niveśa-sthalāni kakṣāḥ
purāntar-dvāra-dīrgha-gṛha-prakoṣṭhān sa **dvijaḥ**
tatratyad-vija-sahitaḥ agamyāḥ ye andhaka-vṛṣṇayas teṣāṁ gṛheṣu
tad-gṛha-nikaṭe ity arthaḥ \|\|16\|\|

**\...**

**\|\| 10.80.17 \|\|**

gṛhaṁ dvy-aṣṭa-sahasrāṇāṁ mahiṣīṇāṁ harer dvijaḥ \|

viveśaikatamaṁ śrī-mad brahmānandaṁ gato yathā \|\|

**śrīdhara-svāmī (bhāvārtha-dīpikā) :** tathā **harer**
**dvy**-**aṣṭa**-**sahasrāṇāṁ** **mahiṣīṇāṁ** ca ye gṛhās teṣu madye
**śrī-mad**-ekatamaṁ **gṛhaṁ** viveśa \| tadā ca sa dvijo
**brahmānandaṁ** **gato** **yathā** tathā babhūveti śeṣaḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā ca gṛha-praveśāvasare
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** viveśaikatamam ity-ādi
\| eka-tamaṁ pradhānatamaṁ śrī-rukmiṇī-bhavanam ity-ādi \|
**brahmānandaṁ** brahmānanda-svarūpaṁ **yathā** yathāvad gataḥ praviṣṭaḥ
\| atas tal-loka-stha-purārāmāder brahmānanda-sadṛśatvaṁ pratipāditam
\|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hareḥ sarva-duḥka-harasya
sarva-manorahasya ceti gṛhasya tādṛśatvaṁ tena viprasyāpi tad-darśanena
sarva-duḥkha-nivṛttim ānandena\... \[pramoda\] na-prakārādy-anusandhānaṁ
ca sūcayati **śrī-mad** iti sarva-mahiṣī-varga-śreṣṭhāyāḥ
bahu-kuṭumbinyāḥ śrī-rukmiṇyāḥ gṛhasya śraiṣṭhyena śobhābharāt \| tathā
ca pādmottara-khaṇḍe gadyaṁ rukmiṇy-antaḥ-pura-dvāri tūṣṇīṁ kṣaṇaṁ
tasthau \[pa.pu. 6.252.32\] ity-ādi \| ato\'gre śaibyā-sthāne bhaiṣmīti
pāṭha eva saṅgataḥ \| tathā ca nirantarādhyāye'pi tāvac chrī jagṛhe
hastam \[bhā.pu. 10.81.10\] iti \| rāghavatve'bhavatve \'bhavat sītā
rukmiṇī kṛṣṇa-janmani \[vi.pu. 1.9.142\] śrī-viṣṇu-purāṇoktyā tasyā eva
śrīr iti prasiddhaḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śrī-mad** iti \| śrī-rukmiṇyā
gṛhasya śraiṣṭhyena śobhābharāt tathā ca pādmottara-khaṇḍe gadyaṁ---

sa tu rukmiṇyāntaḥ-puradvāri kṣaṇaṁ tūṣṇīṁ sthita ity-ādi \| ato\'gre
śaibyā-sthāne gurjarādi-prasiddhaḥ sākṣād iti pāṭha eva saṅgataḥ \|
tathā-cānantarādhyāye\'pi tāvac-chīr jagṛhe-hastam \[bhā.10.81.10\] iti
rāghavatve\'bhavatsītā rukmiṇī kṛṣṇa-janmani \[vi.pu. 1.9.142\] iti
śrī-kṛṣṇa-purāṇoktvā tasyā eva prādhānyena śrī-r iti prasiddheḥ tad
anya-sarva-vismāraṇāṁśe dṛṣṭāntaḥ brahmeti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad-anya-sarva-vismaraṇāṁśe
dṛṣṭāntaḥ---brahmānandam iti \|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dvyaṣṭa**-sahasraṇāṁ
**harer** **mahiṣīṇāṁ** **dvyaṣṭa**-sahasra-mahiṣī-gṛhāṇāṁ madhye
ekatamaṁ mukhyatamaṁ **gṛhaṁ** viveśa ity anvayaḥ \| tac ca **gṛhaṁ**
rukmiṇī-gṛham eva yad uktaṁ padmottara-khaṇḍa-gadyam---sa tu
rukmiṇy-antaḥ-pura-dvāri kṣaṇaṁ tūṣṇīṁ sthitaḥ ity ādi \| tad
anya-sarva-vismaraṇāṁśe dṛṣṭāntaḥ---brahmeti \|\|17\|\|

**\...**

**\|\| 10.80.18 \|\|**

taṁ vilokyācyuto dūrāt priyā-paryaṅkam āsthitaḥ \|

sahasotthāya cābhyetya dorbhyāṁ paryagrahīn mudā \|\|

**śrīdhara-svāmī (bhāvārtha-dīpikā) : paryagrahīt** paryarambhata
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** vipram \|\|18-19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** acyutaḥ
sarva-sad-guṇa-sad-vyavahārebhyaḥ kiṁ vā, yathā-kathañcij-jātāt sakhyād
vicyuti-rahita iti bhāvaḥ \| ataḥ priyāyāḥ **paryaṅkam** āśrito\'pi
"paryaṅka āsthita" iti cit-sukhaḥ \| arthaḥ sa eva \| **dūrād** eva
**vilokya** sākṣād dṛṣṭvā \| kiṁ vā, dūrād eva **sahasā** sadyaḥ
sambhrameṇa vā **utthāya** abhyetya ca agrato gatvā **mudā**
**dorbhyāṁ** prasāritābhyāṁ paritaḥ sarvāṅga-vyāptyā **agrahīt** gāḍhaṁ
paryarambhata \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
acyuta-deva-sarva-sad-guṇa-sad-vyavahārebhyaḥ yathā-kathañcij-jātāt
sakhyāc ca vicyuti-rahita ity arthaḥ \| ataḥ **priyāyāḥ paryaṅka**
**āsthito**\'pi \| "paryaṅka āśrita" iti cit-sukhaḥ \| arthaḥ sa eva \|
ṭīkāyāṁ *paryarambhata* ity asyāliṅgad ity arthaḥ \|\|18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : abhyetya** prāṅganam āgatya
**paryagrahīt** parirebhe \|\|18\|\|

**\...**

**\|\| 10.80.19 \|\|**

sakhyuḥ priyasya viprarṣer aṅga-saṅgātinirvṛtaḥ[^21] \|

prīto vyamuñcad ab-bindūn netrābhyāṁ puṣkarekṣaṇaḥ \|\|

**śrīdhara-svāmī (bhāvārtha-dīpikā) : ab-bindūn** ānandāśrūṇi \|\|19\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sakhyuḥ** sahādhyāyitvāt \|
kiṁ ca, **priyasya** parama-bhaktatvāt \| yad vā, priya-sakhasya ity
arthaḥ \| yato **vipraś** cāsau **ṛṣiś** ca
śrī-bhagavad-bhakty-ādi-māhātmyajñas tasya \| ato\'**ṅga-saṅgena**
sarvāṅga-gāḍhāliṅganena **aty**antaṁ **nirvṛtaḥ** svastha-cittaḥ
**prītaś** ca hṛṣṭaḥ san \| yad vā, **atinirvṛtaḥ** parama-sukhī,
**prītaś** ca prema-sampatti-paripūrṇaḥ san **vi**śeṣeṇa asādhāraṇatayā
**amuñcat** \| yataḥ **puṣkara**vad viśālāyat**ekṣaṇa** iti
bahulānandāśru-vimoke yogyatoktā \| yad vā, tena śrī-netrayoḥ
saundaryādhikatā sūcitā \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sakhyuḥ** sa-tīrthatvena saha
vihāriṇaḥ teṣv api bahuṣu **priyasya** prema-viśeṣa-viṣayasya \| kiṁ ca,
**vipraś** cāsau **ṛṣiś** ca śrī-bhagavad-bhakty-ādi-māhātmyajñaḥ tasya
**nirvṛtir** ānandaḥ **prītiḥ** sneha iti bhedaḥ **vi**śeṣeṇa
**amuñcat** \| tatra **puṣkarekṣaṇa** iti śrī-netrayoḥ saundaryādhikatā
sūcitā \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : nirvṛtir** ānandaḥ \| **prītiḥ**
snehaḥ \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.80.20 \|\|**

athopaveśya paryaṅke svayaṁ sakhyuḥ samarhaṇam \|

upahṛtyāvanijyāsya pādau pādāvanejanīḥ \|\|

agrahīc chirasā rājan bhagavāl loka-pāvanaḥ \|

vyalimpad divya-gandhena ca[^22]ndanāguru-kuṅkumaiḥ \|\|

**śrīdhara-svāmī (bhāvārtha-dīpikā) : samarhaṇam** upāyanam **upahṛtya**
samarpya \| **pādāvanejanīr** apaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : atha** aṅga-saṅgānantaram \|
**asya** viprasya \|\|20-21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atha**
cira-parirambhaṇānantaram eva **upaveśya** iti bhayādinā anupaviśantaṁ
balād ākṛṣya svayam upaveśya ity arthaḥ \| svayam ity asya yathā-yogyaṁ
parair apy anvayaḥ \| anyat tair vyākhyātam \|

tatra kiñcid upāyam ādau samarpya ity arthaḥ \| yad vā,
uttama-pūjopakaraṇam **upahṛtya** tat-prakāram evāha---**avanijya**
ity-ādinā dvayena \| atha vā, svayam evānīya yataḥ **sakhyur** avanijya
svarṇa-śṛṅgāreṇa śrī-rukmiṇyā dattena jalena prakṣālya **bhagavān**
sākṣāt parameśvaro\'py **agrahīt** \| kim artham? **loka-pāvanas**
tac-chikṣaṇena lokān pāvayitum iti \| yad vā, loka-pāvano\'py agrahīt \|
kutaḥ? bhagavān brahmaṇya-devatvādy-aśeṣa-guṇa-prakaṭana-para ity arthaḥ
\| he **rājann** iti śrī-bhagavatas tādṛśa-vyavahāreṇa prema-vivaśatvāt
\| yad vā, prītyā rājamānaḥ sat \| **divyena gandhena
agurv**-ādi-sādhita-sugandhi-dravya-viśeṣeṇa **candanādibhiś** ca
sahaiva piṣṭaiḥ \| yad vā, divya-gandhena sahitaiḥ piṣṭa-candanādibhir
**vi**śeṣeṇa bhakti-cchedādinā **alimpat** \|\|20-21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha**
cira-parirambhaṇānantaram eva **upaveśya** iti bhayādinā anupaviśantaṁ
balād ākṛṣya svayam upaveśya ity arthaḥ \| **svayam** ity asya
yathā-yogyaṁ parair apy anvayaḥ \| **samarhaṇaṁ** pūjā-dravyaṁ svayam
eva **upahṛtya,** tataḥ **svayam** eva **avanijya** ity-ādi \|

**bhagavān** sākṣāt parameśvaro\'py **agrahīt** \| kim-arthaṁ ?
**loka-pāvanaḥ** tac-chikṣaṇena **lokān pāvayitum** iti \| yad vā,
bhagavān api loka-pāvano\'py agrahīt \| aho vinayādi-sauśīlyam iti
bhāvaḥ \| **vyalimpad** ity ardhakam \| **divyena gandhena**
**agurv**-ādi-sādhita-sugandhi-dravya-viśeṣeṇa **candanādibhiś** ca
sahaiva piṣṭaiḥ **vi**śeṣeṇa bhakti-chedādinā **alimpat** tam iti śeṣaḥ
\|\|20-21\|\| \|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.80.22 \|\|**

dhūpaiḥ surabhibhir mitraṁ pradīpāvalibhir mudā \|

arcitvāvedya tāmbūlaṁ gāṁ ca svāgatam abravīt \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : gāṁ** ceti vyākhyātam
akrūropākhyāne \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dhūpādibhiś ca mudā
**arcayitvā** yato **mitraṁ** sakhāyaṁ **tāmbūlaṁ** **gāṁ** ca
**āvedya** samarpya, bhojanaṁ ca yathā-samayaṁ snapana-pūrvakaṁ bhāvi \|
tac ca bhuktvā \[bhā.pu. 10.81.12\] ity-ādināgre vakṣyaty eva \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : arcitvā** arcayitvā
paramānnādi-bhojanaṁ ca yathā-samayaṁ snapana-pūrvakaṁ jñeyam \| tac ca
bhuktvā \[bhā.pu. 10.81.12\] ity-ādināgre vakṣyaty eva \|\|22\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pādāvanejanīr** apaḥ
\|\|20-22\|\|

**\...**

**\|\| 10.80.23 \|\|**

kucailaṁ malinaṁ kṣāmaṁ dvijaṁ dhamani-santatam \|

**devī paryacarat sākṣāc**[^23] **cāmara-vyajanena vai \|\|**

**śrīdhara-svāmī (bhāvārtha-dīpikā) : dhamani**bhiḥ śirābhiḥ
**santataṁ** vyāptam \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śirā nāḍī dhamanī tu śirā
haṭṭa vilāsīnyas tu yoṣiti iti medinī \| śaibyā bhadrā \| atra
"paryacarat sākṣāt" iti pāṭha eva śrīdhara-sammataḥ \| agre
paryaṅka-sthāṁ śriyaṁ hitvā \[10.80.26\] ity atra tāvac chrīr jagṛhe
hastaṁ tat-parā parameṣṭhinaḥ \[bhā.pu. 10.81.10\] ity atra ca \|
śrī-padopādānāt svāmibhiḥ śaibyā-paratvena vyākhyānāc ca \| ata eva
cakravartinā gṛhaṁ vyaṣṭa-sahasrāṇām ity atra rukmiṇī-gṛham iti
vyākhyāya tatra pādmottara-khaṇḍa-vākyaṁ pramāṇatvena nyastam \| sa tu
rukmiṇy antaḥ-pura-dvāri kṣaṇaṁ tūṣṇīṁ sthitaḥ iti bala-bodhinyāṁ
śaibyeti pāṭham aṅgīkṛtya śaibyā lakṣmaṇeti vyākhyā śrī-padaṁ
lakṣmy-aṁśa-bhūta-lakṣmaṇā-paratve tatra ca śaibyā-śabdasya
lakṣmaṇā-paryāyatve mānam anveṣyam \| aśītitamādhyāye śaibye rohiṇi
lakṣmaṇe \[bhā.pu. 10.83.6\] ity atra śaibye mitravinde iti
paryāyālekhanāt-paraspara-virodho vivecanīyaḥ sudhībhir iti \| ataḥ
śaibyeti pāṭho\'śobhanaḥ pratibhāti \|\|23-24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kucelam iti
vastrāpradānaṁ sūcayaty eva, tac ca sakāraṇam agre vyaktaṁ bhāvi \|
malinatvādikaṁ ca dāridryeṇa tailodvartanādy-abhāvād eva \| viśeṣaṇaiś
caibhiḥ śrī-rukmiṇyā paricarāyogyatā tasyoktā \| evaṁ teṣāṁ yathottaraṁ
śraiṣṭhyam \| tathāpi, kiṁ ca, **devī** jagat-pūjyāpi, kiṁ vā,
rūpa-guṇādibhir vidyotamānā, **paryacarat**, yato bhaiṣmī
śrī-bhagavad-arthaṁ kanyātve'pi tyakta-bandhu-vargādikā
paramātma-pativrateti bhāvāḥ \| **vai** prasiddhau \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kucelam iti \| vastrāpradānaṁ
sūcayati \| tac ca sakāraṇam agre vyaktaṁ bhāvi **malinaṁ** vivarṇam
ity-ādikaṁ śītādi-duḥkhenaiva ebhis tu viśeṣaṇaiḥ paricaraṇīyatvāyogyatā
tasyoktā \| evaṁ teṣāṁ yathottaraṁ śreṣṭhyaṁ tathāpi **paryacarat**, kā?
yā sākṣāt svayam eva **devī** paṭṭa-rājñī śrī-rukmiṇīty arthaḥ \| iti
śrī-bhagavad-vṛttasya api parama-brahmaṇyatvaṁ darśitam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : devī** paryacarac
chaivyety-ādi \| **devī** rukmiṇī \| kīdṛśī ? śaibyā \| śivaṁ kalyāṇaṁ
tasya samūhaṁ śaivam \| tatra sādhuḥ śaibyā \|
nayathottarādhyāye---tāvac chrīr jagṛhe hastaṁ \[bhā.pu. 10.81.10\] ity
asyāsaṅgatiḥ \| vastutas tu śrī-rukmiṇy e**vai**katamaṁ gṛham iti ca
tasyā eva gṛhasya prādhānyam \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sākṣāt **devī** rukmiṇī
śaibyeti kācitkaḥ pāṭhaḥ pādmottara-khaṇḍa-sammataḥ \|\|23\|\|

**\...**

**\|\| 10.80.24 \|\|**

antaḥ-pura-jano dṛṣṭvā kṛṣṇenāmala-kīrtinā \|

vismito'bhūd ati-prītyā avadhūtaṁ sabhājitam \|\|

**śrīdhara-svāmī (bhāvārtha-dīpikā) : avadhūtaṁ** malinam \|\|24\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** amala-kīrtineti \|
sādhu-varga-pūjyatvenāvadhūta-sabhājanānarhatoktā \| tathāpi kiṁ ca
kṛṣṇena sākṣāt-bhagavatāpy **ati-prītyā** paramātma-premṇā sabhājitaṁ
**dṛṣṭvā**, jana iti vargāpekṣayaikatvaṁ, avadhūtam iti tair vyākhyātam
eva \| yad vā, gārhasthye'pi tal-liṅgādarśanāt \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : avadhūtaṁ** śrī-kṛṣṇena
sabhājitaṁ **dṛṣṭvā** \|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** amala-**kīrtinā** tataḥ
prabhṛti śrī-dāma-paricaraṇa-rūpā kīrtiḥ sudāma-dāridra-bhañjana-rūpaṁ
nāma cābhūt **avadhūtaṁ** malina-veśam \|\|24\|\|

**\...**

**\|\| 10.80.25 \|\|**

kim anena kṛtaṁ puṇyam avadhūtena bhikṣuṇā \|

śriyā hīnena loke'smin garhitenādhamena ca \|\|

**śrīdhara-svāmī (bhāvārtha-dīpikā) :** vismayam āha---**kim** aneneti
dvābhyām \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kim** anirvacanīyam
\|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhikṣuṇā** yācakena \|
**śriyā** dhanādi-sampattyā **hīnena** \| ato daridreṇāsmin loke
sarva-jana-madhye **garhitenādhamena** **ca**, nikṛṣṭeneti puṇya-yogyatā
nirastā \| evaṁ viśeṣaṇānām eṣāṁ yathottaraṁ śraiṣṭhyam \| anenāpi kiṁ
katarat puṇyaṁ sukṛtaṁ param-janmani **loke'sminn** ity asyātraiva
vānvayaḥ \| asmin martya-loke janmani vā, **kṛtaṁ** **kim** iti
tādṛśa-puṇyāsambhavāt \| jñānaṁ ca sad vayam api tad eva karavāmeti
bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śriyā** sampattyā **hīnena**
**bhikṣuṇā** yā**ca**kena ato\'smin loke garhitena tataś cādhamena
nikṛṣṭena iti puṇya-yonyatā nirastā \|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vismayam āha---**kim**
aneneti dvābhyām \| adhama-veṣatvād adhamena \|\|25-26\|\|

**\...**

**\|\| 10.80.26 \|\|**

yo'sau tri-loka-guruṇā śrī-nivāsena sambhṛtaḥ \|

paryaṅka-sthāṁ śri[^24]yaṁ hitvā pariṣvakto'grajo yathā \|\|

**śrīdhara-svāmī (bhāvārtha-dīpikā) : sambhṛtaḥ** saṁmānitaḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śriyaṁ śyraṁśa-bhūtāṁ
śaibyām \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asau, ayam adhunā sākṣāt
evety arthaḥ \| **triloka**-**guruṇā** śrī-brahmādi-pūyenāpīti
garhitādhamasya śriyo nitarāṁ vāso yasmin vāsa-sthānaṁ vā tenāpīti ca
śrī-hīnḍeḥ sammānanānarhatoktā \| aho āstāṁ vā vipratvādinā sammānanaṁ,
pariṣvaṅgaṁ tu īdṛśaṁ nārhaty evety āśayenāha---priyāṁ
**paryaṅka-**sthām api **hitvā** pariṣvaktaḥ \| tac ca mahādareṇa
paramātma-snehena ceti sūcayati---yathāgraja iti \| gada-pradyumnādiṣu
tādṛśasyādarasya cābhāvāc chrī-baladevopamā \| pāṭhāntare
mahiṣī-varga-śreṣṭhāṁ śrī-rukmiṇīm api \| anyat tair vyākhyātam \| yad
vā, sammataḥ svīkṛtaḥ \| tad evāha---**paryaṅka**sthām iti \| anyat
samānam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asau ayam adhunā sākṣād eva
ity arthaḥ \| **triloka-guruṇā** śrī-brahmādi-pūjyenāpīti
garhitādhamasya śriyo nitarāṁ vāso yasmin tenāpīti ca śrī-hīnādeḥ
sammānatān arhatoktā ataḥ āstāṁ vā vipratvādinā sanmānanaṁ pariṣvaṅgaṁ
tvīdṛśaṁ nārhaty evety āśayenāha---priyāṁ śrī-rūpāṁ **paryaṅka-**sthām
api **hitvā** pariṣvaktaḥ śriyam iti tu pāṭho\'nuvṛttaḥ pariṣvaṅgaś ca
mahādareṇa parama-snehena ceti sūcayati **yathā**'graja iti tad idaṁ
śrī-mad antaḥpura-jana-vacanam iti yuktam eva anyeṣāṁ śrī-bhagavatas
tathā-vidhāne tu nāyuktatābhānam iti tad-vacanatvenoktam \|\|26\|\|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.80.27 \|\|**

kathayāṁ cakratur gāthāḥ pūrvā guru-kule satoḥ \|

ātmanor lalitā rājan karau gṛhya parasparam \|\|

**śrīdhara-svāmī (bhāvārtha-dīpikā) :** sator vasatoḥ \| **gṛhya**
gṛhītvā \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ātmanor** nijayoḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
pura-jana-vismayāpanodārtham iva tattvatas tasya sukhārthaṁ
sva-sneha-bharaṁ prakāśatā \| kiṁ vā, sakhya-svabhāvād eva tena saha
saṅgamya kara-grahaṇa-paramkaṁ pūrvāḥ priya-vārtāḥ śrī-bhagavatā kathitā
ity āha---kathayāñcakratur iti \| **ātmanor** **gāthāḥ**
paramātmādbhutatvena kavibhir gītatayā nibaddhā loka-prasiddhā vā vārtāḥ
\| guroḥ **kule** gṛhe \| tathā ca viśve---kulaṁ jana-pade gṛhe ity ādi
\| **lalitāḥ** sarva-loka-manoharāḥ, parasparaṁ **karau** gṛhītveti \|
sakhyeti sakhyenātyanta-snehāt kathane śrī-bhagavataḥ prādhānye'pi
kathayāñcakratur iti sāmyenokir viprasyāpy agre prativacanāt \| kiṁ vā,
anayaiva tasyātmano vā prīty-arthaṁ madhye madhye kiñcid anuktyānumodane
balāc chrī-bhagavataiva tasya pravartanaṁ ūhyam \| mitho hasta-grahaṇaṁ
ca śrī-bhagavataiva taṁ prati paramātmāgraheṇa sva-kara-grāhaṇāt \| kiṁ
vā, śrī-bhagavatā prakāśitena sneha-bhareṇa tasya vaivaśyāpādanāt \| iti
premodrekeṇa sambodhayati---**rājann** iti \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** purajana-vismayāpanodanārtham
iva tattvato mithaḥ sakhya-sukhodayārthaṁ sva-snehabharaṁ prakāśayan
kara-grahaṇa-pūrvakaṁ pūrvāḥ priyavārtāḥ guroḥ **kule** gṛhe tathā ca
viśvaḥ kulaṁ janapade gṛhe ity-ādi lalitāḥ sarva-loka-manoharāḥ
parasparaṁ **karau** gṛhītveti śrī-bhagavatā vyāñjitena sakhyena tasyāpi
sakhyodayāt \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kathayāñ**cakratur** iti
viprasyāpi madhye madhye tat-pūraṇād iti jñeyam \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gṛhya** gṛhītvā \|\|27\|\|

**\...**

**\|\| 10.80.28 \|\|**

**śrī-bhagavān uvāca---**

api brahman guru-kulād bhavatā labdha-dakṣiṇāt \|

samāvṛttena dharma-jña bhāryoḍhā sadṛśī na vā \|\|

**śrīdhara-svāmī (bhāvārtha-dīpikā) :** bhāryā ūḍhā pariṇītā **na** veti
gṛhastha-liṅga-darśanād bhogādarśanāc ca saṁśayād iva praś**na**ḥ
\|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gṛhastha-liṅgam
uṣṇīśa-bandhanādi \| bhujyante iti bhogā vastra-bhūṣaṇādayaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : api** kiṁ? anena
**labdha**-dakṣiṇatvādeḥ sarvasyāpi praśno jñeyaḥ \| he **brahmann** iti
mayā saha sarve vedāḥ sāṅgā bhagavatā paramm adhītā eveti bhāvaḥ \|
**sadṛśī** rūpa-guṇādinātma-tulyā \| he dharmajñeti samāvartanānantaram
anāśramitva-doṣa-parihārārtham avaśyaṁ bhāryā parigrāhyeti dharmaṁ
bhavān vetty eveti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra śrī-bhagavānuvāceti
prācuryāt **api** kim anena **labdha-**dakṣiṇatvādeḥ sarvasyāpi praśno
jñeyaḥ \| he **dharma-**jñeti yadi samāvartanaṁ kṛtaṁ tarhy
anāśramitva-doṣa-parihārārtham avaśyaṁ bhāryā pratigrāhyeti dharmaṁ
bhavān vetty eveti bhāvaḥ \|\|28\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāryā ūḍhā pariṇītā
**na** veti gṛhastha-liṅga-darśanād bhogādarśanāc ca saṁśayād iva
praśnaḥ \| he dharmajñeti \| yadi samāvartanaṁ kṛtaṁ tarhy
anāśramitva-doṣa-parihārārtham avaśyaṁ bhāryā parigrāhyeti dharmaṁ
bhavān vetty eveti bhāvaḥ \|\|28\|\|

**\...**

**\|\| 10.80.29 \|\|**

prāyo gṛheṣu te cittam akāma-vihitaṁ tathā \|

naivātiprīyase vidvan dhaneṣu viditaṁ hi me \|\|

**śrīdhara-svāmī (bhāvārtha-dīpikā) :** apratiṣedhād udvāham anumataṁ
matvāha---prāya iti \| tarhi **te** cittaṁ nūnam **akāma**-vihataṁ
kāmair vihataṁ na bhavatīti me viditam \| **tathā** **hi**, **dhaneṣu**
vastrādiṣu naivāti-prīyase \| he **vidvann** iti \| viduṣas tavaitad
yuktam iti bhāvaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** apratiṣedhānmayā vivāho na
kṛta ityuttarāpradānāt iti bhāva iti-na hi saṁsāratattvavido
viṣayāsaktābhavantītyāśayaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi saṁśaya-lopāt
kiṁ praśnena ? tatrāha---prāya iti \| tadety etad eva, tarhīti tair
vyākhyātam \| ato'yam eva pāṭhas tat-sammataḥ \| **hi** eva, viditam eva
\| prāya ity anena **tathā** vi-śabdenāti-śabdena ca kadācit kiñcit
kāma-hatatvaṁ kiñcit prītiṁ ca sūcayati \| ata eva saṁśayena praśnaḥ \|
iti samyak kāmādy-abhāve sati samāvartanānantaram avivāhe'py
anāśramitva-doṣo nirastaḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : akāma**-vihatam iti \|
**dhaneṣu** nātiprīyasa iti cāpātatas tadadāne vyājārthaṁ tatra prāya
ity anena vi-śabdenāti-śabdena ca vāsanāyā mūrcchitatvena ca sthitiṁ
sūcayitvā kāmam api dāsyāmīti nigūḍham āśvāsitaṁ ca anyat-taiḥ tatra
tarhīti cūrṇikārtham anusṛtya adhyāhṛtaṁ **tathā** hīti tathety anena
hi-śabdasyānvayāt \|\|29\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvayā lajjayā sampraty
avacanād api sarvam aham ajñāsiṣam evety āha---prāya iti \| samprati
gṛhasthasyāpi **te** **cittam** **akāma**-vihataṁ, na kāmair vihantuṁ
śakyam \| he **vidvan** ! viditam ata eva adhunā tāni tāni na dīyante
prāya ity atīti pādābhyāṁ bhāryānurodhena dhanādiṣu prīyase cety ata eva
paścāt tāni dāsyante ceti bhāvaḥ \| paśyata bhoḥ kilāyaṁ gṛhastho'py
atinispṛhaḥ parasmāt kim api na kāmayate balād dattam api na gṛhṇātīti
dvārakāyāṁ tat-pratiṣṭhā-khyāpanārtham eva tasya sakāmatvaṁ na
prakaṭīkṛtaṁ nāpi kiñcit prakaṭaṁ dattaṁ ceti jñeyam \|\|29\|\|

**\...**

**\|\| 10.80.30 \|\|**

kecit kurvanti karmāṇi kāmair ahata-cetasaḥ \|

tyajantaḥ prakṛtīr daivīr yathāhaṁ loka-saṅgraham \|\|

**śrīdhara-svāmī (bhāvārtha-dīpikā) :** kāma-hatatvābhāve kiṁ
gṛha-dharma-kleśenety āśaṅkyāha---kecid iti \| **daivīr**
īśvara-māyāracitāḥ **prakṛtīr** viṣaya-vāsanās **tyajantaḥ** \|
**kāmair** anākṛṣṭa-cetasām api karma-karaṇe dṛṣṭāntaḥ---yathāham iti \|
**loka**-saṅgrahaṁ **loka**sya saṅgraho grahaṇaṁ yathā bhavati tathāham
īśvaro'pi **karmāṇi** yathā karomi tadvat \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svayam āśaṅkya
samādhatte---kāmaha-tatvety-ādinā \|

> yadi hy ahaṁ na varteyaṁ jātu-karmaṇy-atandritaḥ \|
>
> mama vartmānuvartante manuṣyāḥ pārtha sarvaśaḥ \|\| iti śrī-mukhokteḥ
> \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kintu samyak
kāma-hatatvābhāve'pi keṣāñcid viṣaya-vāsanā-kṣayaṇārthaṁ vivāho yukta
ity āha---kecid iti \| vivekinaḥ **karmāṇi** gṛhastha-dharmān \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : karmāṇi** gṛhastha-dharmān
**kecit** **kāmair ahata-cetasaḥ** kecittu daivīḥ prakṛtīs **tyajantaḥ**
ity āvṛttyānvayaḥ \| nanūttaraḥ pakṣaḥ sambhavatu pūrvas tu na bhaved
ity āśayāha---yathāham iti \| lokasya saṅgraho yena tādṛśaṁ yathā syāt
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kecit** **kāmair**
**ahata**-**cetasaḥ**, **kecit** tu daivīḥ prakṛtīs tyajanta ity
āvṛttyānvayaḥ \|\|30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvam ativirakto'py anya
iva sannyāsaṁ nākaror ity atra tat tvām ahaṁ jāne ity āha---kecid
viraktāḥ **kāmair** anākṛṣṭa-cetaso'pi **karmāṇi** **kurvanti**, kecic
ca daivīḥ **prakṛtīr** deva-nirmitān cittasya svabhāvān
durlakṣya-sūkṣma-viṣaya-vāsanātmaka-mālinya-mayān tyajantas tyaktuṁ ca
**karmāṇi** kurvani \| tatra pūrveṣāṁ dṛṣṭāntaḥ **yathāhaṁ**
**loka**-saṅgrahaṁ yathā syāt tathā karma karomīti \|\|30\|\|

**\...**

**\|\| 10.80.31 \|\|**

ka[^25]ccid guru-kule vāsaṁ brahman smarasi nau yataḥ \|

dvijo vijñāya vijñeyaṁ tamasaḥ pāram aśnute \|\|

**śrīdhara-svāmī (bhāvārtha-dīpikā) : nau** āvayoḥ \| yato guroḥ \|
**vijñeyaṁ** paramātma-tattvam \| **tamasaḥ** saṁsārasya \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pāraṁ paramātmānaṁ yas
tasya pāre\'bhivirājate paraḥ ity-ādy ukteḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** maunaṁ sammati-lakṣaṇam
iti nyāyena tat-svīkāram ālakṣya mukhya-hetu-param-gāthā eva kathayitum
ārabhamāṇo vakṣyamāṇa-kaṣta-vārtāyā doṣa-parihārārthaṁ
sukha-hetutva-bodhanārthaṁ cādau **guru**-tat-sevādi-māhātmyam
āha---kaccid iti caturbhiḥ \| **nau** vāsam \| he **brahmann** iti
smaraṇa-yogyatoktā \| viśeṣaṇānubhava-viśvāsādinā jñātā \| vijñeyam iti
vi-śabdena bhagavat-tattvam abhipretam \| anuktaṁ tair api[^26]
vyākhyātam \| paramātmattvam iti, ato'nāyāsenāvāntara-phalatayā saṁsāraṁ
tarati \| kiṁ vā, **tamasaḥ**
sarva-dṛśsarva-pāra-samāpti-śrī-vaikuṇṭha-lokaṁ labhata ity arthaḥ
\|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** maunaṁ sanmati-lakṣaṇam iti
nyāyena tat-svīkāram ālakṣya sakhya-hetu-pūrva-gāthā eva kathayitum
ārabhamāṇo vakṣyamāṇa-kaṣṭavārtāyāṁ doṣa-parihārārthaṁ
sukha-hetutva-bodhanārthaṁ cādau **guru**-tat-sevādi-māhātmyam
āha---kaccid iti caturbhiḥ \| **nau** **vāsaṁ** **vijñāya** anubhūya
vijñeyam iti vi-śabdena śrī-bhagavat-tattva-mabhi-pretam \| **tamasaḥ**
sarvajñānaduḥkha-mayataḥ prakṛteḥ pāraṁ śrī-vaikuṇṭha-lokaṁ labhata ity
arthaḥ \|\|31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mām atinīcam api yad evaṁ
saṁmānayati, tan māṁ paricityānyasya kasyacid bhānena veti manasi
sandihānasya tasya sandehāpagamārthaṁ **guru-**kula-**vāsaṁ**
smārayati---kaccid iti dvādaśabhiḥ \| **nau** āvayoḥ \| **vijñeyaṁ**
bhagavat-tattvaṁ **tamasaḥ** saṁsārasya \|\|31\|\|

**\...**

**\|\| 10.80.32 \|\|**

sa vai sat-karmaṇāṁ sākṣād dvijāter iha sambhavaḥ \|

ādyo'ṅga yatrāśramiṇāṁ yathāhaṁ jñānado guruḥ \|\|

**śrīdhara-svāmī (bhāvārtha-dīpikā) :** tatrātma-jñāna-pradasya guror
atyantaṁ pūjyatvaṁ vaktuṁ puruṣasya trīn gurūn āha---sa va iti \|
**iha** saṁsāre yatra sambhavo janma-mātraṁ sa pitā tāvad ādyaḥ prathamo
**guruḥ** pūjyaḥ \| karma-vidyā-pradaṁ gurum āha---dvijāteḥ **sat**aḥ
puṁsaḥ **sat**-**karmaṇāṁ** yatra **sambhavaḥ** \| upanīya vedādhyāpaka
ity arthaḥ \| sa dvitīyo **guruḥ**, yathāham īśvaras tathā prathamād api
pūjya ity arthaḥ \| brahma-vidyā-pradaṁ gurum āha---āśramiṇāṁ sarveṣām
api jñāna-do yaḥ, sa tu **sākṣād** aham eveti \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tāvat \| ity artha
iti-ācārya iti bhāvaḥ \| ity artha iti---

utpādaka-brahma-dātror garīyān brahmadaḥ pitā \| iti mātsye \|\|

brahma gāyatrī vedo veti jñeyam \| aham eveti---dadāmi buddhi-yogaṁ taṁ
yenamām upayānti te \[gī. 10.10\]\| iti gītokteḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vai** eva, sa eva,
prasiddha iti vā \| yatra yataḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa **vai** sa eva yatra
nimitte asya trirāvṛttyānvayaḥ nimitte dvijāteḥ sata iti tṛtīyasyāpy
apekṣitatvāt yataḥ **jñānado** mat-tattvopadeśakaḥ svato\'py uttame
jñeyāntare sati guros tulyatvam evocyeta ata eva svaparitoṣa eva
phalatvenopasaṁhariṣyate nāham ity-ādinā \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanūttaraḥ pakṣaḥ sambhavatu nāma,
pūrvaṁ tu na sambhaved ity āśaṅkyāha---yathāham iti \| sa vaīty atrāpi
yatrety asya trir-āvṛttiḥ kāryā \| yatra **sambhavaḥ**, yatra nimitte
dvijāteḥ sataḥ, yatraiva ca nimitte **sat**-**karmaṇāṁ** sambhava iti
\|\|32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : iha** khalu pitā upanetya
madīya-tattvopadeṣṭā ceti traya eva guravo bhavanti \| teṣv antya
evātipūjanīya ity āha---sa vā iti \| **iha** saṁsāre yatra sambhavo
janma-mātraṁ sa ādhāna-kartā pitā tāvad ādyo **guruḥ** \| yatra dvijāteḥ
**sat**aḥ puṁsaḥ **sat**-**karmaṇāṁ** **sambhavaḥ**, sa upanetā
sāvitry-upadeṣṭā dvitīyo **guruḥ** \| yas tu āśramiṇām āśramibhyaś
caturbhya eva **jñānado** mat-tattvopadeṣtā, sa **yathāhaṁ**
mat-tulyatvenātipūjanīya ity arthaḥ \|\|32\|\|

**\...**

**\|\| 10.80.33 \|\|**

nanv artha-kovidā brahman varṇāśramavatām iha \|

ye mayā guruṇā vācā taranty añjo bhavārṇavam \|\|

**śrīdhara-svāmī (bhāvārtha-dīpikā) :** ato jñāna-pradaṁ guru-rūpaṁ
māmāśritya **ye** saṁsāraṁ taranti te buddhimanta ity āha---**nanv** iti
\| he **brahman**, te nanu varṇāśrama-vatāṁ madh**ye**'rtha-**kovidā**ḥ
\| **iha** manuṣya-janmani, tatrāpi varṇāśramavattve sati **ye**
**mayā** **guruṇā** guru-rūpeṇa vaktrā **vācā** upadeśa-mātreṇāñjaḥ
sukhenaiva bhavārṇavaṁ tarantīti jñāna-pradād guror adhikaḥ sevyo
nāstīty uktam \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gurūṇāṁ madhye jñānada eva
śreṣṭho\'to hetoḥ \| tatrāpi manuṣya-janmany api \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu niścaye \| he
**brahmann** iti brahmānubhavena vedārtha-tattva-jñānena tat tavaiva
susiddham iti bhāvaḥ \| añja iti vijñeya-vijñānena
bhakti-susiddhyāvāntara-phalatayā bhavārṇava-taraṇasya sukha-siddheḥ
\|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu niścaye añja iti
vijñeya-vijñānena bhakteḥ siddhyā avāntara-phalatayā
bhavārṇava-taraṇasya sukha-siddheḥ \|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tṛtīya-gurur eva saṁsārāt
tārayatīty āha---nanu niścitam eva varṇāśramavatāṁ madh**ye** te
evārtha-**kovidā**ḥ, **ye** **mayā** mad-rūpeṇa mat-tattvopadeṣṭā
**guruṇā** **vācā** man-mantropadeśa-mātreṇaivāñjaḥ sukhenaiva
bhavārṇavaṁ taranti \|\|33\|\|

**\...**

**\|\| 10.80.34 \|\|**

nāham ijyā-prajātibhyāṁ tapasopaśamena vā \|

tuṣyeyaṁ sarva-bhūtātmā guru-śuśrūṣayā yathā \|\|

**śrīdhara-svāmī (bhāvārtha-dīpikā) :** ata eva tad-bhajanād adhiko
dharmaś ca nāstīty āha---**nāham** iti \| **ijyā** gṛhastha-dharmaḥ \|
prajātiḥ prakṛṣṭa-janma upanayanam, tena brahmacāri-dharma upalakṣyate,
tābhyām \| tathā tapasā vāṇaprastha-dharmeṇa \| upaśamena yati-dharmeṇa
vā \| ahaṁ parameśvaras tathā na **tuṣyeyaṁ**, **yathā**
**sarva**-**bhūtātmā**pi **guru**-**śuśrūṣayā** \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva jñānaprada-guror
mad-rūpatvād eva \| mad-bhajanāj-jñānada-**guru-**sevātaḥ
**sarva-bhūtātmā**pi **guru-**sevāto\'haṁ **yathā** tuṣye tathā nānyair
dhamair iti \| **guru-**sevā kṛtā yena tena sarvaṁ kṛtaṁ śubham \|
ity-ādi-purāṇād-**guru-**sevaiva paro dharmo\'tonyathā
**sarva-**dharma-vaiyarthyaṁ syād iti bhāvaḥ \|\|

> nityaṁ kāryā guroḥ sevāvasare kārya-saṅkulaiḥ \|
>
> nijopādhika-dharmāṇāṁ sāṅgatāvāptaye nṛbhiḥ \|\|
>
> āṣāḍhyāṁ paurṇamāsyāṁ sā kāryā pūjā prayatnataḥ \|
>
> āṣāḍhyāṁ paurṇamāsyāṁ ca vyāsa-pūjākṛto narāḥ \|\|
>
> suvidyā-dhana-sampattiṁ labhante cākṣayāṁ sadā \|
>
> āṣāḍhyāṁ ca nara-śreṣṭha vyāsārcāvimukho naraḥ \|\|
>
> yāmyaiḥ pāśaiḥ parivṛtaḥ kaṣṭaṁ prāpnoti dāruṇam \|
>
> kāmāl-lobhāt-tathā mohād-vyāsārcāṁ na karoti yaḥ \|
>
> tasya sāṁvatsaro dharmo nāśamāyāti pāṇḍava \|
>
> vyāsa-pūjā gurau kāryā brāhmaṇe\'dhyāpake śucau \|\|
>
> yad-vopanetari gurāvalābhe pustakādiṣu \|
>
> adhyāpake kṣatriyādau vipre tyakta-nijāśrame \|\|
>
> sā na kāryā kadācic-ca vyāsārcā śubham īpsubhiḥ \|\|
>
> vyāsārcane pūrṇamāsī trimuhūrtādhikā varā \|\|

tri-muhūrtādhikā no cet-tadā pūrvadine bhavet \| tyakta-nijāśrame ity
ukteḥ kali-pravṛtta nānā-śāstrīya-mārga-pravṛtte brāhmaṇo'pi gurau sā na
kāryeti bhāvaḥ \| pustakādiṣv ihādi-padena
śāligrāmākṣata-puñja-tan-mūrtyādayo grāhyā iti \|

> dharmopadeṣṭā sarveṣāṁ vyāsaḥ **sarva**-gurur mataḥ \|
>
> tad arcite\'citāḥ sarve pitaro guravo\'marāḥ \|\|

iti sarvaṁ smṛtisāre saṁhitāyāṁ ceha prasaṅgād uktaṁ spaṣṭam \| alaṁ
prakṛtānuprakṛtena \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sarva**-bhūtātmeti \|
**sarva**-jīvānām antaryāmitvena teṣāṁ sevayā mat-santoṣa-sambhave'pi
**guru**-sevayaiva tuṣyeyam \| guror mad-bhakta-varatvāt sākṣād
mad-rūpatvād veti bhāvaḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sarva-**bhūtātmeti \|
**sarva**-bhūtānām antaryāmitvena teṣāṁ sevayā mat-saṁtoṣa-sambhave\'pi
**guru-**sevayā tuṣyeyam ity atiśaya-vivakṣayā tāṁ
vinānya-vaiyarthyāpatteś ca mad āveśena sākṣān-mad-rūpatvāt
mad-bhaktavara-rūpatvāc ceti bhāvaḥ \| anyattaiḥ \| yad vā, **ijyā**
mat-pūjā prajātir-mad-dīkṣā tapo māt-samādhiḥ upaśamo man-niṣṭhā tair
apīti kintv arthadvayam idaṁ sva-dharma-bhagavad-dharmopadeṣṭṛtvena
**yathā**yathaṁ gurudvaya-tāratamye jñeyam \|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmān mad-upadeṣṭā
**guru**r evātiśayena śuśrūṣaṇīya ity āha---**nāham** iti \| **ijyā**
homo brahmacāri-dharmaḥ \| prajātiḥ prajā putrotpādanaṁ gṛhastha-dharmaḥ
\| tābhyāṁ tapasā vanastha-dharmeṇa upaśamena yati-dharmeṇa vā ahaṁ
parameśvaras tathā na **tuṣyeyaṁ** **yathā** **sarva**-bhūtānām ātmāpi
**guru**-**śuśrūṣayā** \|\|34\|\|

**\...**

**\|\| 10.80.35 \|\|**

api naḥ smaryate brahman vṛttaṁ nivasatāṁ gu[^27]rau \|

guru-dāraiś coditānām indhanānayane kvacit \|\|

**śrīdhara-svāmī (bhāvārtha-dīpikā) :** kiṁ ca, asmākaṁ guru-śuśrūṣaṇaṁ
kim **api** daivād eva sampannaṁ, tat kiṁ tvayā smaryata iti
pṛcchati---**api** na iti \| **gurau** nivasatām asmākaṁ yat kim **api**
**vṛttaṁ** tat \| **kvacit** kadācit \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ghuṇākṣara-nyāyena jātaṁ
guru-śuśrūṣaṇam āha---kiñceti \| daivād evācintitam eva \| tad
guru-sevanam \| guru-dārair iti dāra-śabdasya bahu-vacanāntatvāt,
tat-puruṣasya parapradhānatvād-vṛttāv **api** bahutvam eveti \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
śrī-guru-sevā-māhātmyam uktvā loka-śikṣaṇārthaṁ tat-prakāraṁ darśayann
ekatraiva duḥkah-prāpty-ādinā sakhyasya hetu-viśeṣaṁ pratipādayan
dārḍhyaṁ bodhayati---apīty ādinā \| **naḥ** iti śrī-baladevāpekṣayā \|
**gurau** guru-gṛhe \| **brahmann** iti punaḥ punaḥ sambodhanena
lajjā-bhayādikaṁ nirasyan sakhyam eva draḍhayan sva-sandarśane mukham
unnamayaṁs taṁ praharṣayati \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-guru-sevāmāhātmyam uktvā
loka-śikṣārthaṁ tat-prakāraṁ darśayan ekatraiva duḥkha-prāpty-ādinā
sakhyasya hetu-viśeṣaṁ pratipādayan tatra dārḍhyaṁ
bodhayati---apīty-ādinā \| na iti śrī-baladevāpekṣayā pūrvaṁ sator iti
dvivacanaṁ tu tad apekṣayāpi svayor aikya-vyañjanayā taṁ snehayati sma,
**gurau** guru-gṛhe **brahmann** iti muhuḥ sambodhanena lajjā-bhayādikaṁ
nirasyan sakhyam eva dṛḍhayan sva-sandarśanāya mukham unnamayaṁs taṁ
praharṣayati \|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gurau** nivasatām asmākaṁ
yad **vṛttaṁ** tat kiṁ **smaryate**? \|\|35\|\|

**\...**

**\|\| 10.80.36 \|\|**

pra[^28]viṣṭānāṁ mahāraṇyam apartau su-mahad dvija \|

vāta-varṣam abhūt tīvraṁ niṣṭhurāḥ stanayitnavaḥ \|\|

**śrīdhara-svāmī (bhāvārtha-dīpikā) : apartau** apagate ṛtau akāla ity
arthaḥ \| **vāta**ś ca varṣaṁ ca tayoḥ samāhāraḥ \| stanayitnavo
garjitāni cābhavan \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti-varṣākālam
antareṇeti bhāvaḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** praviṣṭānāṁ praviṣṭeṣv
asmāsu satsu \| **apartau** avarṣākāle'pi \| **tīvraṁ** duḥsaham \| he
dvijeti tad adbhuta-vṛtta-smaraṇāt tena kautukād vā \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** praviṣṭānāṁ praviṣṭeṣv asmāsu
satsu apartu śītartau prāpte **tīvraṁ** duḥsaham he dvijeti tad
adbhuta-vṛtta-smaraṇāt tena kautukād vā niṣṭurāstīvrāḥ stanayitnavo
mahā-garjitaṁ kurvāṇā vidyutpātāś cābhavan \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : apartau**
apagata-varṣa-ṛtau śīta-kāla ity arthaḥ \| stanayitnavo garjanavanto
meghāḥ \|\|36-37\|\|

**\...**

**\|\| 10.80.37 \|\|**

sūryaś cāstaṁ gatas tāvat tamasā cā[^29]vṛtā diśaḥ \|

nimnaṁ kūlaṁ [^30]jala-mayaṁ na prājñāyata kiñcana \|\|

**śrīdhara-svāmī (bhāvārtha-dīpikā) : nimnaṁ** **kūlaṁ** natam unnataṁ
ca sthānam \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāvat**-tadā \|
**jalamayaṁ** pracura-jalam \| **kiñcana** tṛṇa-kaṇṭakādi ca \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ca-kārābhyāṁ dvayor api
prādhānyam, yaugapadyāt \| **nimnaṁ** nīca-sthānaṁ **kūlaṁ** ca taṭam
unnataṁ **kiñcana** na prakarṣeṇājñāyata \| kiñcit samyaṅ na jñātam
asmābhiḥ \| yato **jala**-**mayaṁ** jalena plāvitam ity arthaḥ
\|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ca-kārābhyāṁ dvayor api
prādhānyaṁ yaugapadyāt **nimnaṁ** nīcaṁ sthānaṁ **kūlaṁ** ca
taṭamunnataṁ kiñcānena prakarṣeṇājñāyata kiñcid api samyak na jñātam
asmābhiḥ yato **jalamayaṁ** jalena plāvitam ity arthaḥ \|\|37\|\|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.80.38 \|\|**

vayaṁ bhṛśaṁ tatra mahānilāmbubhir

nihanyamānā muhur ambu-samplave \|

diśo'vidanto'tha parasparaṁ vane

gṛhīta-hastāḥ paribabhrimāturāḥ \|\|

**śrīdhara-svāmī (bhāvārtha-dīpikā) :** ambūnāṁ samplavo vyamiśraṇaṁ
yasminn ekodake tasmin vana ity arthaḥ \| paribabhrima bhṛñ bharaṇe iti
dhāto rūpam \| pari parito ba[^31]bhrima \| iḍ-āgamaś chāndasaḥ \|
bhārān dhṛtavanta ity arthaḥ \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** **vane** ity artha
iti-mārgādīnāṁ jalācchāditatvenaikodakatayāpratīyamāna iti bhāvaḥ \| ity
artha iti-sabhārā itas tato agacchāma iti bhāvaḥ \|

gamanasya pari-śabdāvagatatvād iti \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahadbhir anilair
ambubhiś ca vṛṣṭi-jalair **muhur** nitarāṁ hanyamānāḥ \| atha ata āturā
vivaśāḥ santo babhrima babhramimety arthaḥ \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** parito babhrima babhramima
ity arthaḥ \| bhrama-dhātoṣṭilopa ārṣaḥ \|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paribabhrima parito
bhramaṇaṁ karavāma indhana-bhāram avahāma vā bhrama-dhātor bhṛñ-dhātor
vā chāndasaḥ prayogaḥ \|\|38-39\|\|

**\...**

**\|\| 10.80.39 \|\|**

e[^32]tad viditvā udite ravau sāndīpanir guruḥ \|

anveṣamāṇo naḥ śiṣyān ācāryo'paśyad āturān \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat indhanārtham
asmat-preṣaṇam \| **viditvā** bhāryāto\'vagamya \| **āturān** kliṣṭān
\|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etat
mahā-vāta-vṛṣṭy-ādināsmākaṁ vane vāsa-duḥkhādikaṁ jñātvā, anudite'py
anveṣamāṇa itas tato'nvyiṣyan \| yata ācāryaḥ sadācāre sādhuḥ
parama-sad-vṛtta ity arthaḥ \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : etad** asmad-duḥkhaṁ
**viditvā** vitarkya gurur mahān api \|\|39\|\|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.80.40 \|\|**

aho he putrakā yūyam asmad-arthe'tiduḥkhitāḥ \|

ātmā vai prāṇināṁ preṣṭha[^33]s tam anādṛtya mat-parāḥ \|\|

**śrīdhara-svāmī (bhāvārtha-dīpikā) :** uvāca kṛpayā śloka-trayīm \|
yathā vayaṁ kṛtārthā ity āha---**aho** iti \| **ātmā** dehaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yayā śloka-trayyā \|
tamātmānam \| anādṛtyāgaṇaya \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : aho** khede \| **he**
putrakāḥ ! ity atisnehāt \| asmākam arthe prayojanārtham \| **asmad**
iti bhāryādy-apekṣayā \| kiṁ cātmeti \| **vai** prasiddhau \|
**mat**-parā babhūvitha \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aho** iti ya **ātmā**
**prāṇināṁ** preṣṭhas **tam** apy **anādṛtya** **matparāḥ** santo
**yūyam asmad** arthe duḥkhitā jātā ity arthaḥ \| mad ity ekatvaṁ
nirdiśann apy **asmad** iti bahutvaṁ nirdiśan **mat-**sambandhiṣv api
tatparā jātā iti vyanakti sma \|\|40\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uvāca cety āha
tribhiḥ---**aho** iti \|\|40\|\|

**\...**

> **\|\| 10.80.41-42 \|\|**
>
> **etad eva hi sac-chiṣyaiḥ kartavyaṁ guru-niṣkṛtam \|**
>
> yad vai viśuddha-bhāvena sarvārthātmārpaṇaṁ gurau \|\|
>
> tuṣṭo'haṁ bho dvija-śreṣṭhāḥ satyāḥ santu manorathāḥ \|
>
> chandāṁsy ayāta-yāmāni bhavantv iha paratra ca \|\|

**śrīdhara-svāmī (bhāvārtha-dīpikā) :** guror niṣkṛtaṁ pratyupakāraḥ \|
sarve arthāḥ yasmāt sa ātmā dehas tasyārpaṇaṁ viniyogaḥ \|\|41\|\|

**ayāta**-**yāmāni** yāto yāmo yasya pakvasyānnasya tad-gata-sāraṁ
bhavati tadvad anyad api gata-sāraṁ gauṇyā vṛttyā yā[^34]tayāmam ity
ucyate \| agata-sārāṇi chandāṁsi matto'dhīyamānāni **bhavantv** ity
arthaḥ \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iyad **eva** \[**etad
eva**-ity atra iyad **eva**-pāṭhe\'yam arthaḥ\] \| etāvan-mātram **eva**
\|\|41\|\|

gauṇyā vṛttyā-śoṇo dhāvatītivat tat-tad-guṇa-sambandhādgauṇī vṛttir
bhavatīti \| ity artha iti-matto\'dhītaṁ sakalam **iha** **paratra** ca
saphalaṁ bhavatv iti bhāvaḥ \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato **guru**-sevā
yuṣmākam adhunā susampannety āha---iyad iti \| hi niścaye \| **vai**
**eva** \| yad **eva** \| evādy-avyaya-trayeṇa tad-anyan nirastam \| ato
vo yuṣmān prati tuṣṭo'ham \| he **dvija**-**śreṣṭhāḥ** ! ity
abhīṣṭa-siddheḥ \| yad vā, tac ca yuṣmākaṁ sādguṇyenaiveti bhāvaḥ \| yad
vā, dvijeṣu śreṣṭhā ye manorathā ihāsmin loke **paratra** ca **satyāḥ**
saphalāḥ **santu** \| kathaṁ ? tad āha---chandāṁsīti mantrā vedā vā
sarve \| anyat tair vyākhyātam \|

yad vā, ihāsmin janmani parasmiṁś ca bhavantu svayaṁ sphurantv ity
arthaḥ \|\|41-42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato **guru**-sevā yuṣmākaṁ
susampannety āha---iyad iti \|\|41\|\|

ato vo yuṣmān prati tuṣṭo\'haṁ \| he dvija-śreṣṭhāḥ ity abhiṣṭa-siddheḥ
\| yad vā, tac ca yuṣmākaṁ sādguṇyenaiveti bhāvaḥ \| yad vā, dvijeṣū
śreṣṭhā ye mano-rathā ihāsmin loke paratra ca satyāḥ sāphalāḥ santu \|
katham ? tad āha---chandāṁsīti \| mantrā vedā vā sarve anyat tair
vyākhyātam \| yad vā, ihāsmin janmani paraṁsmiś ca bhavantu svayaṁ
sphurantity arthaḥ \|\|42\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guror **niṣkṛtam**
ṛṇa-śodhanaṁ sarve'rthāḥ mamatāspadam ātmā ahantāspadaṁ ca tayor arpaṇam
\|\|41\|\|

**ayāta**-**yāmāni** agata-sārāni \| jīrṇaṁ ca paribhuktaṁ ca yātayāmam
idaṁ dvayam ity amaraḥ \|\|42\|\|

**\...**

**\|\| 10.80.43 \|\|**

itthaṁ-vidhāny anekāni vasatāṁ guru-veśmani \|

guror anugraheṇaiva pumān pūrṇaḥ pra[^35]śāntaye \|\|

**śrīdhara-svāmī (bhāvārtha-dīpikā) : itthaṁ**-**vidhāny** evaṁ
prakārāṇy **anekāni** vṛttāni kiṁ tvayā smaryanta iti śeṣaḥ \| phalitam
upasaṁharati, **guror** iti \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** phalitaṁ
**guru-**sevana-labdhaṁ vastu \| praśāntaye mokṣāya \| pūrṇa aihikām
uṣmika-sukha-bhogena viraktaḥ san \| evakāreṇa---

> na yat-prasādāyuta-bhāga-leśamanye ca devā guravo janāḥ svayam \|
>
> kartuṁ sametāḥ prabhavanti puṁsas tam īśvaraṁ tvāṁ śaraṇaṁ prapadye
> \|\| \[bhā.pu. 8.24.49\] iti sūcitam \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** praśāntaye
prakṛṣṭa-sukhāya \| tena pūrṇo bhavati \| kiṁ vā, anugraheṇa pūrṇa eva
praśāntaye bhavatīty arthaḥ \| asmābhiḥ kṛtvā kim anirvṛtam \| kintu
asmākaṁ sarvam eva susampannam ity arthaḥ \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ittham ity ardhakam \|
**guror** ity api sarva-kāma-pūrṇo bhavati praśāntaye
prakṛṣṭa-sukha-svarūpāya mokṣāya śrī-bhagavad anubhavāya ca bhavatīty
arthaḥ \|\|43\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anekānīti vṛttāny
abhūvann iti śeṣaḥ \|\|43\|\|

**\...**

**\|\| 10.80.44 \|\|**

**śrī-brāhmaṇa uvāca---**

kim asmābhir anirvṛttaṁ deva-deva jagad-guro \|

bhavatā satya-kāmena yeṣāṁ vāso guror[^36] abhūt \|\|

**śrīdhara-svāmī (bhāvārtha-dīpikā) : asmābhiḥ kim anirvṛttam**
asampannaṁ, **yeṣām** asmākaṁ **bhavatā** saha **vāso'bhūt** \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kim** *asampannaṁ* ? kintu
sarvam eva sampannam eva \| **satya-kāmena** satya**-**saṅkalpena \|
**gurāv** iti sāmīpikādhāre saptamī, guru-gṛha ity arthaḥ\|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra hetum
āha---**deva-deva** ity ādi \| he **devānāṁ** śrī-brahmādīnām api
**deva** ! pūjyeti he jagato **guro** ! iti ca tathā **satya-kāmena**
icchā-mātreṇa sadyaḥ-sidhyat-sarvārthena \| kiṁ vā,
sadyaḥ-saphala-bhakta-manorathakeneti **gurau** vāsāyogyatoktā, tathāpy
**abhūt** \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkṣepeṇa sarvottaram
āha---**kim** iti dvābhyām \| **asmābhir** hetubhiḥ **kim anirvṛttaṁ** ?
kintv asmākaṁ bhavatāṁ pṛṣṭam apṛṣṭaṁ sarvam eva susampannam ity arthaḥ
\| tatra hetum āha---**deva**-**deva** ity-ādi-sambodhanābhyām \| yathā,
**satya-kāmena** iti ca \|\|44\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kim** **anirvṛttam** ? api
tu sarvam eva nirvṛttaṁ susampannam ity arthaḥ \| **satya-kāmena**
satya-saṅkalpeneti bhavato gurukula-vāsaḥ svecchādhīnaḥ samid-vahane
vāta-varṣādi kṛcchrām api guru-bhakti-jñāpakasya tava svecchādhīnam
evānyathā vātādīnāṁ kā khalu tvayi śaktiḥ, bhīṣāsmād vātaḥ pavate
\[tai.u. 2.8.1\] ity-ādi-śruteḥ ? asmākaṁ tu tatra tat-sāhityaṁ
mahā-bhāgya-phalam iti bhāvaḥ \|\|44\|\|

**\...**

**\|\| 10.80.45 \|\|**

yasya cchando-mayaṁ brahma deha āvapanaṁ vibho \|

śreyasāṁ tasya guruṣu vāso'tyanta-viḍambanam \|\|

**śrīdhara-svāmī (bhāvārtha-dīpikā) :** bhavatas tu sarvam etad
viḍambana-mātram ity āha---**yasya** iti \| **chando-mayaṁ** vedākhyaṁ
**brahma** \| tathā **śreyasām** **āvapanaṁ** tad-udbhava-sthānaṁ
**deho** mūrtir **yasya,** **tasya** tava \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat kathanaṁ tu sāmānyata
eva, na tu tvām uddiśyety āha---*bhavata* iti \| **śreyasāṁ**
tapo-yajña-dānādi-phalānām \| āsamantād upyate bīja-rūpeṇa
santanyate\'nnādi yatra tad **āvapanam** \| **yasya** taveti anukaraṇaṁ
loka-saṅgrahārtham eveti bhāvaḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad eva prapañcayaṁs
tad-vāse kāraṇam āha---**yasya** iti \| anena tathā **vibho** ! he
sarvaiśvarya-pūrṇa ! ity anena ca vedārthaṁ tat-phala-śreyo'rthaṁ ca
guru-gṛha-vāsaḥ parihṛtaḥ \|

nanu tarhi kim arthaṁ ? tatrāha---**atyantaṁ** **viḍambanam**, ḍa-layor
ekatvād vilambanaṁ loka-śikṣaṇāśrayaṇam ity arthaḥ \| **guruṣv** iti
bahutvaṁ śrī-raghunāthādy-avatāre śrī-viśvāmitrādy-apekṣayā \| yad vā,
śrī-bhagavad-gurutvena bhaktyā gauravāt \| anyat tair vyākhyātam \|

yad vā, **śreyasām āvapanam** udbhava-kāraṇaṁ **brahma** **deha** ekā
mūrtih \| yad vā, dehe viṣaye śrī-puruṣāvatāre śrī-brahmāvatāre ca
vedasya tan-mukhodbhavatvāt \| anyat samānam \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarhi mamādhyayanādinā kiṁ ?
tatrāha---**yasya** iti \| chando-**mayaṁ** veda-pradhānaṁ tad
eka-gamyam ata eva **śreyasāṁ** sarva-puruṣārthānām udbhava-sthānaṁ ca
yad-vastu tad eva **yasya** dehaḥ atyanta-**viḍambanam**
anukaraṇa-mātraṁ līlā-kautukam eveti yāvat \|\|45\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : chando-mayaṁ** **brahma**
eva **yasya** tava **dehaḥ** \| **śreyasāṁ** sarveṣām **āvapanaṁ**
kṣetram \|\|45\|\|

iti sārārtha-darśinyāṁ harṣiṇyāṁ bhakta-cetasām \|

daśame'trāśītitamaḥ saṅgataḥ saṅgataḥ satām \|\|

**\...**

**\
(10.81)**

**athaikāśītitamo'dhyāyaḥ**

## sudāmnaḥ sva-purī-pratyāgamanaṁ tatra bhagavad-dattam aiśvaryam upalabhya bhagavad-vātsalya-guṇa-gānam \|

**\|\| 10.81.1 \|\|**

**śrī-śuka uvāca---**

sa itthaṁ dvija-mukhyena saha saṅkathayan hariḥ \|

sarva-bhūta-mano-'bhijñaḥ smayamāna uvāca tam \|\|

**śrīdhara-svāmī (bhāvārtha-dīpikā) :**

ekāśītitame sakhyur jagdhvā pṛthuka-taṇḍulān \|

śriyaṁ nirmitavān indra- durlabhāṁ tu tad-āśrame \|\|

**saṅkathayan** sukha-goṣṭhīḥ kurvan \| **sarva**-bhūtānāṁ
manaso**'bhijñaḥ** \| mad-arthaṁ pṛthukān ānīya dātuṁ lajjita iti jānann
ity arthaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jagdhvā bhakṣayitvā \| tad
āśraye tad-gṛhe \| sa **hariḥ** \| ity artha iti \| rāja-rājādhipe
bhagavati bahu-su-svādvann ādya-śanakartari daridra-janāśanārham idam
annam ahaṁ kathaṁ dāsyāmīti vrīḍito\'yaṁ jñātavān iti bhāvaḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** asmin adhyāye kevalam
aṣṭātriṁśa-sāṅkhyaka-ślokasya vyākhyānaṁ kṛtam \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa
nijāśeṣa-bhagavattā-prakaṭanenānirvacanīya-māhātmyo **hariḥ** sarveṣāṁ
tasya vā manoharo bhagavān \| dvijeṣu vipreṣu **mukhyena**
tat-priya-sakhatvāc-chreṣṭhena **saha** \| ata eva saṅkathayan, ity
anyonyaṁ praharṣodaya uktaḥ \| **smayamānaḥ** tāvatā prayatnena santoṣāt
taṁ brāhmaṇam **uvā**ca \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa iti yugmakam \| saḥ
pūrva-varṇita-brahmaṇyatva-bhakata-sauhṛdyādi-guṇaḥ yato **hariḥ**
**sarvamano-**haratvāt-tan-nāmaivāsau ata eva dvijeṣu **mukhyena**
tat-priya-sakhatvāc-chreṣṭhena tena **saha** **saṅkathayan**
saṅkathā-rasena tamānandayann ity arthaḥ \| tatra hetuḥ, sarveti \|
tatra hetur-bhagavān iti \| tatra ca vaiśiṣṭyaṁ kṛṣṇa iti
**sarva-bhūta-mano** \'bhijña iti mad arthaṁ dūrastāvatā prayāsena
pṛthuka-taṇḍulāḥ samānītāḥ dṛṣṭvāpi mad-vaibhavaṁ tad artham ānītaṁ
kathaṁ kṣeptavyam iti premṇā jalādau na vikṣiptāḥ sampraty api
yatnenaiva rakṣitāḥ tathāpi dātuṁ lajjata iti ca saṅkathane jānann ity
arthaḥ \| ata eva smayamānaḥ premṇā taṁ brāhmaṇaṁ prakarṣeṇa
kautuka-rasa-prasāda-sānandatvena īkṣan īkṣamāṇaś ca tac ca nirīkṣaṇena
kadāyaṁ dāsyatīty anusandhānena ity arthaḥ \|
tad-granthi-nirīkṣaṇenopalakṣita iti vā tathāpi yato brahmaṇyaḥ
brāhmaṇa-jātāv eva tāvat-sahajahitaḥ kimuta tādṛśīty arthaḥ tato\'py
adatte prahasan mat-prajāvatyā yad upāyanaṁ dattaṁ tad-bhavān kathaṁ
gopayatīti parihasann **uvā**ca yataḥ priyaṁ sakhāyam iti khalu
vākyālaṅkāro tad evaṁ satāṁ gatiḥ sa eva satāṁ paramāśraya ity arthaḥ
\|\|1-2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** asmin adhyāye kevalam
aṣṭātriṁśa-sāṅkhyaka-ślokasya vyākhyānaṁ prāpyate.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ekāśītitame bhukta-pṛthuko\'smai parokṣataḥ \|

dattvāpy atula-sampattiṁ svaṁ mene ṛṇinaṁ **hariḥ** \|\|

**sarva**-bhūtānām api kim-punas tasya manaso\'bhijña iti mad arthaṁ
pṛthukān ānīyāpi dātuṁ lajjata iti sahasaiva jānann ity arthaḥ \|
**smayamāna** iti tavaitat upāyanam ahaṁ vyaktī-kariṣyāmy eveti
dyotayāmāsa taṁ brāhmaṇaṁ brahmaṇya iti tasya brāhmaṇatve svayaṁ tasya
bhajanīya ity arthaḥ \| prahasann iti mal-lobha-nīyamānītaṁ vastu
kiyantaṁ kṣaṇaṁ tvaṁ svakakṣe nihroṣyasīti sva-prāgalbhya-pradyotakaḥ
prahāsaḥ premṇā nirīkṣaṇeneti prema-pūrvakaṁ yat
kakṣastha-pṛthuka-granthi-nirīkṣaṇaṁ tena upalakṣitaḥ taṁ prekṣamāṇa iti
tav edaṁ dhamani-santatatvam idaṁ ca kucelatvam atraty ajanānāṁ
vismaya-rasa-poṣaka-mataḥ-param api śvastana-praharadvaya-paryantaṁ
sthāsyati na tataḥ-param iti bhāvaḥ \| sarvatra hetuḥ satāṁ gatir iti
\|\|1-2\|\|

**\...**

**\|\| 10.81.2 \|\|**

brahmaṇyo brāhmaṇaṁ kṛṣṇo bhagavān prahasan priyam \|

premṇā nirīkṣa[^37]ṇenaiva prekṣan khalu satāṁ gatiḥ \|\|

**śrīdhara-svāmī (bhāvārtha-dīpikā) : prahasan** kṣvelīṁ kurvan
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣveliṅ
kṣvelisyāt-savayohāsye iti niruktiḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yato **brahmaṇyo**
brāhmaṇa-hitakārī kiṁ ca, **prahasan** yataḥ **priyam** \|
sarva-bhūta-mano\'bhijñatve hetuḥ---**bhagavān** sarvaiśvarya-yuktaḥ,
yataḥ kṛṣṇaḥ yad vā, priyatve hetuḥ **brāhmaṇaṁ** sahaiva
vedārtha-tattvābhijñam ity arthaḥ \| kiṁ ca, svayaṁ brahmaṇyaḥ prahasane
hetv antaraṁ-kṛṣṇaḥ sarva-cittākarṣaka-līlaḥ \| kiṁ ca **bhagavān**
sarva-sad-guṇa-pūrṇa iti \| ataḥ **premṇā** yan-nirīkṣaṇam avalokanaṁ
tena **prekṣan** prekṣamāṇaḥ yataḥ **satāṁ** bhaktānāṁ **gatiḥ**
paramāśrayaḥ \| etat-padyārdhaṁ na sārvatrikam \|\|2\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.81.3 \|\|**

**śrī-bhagavān uvāca---**

kim[^38] upāyanam ānītaṁ brahman me bhavatā gṛhāt \|

aṇv apy upāhṛtaṁ bhaktaiḥ premṇā bhūry eva me bhavet \|

bhūry apy abhaktopahṛtaṁ na me toṣāya kalpate \|\|

**śrīdhara-svāmī (bhāvārtha-dīpikā) :** lajjayā tva-kathayatas tām
apanudann āha---aṇv apīti dvābhyām \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ lajjām \| daridrasya
mama bhūri-dravyāsattvāt \| bhavato mahato\'lpaṁ tuṣṭi-karaṁ **na** syād
iti nānītam iti cedāha---āṇvapīti \| bhaktair bhakti-yuktaiḥ
premṇāntaraprītyā \| **upāhṛtaṁ** samśaṅkayāha \|
etena-dravya-bhūritvābhūritve mat-prītau **na** hetū kintu bhaktir evety
uktam \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kim ānītaṁ** tat-kathaya
dehi veti śeṣaḥ \| he **brahmann** iti \| vipra! svābhāvika-vadānyatvena
tad-**bhavatā** nihnituṁ nopayujyata iti bhāvaḥ evaṁ prahasanaṁ vohyam
\| bhaktais tatrāpi **premṇā** kiṁ vā, bhaktatvād **eva** premṇopahṛtaṁ
samarpitam \| yad vā, bhakti-viṣayaka-mat-**premṇā** **bhūryeva**
**bhavet** abhaktai-rūpahṛtaṁ tu **na** **kalpate** yogyaṁ **na**
samarthaṁ vā **na** bhavati \| pāṭhāntare\'pi kathañcit
kaiścid-bhaktopahṛtam ati arthaḥ, sa **eva** \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kim** ity ardhakam \|
**kimānītaṁ** tat-kathayeti dehi veti śeṣaḥ \| he **brahmann** iti \|
vedārthavidā tvayā mad artham **ānītaṁ** svayaṁ grahītuṁ **na** yujyata
iti sa-narma-bhāvaḥ tatrāpi **gṛhāt-**patnītaḥ sakāśād iti pūrvavat kiṁ
ca, bhavān mitrocitaṁ **na** vyavaharati yat-parama-pati-vratayā
patnyā-prerito\'pi māṁ yācituṁ saṅkucati ahaṁ tu tad
ucita-svaccha-vyavahāraparaḥ yato yācitvaiva gṛhṇāmīti parihāsaṁ
parityajya taṁ protsāhayan yathārtham āha---aṇvapīti \| svalpam **apy**
annādikaṁ **bhaktaiḥ** sādaraiḥ tatrāpi prema-vadbhiḥ **premṇā** yad vā,
bhakta-viṣayaka-mat-**premṇā** **bhūryeva** **bhavet** tāvataiva
bahukāla-tṛptiḥ syād ity arthaḥ abhaktair upahṛtaṁ **me** **toṣāya**
**na** **kalpate** **na** sampadyate teṣu **na** kiñcid api rocata ity
arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : bhaktaiḥ** sādaraiḥ tatrāpi
prema-**bhaktaiḥ** **premṇā** \|\|3-5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhavatā-**gṛhād iti
bhavādṛśena priyeṇa mādṛśasya priyasya nikaṭaṁ prati yat-svagṛhāccirād
āgamanaṁ tat kiṁ rikta-hastvena sambhaved ity anumānād **eva** viditam
iti bhāvaḥ \| nanu tadaty alpam evāto\'tra darśayitum ahaṁ lajje ity ata
āha aṇvapīti \|\|3\|\|

**\...**

**\|\| 10.81.4 \|\|**

patraṁ puṣpaṁ phalaṁ toyaṁ yo me bhaktyā prayacchati \|

tad ahaṁ bhakty-upahṛtam aśnāmi[^39] prayatātmanaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad**-darśayati-patram iti
\| vidurasya **patraṁ** gajendrasya **puṣpaṁ** śabaryāḥ **phalaṁ**
rantidevasya toyam iti eteṣāṁ prītyā samarpita-patrādibhir eva tṛpteḥ
prasiddhatvāt-tat-patrādi \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** akiñcanatvādinā annādy
asadbhāve sati kevalaṁ patrādikam api **toyaṁ** veti
vikalpo\'trānusandheyaḥ \| **bhaktyā** premṇā ataḥ prakarṣeṇa yacchati
**ahaṁ** svayam evāśnāmi svīkaromi \| kutaḥ? bhaktyopahṛtaṁ tat-kutaḥ?
**bhaktyā** viśuddha-cittasya yad vā, bhaktyaivopahṛtaṁ svīkṛtaṁ **tad**
**aśnāmi** \| tatra patra-puṣpayor aśanāyogyatve\'py aśanaṁ
bhakti-sudhāsambandha-balāt \| toyasya peyatve\'pi tat-tat
chatri-nyāyena toyaikāhārāpekṣayā veti dik \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asad-bhāve sati patrādīnāṁ
madhye yat-kiñcil-labhyate **tad** ekam apīty arthaḥ \| ata eva
kramānuktiḥ **bhaktyā** premṇā ataḥ prakarṣeṇa yacchati **ahaṁ** svayam
evāśnāmi svīkaromi kutaḥ bhaktopahṛtaṁ tatas teṣām upaharaṇa-mātraṁ mad
aśane kāraṇaṁ na tu mantrādikam apīti bhāvaḥ \| punar ukti-bhaktau
svalālasāṁ khyāpayati **bhakty** upahṛtatve hetuḥ **prayatātmanaḥ**
viśuddha-cittasya kāmanāntaraśūnyasyeti yāvat \| tatra patra-puṣpayor
asanāyogyatvam apy aśananir deśaste apy aśnann ivopabhuñje kiṁ vā
bhojyābhāve te **aśnāmi** phalatoye tu sutarām aśnāmyeveti gamayati
toyasya peyatve\'py aśananir deśastoyāravat-**tad** eka-tṛpty apekṣayā
\|\|4\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu nirbuddhinā yadā
sva-gṛhādidaṁ tv adarthaṁ gṛhītaṁ **tad**ā kim api na vicāritam adhunā
tu vimṛśāmi tv adbhakṣaṇa-yogyam idaṁ na bhavatyato na dīyata ityata
āha---patram iti \| atra **bhakty upahṛtam** iti paunaruktyād-**bhakty**
eti na karaṇe tṛtīyā kintu sahārthe tena **bhaktyā** yukto
mad-bhakta-jano yad-dadāti tac ca bhaktyaiva upahṛtaṁ cet-tarhay aśnāmi
na tu kasyacid anurodhena ity arthaḥ \| ayam arthaḥ vastu khalu svādv
asvādu vā bhavatu kintu svādv idam iti buddhyā mad-bhaktena bhaktyaiva
yat dīyate tan-me ati svādv eva bhavet-tatra na me ko\'pi vivekas
tiṣṭhatīti aśnāmīti ghreyam apy anaśanīyam api puṣpam **ahaṁ**
bhakta-prema-mohito\'śnāmi nanu devatāntara-bhaktasya **bhakty**
upahṛtaṁ vastu kiṁ nāśnāsi yato mad-bhakta-jano yad-dadātīti brūṣe tatra
satyaṁ nāśnāmyev ety āha---prayatātmana iti \| mad-bhaktyaiva sa
śuddhāntaḥ-karaṇo bhavati nānyathā yad vā, bhaktau prakarṣeṇa
yatamāna-manasaḥ atas-tasyaivāśnāmi nānyasya ity arthaḥ \|\|4\|\|

**\...**

**\|\| 10.81.5 \|\|**

ity ukto'pi dvijas tasmai vrīḍitaḥ pataye śriyaḥ \|

pṛthuka-prasṛtiṁ rājan na prāyacchad avāṅ-mukhaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasmai** kṛṣṇāya \| prasṛtim
ardhāñjalim \| ardhāñjalau tu prasṛtiḥ iti yādavaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pṛthukānāṁ prasṛtiṁ
catur-muṣṭibhiḥ prasṛtis tat-parimitān cipiṭan **tasmai** prayatnenāpi
tadīyena nāyacchat \| **vrīḍitaḥ** ato\'vāṅmukhaḥ san vrīḍāyāṁ
hetuḥ---**śriyaḥ** pataya iti \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pṛthukānāṁ prasṛti
catur-muṣṭibhiḥ prasṛtiḥ tat-parimitān cipiṭān **tasmai** prakarṣeṇa
svecchayā nāyacchat kintu **vrīḍitaḥ** sann avāṅ-mukho babhūva **ity**
arthaḥ \| vrīḍāyāṁ hetuḥ **śriyaḥ** pataya iti \|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pṛthukānāṁ **prasṛtiṁ**
muṣṭicatuṣṭayaṁ vrīḍita **ity** atra hetuh **pataye** śriya iti
śrī-patiṁ khalu kaṭhoravirasāṁścipiṭān kathaṁ bhojayāmīti vimṛśyeti
bhāvaḥ \| **avāṅ-**mukha iti bhoḥ prabho \| mā māṁ viḍambaya bahuśo
yācyamāno\'pyahaṁ tubhyamidaṁ **na** dāsyāmīti me saṅkalpa iti
viprābhiprāyaḥ gṛhādāgamanasamaye madbhaktasyan tava yaḥ saṅkalpaḥ sa
nānyathā bhavitumarhatīti bhagavadabhiprāyaḥ \|\|5\|\|

**\...**

**\|\| 10.81.6 \|\|**

sarva-bhūtātma-dṛk sākṣāt tasyāgamana-kāraṇam \|

vijñāyācintayan nāyaṁ śrī-kāmo mābhajat purā \|\|

**śrīdhara-svāmī (bhāvārtha-dīpikā) : sarva**-bhūtānām ātma-dṛg
antaḥ-karaṇa-sākṣī \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya sudāmnaḥ \| ayaṁ
sudāmā \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sākṣād eva
**sarva-**bhūtānām ātma-**dṛk** yad vā, antaryāmy api sākṣād-bhūtaḥ
prākaṭyaṁ prāptaḥ atas tasya dvijasyāgamane kāraṇaṁ dhanārtham āgraheṇa
patnyāḥ preraṇaṁ vijñāya samyag-jñātvā acintayat \| kim? tadāha---nety
ādinā \| **śrī-**kāmaḥ san pūrva-janmani mā māṁ nābhajat \| iti
sakhyārtham evābhajad iti sūcitam \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarhi **śrī-**bhagavāṁs tu
kiṁ vyavasitavān ity apekṣāyām āha---sarveti sārdhaiś caturbhiḥ \|
sākṣād eva sarveṣāṁ bhūtānām ātmanāṁ ca **dṛk** draṣṭā tad antaryāmī
puruṣaḥ so\'pi **sākṣāt**-tulyo\'nyūnarūpo yasya saḥ viṣṭabhyāham idaṁ
kṛtsnam ekāṁśena sthito jagat \[gī. 10.42\] iti itara-gṛhītābhyaḥ
**sākṣāt-**pratyakṣa-tulyayoḥ ity amaraḥ vijñāya aparokṣatayā jñātvā kim
acintayat-tad āha---nāyam ity-ādyadhikenaikena \| **śrī-**kāmaḥ san
**purā** pūrva-janmani mā māṁ nābhajan iti sakhyārtham evābhajad iti
sūcitam \|\|6\|\| \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarveṣāṁ bhūtānāmātmanāṁ ca
**dṛk** draṣṭā tad antaryāmī puruṣaḥ so'pi **sākṣāt-**tulyo\'nyūna-rūpo
yasya saḥ \|\|6-9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātma**-dṛk**
antaḥ-karaṇa-sākṣī yad vā, sarveṣāṁ bhūtānām ātmanāṁ ca **dṛk** draṣṭā
acīntayat sarvajño\'pi mad-bhaktasyāsya katham īdṛśaṁ dāridryam abhūd
iti tat-premam ugdhaścintayāmāsa tat-kṣaṇa eva adhigata-tattvaḥ
sva-gatam āha---nāyam iti \|

nanu niṣkāma-bhaktasyāpy ananusaṁhitaṁ phalaṁ sad-viṣaya-bhogo bhavaty
eva yad uktaṁ

> dharmasya hy apavargasya nārtho\'rthāyopakalpate \|
>
> nārthasya dharmaikāntasya **kāmo** lābhāya hi smṛtaḥ \|
>
> kāmasya nendriya-prītiḥ \[bhā.pu. 10.20.9-10\] iti ucyate

niṣkāma-bhaktasya svabhāva-bhedād ananusaṁhitaṁ phalaṁ dvidhaṁ syāt
diṣṭam adiṣṭaṁ ca yasya viṣaya-bhoga-mātre eva dveṣas tasya viṣaya-bhogo
naiva syād iti bhāratādau tathā darśanād ato\'sya viprasya
prāg-etaj-janmani ca bhoge dveṣa eva kevalaṁ
bhāryānurodhād-bhagavad-darśana-lobhāc-cāyāta iti \|\|6\|\|

**\...**

**\|\| 10.81.7 \|\|**

patnyāḥ pati-vratāyās tu sakhā priya-cikīrṣayā \|

prāpto mām asya dāsyāmi sampado'martya-durlabhāḥ \|\|

**śrīdhara-svāmī (bhāvārtha-dīpikā) :** amartyānāṁ devānām api
**durlabhāḥ** \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : asya** sakhyuḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi katham adhunā
dhanārtham āgataḥ? tatrāha---patnyā iti \| tat-**priya-**cikīrṣāyāṁ
hetuḥ-pativratāyāḥ iti \| nanu tarhi vadānyānantaraṁ kuto na gataḥ?
tatrāha---sakheti \| mat-sakhyena mayy-evāgamanaṁ yogyam iti bhāvaḥ \|

yad vā, nanu tathāpi svayaṁ tad artham āgantuṁ nārhati tatrāha---sakheti
\| sakhyena tato mat-sandarśanam eva mukhya-prayojanam iti \| ato\'sya
asmai **dāsyāmi** yad vā, **asya** svādhīnā eva ity arthaḥ \| yad vā,
sākṣāt-taṁ pratyadānena kevalaṁ tat-patnī-prīty artham eva dānena
sambandha-mātrāpekṣayā sam-pradānatvābhāvād asyeti \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tarhi katham adhunā
dhanārtham āgataḥ tatrāha---patnyā iti \| tat-**priya-**cikīrṣāyāṁ
hetuḥ---pativratāyā iti karuṇayā dharma-hānibhir yāceteti bhāvaḥ \|
anena so\'pi suṣṭhu **pati-**sevanārtham eva tamenaṁ mad-yācanārthaṁ
preṣitavatīti bhāvaḥ \|

nanu tarhi vadānyāntaraṁ kuto na gataḥ tatrāha sakheti mat-sakhyena mayy
evāgamanaṁ yogyam anyatra gamane saṅkoce ca sati sakhyam eva na syād iti
kiṁ ca, sakhyena mukhyatayā mat-sandarśanam eva prayojanam iti bhāvaḥ \|
ataḥ **asya** asmai **dāsyāmi** yad vā, **asya** svādhīnā eva ity arthaḥ
\| yad vā, sākṣāt-taṁ pratya-dānena kevalaṁ tat-patnīprīty artham eva
dānena sambandha-mātrāpekṣayā sampradānatvābhāvād asyeti \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata eva punaḥ sva-gatam
āha---patnyā iti \| **pati-**vratāyā ity anena tasyā apy etat
premānurodhenaiva sakāmatvaṁ svatas **tu** parama-niḥspṛhatvam evety
ato\'martyānāṁ devānām api **durlabhāḥ** \|\|7\|\|

**\...**

**\|\| 10.81.8 \|\|**

itthaṁ vicintya vasanāc cīra-baddhān dvi-janmanaḥ \|

svayaṁ jahāra kim idam iti pṛthuka-taṇḍulān \|\|

**śrīdhara-svāmī (bhāvārtha-dīpikā) :** ati-jīrṇatvād vasanasya punas
tan-madhye cīreṇa **baddhān** \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tan-matre vastra-madhye \|
cīreṇa vastra-khaṇḍena \| idaṁ **cīra-**baddhaṁ **kim** **iti**
**dvi-**janmano vasanāt kakṣastha-saṅkucita-jīrṇa-vastrāt **svayaṁ**
jahārādadau \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ittham īdṛśaṁ samyak
cintayitveti adattaṁ nopatiṣṭhate **iti** nyāyena tat-sampat-siddhy
arthaṁ **svayaṁ** tadīyaṁ kiñcit svīkartum **iti** bhāvaḥ \| tathā ca
śrī-rukmiṇī devī vakṣyati etāvatālam \[bhā.pu. 10.85.19\] **iti** yad
vā, **itthaṁ** tasya parama-bhaktatvaṁ sañcintya svayam eva **jahāra**
balād-vṛhītavān \| kathaṁ **kim idam** ity evaṁ vadann **iti** śeṣo vo
vā \| dvijanmana **iti** brāhmaṇyena vasanasya **pṛthuka**-taṇḍulānām
api pāvatryādikaṁ dhvanitam \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ittham īdṛśaṁ samyak
cintayitveti adattvaṁ nopatiṣṭhata **iti** nyāyena tat-sampat-siddhay
arthaṁ **svayaṁ** tadīyaṁ kiñcit svīkartum **iti** bhāvaḥ \| tathā ca
śrī-rukmiṇī devī vakṣyati \| etāvatālam **iti** \| **itthaṁ** tasya
parama-bhaktatvaṁ sañcintya svayam eva **jahāra** balāt gṛhītavān kathaṁ
**kim idam** ity eva vadan **svayaṁ** **jahāra** balādvṛhītavān
**dvi-**janmana **iti** brāhmaṇyena vasanasya **pṛthuka**-taṇḍulānām api
pāvitryādikaṁ dhvanitam \|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atijīrṇatvād-vasanasya
punas tan-madhye cīreṇa **baddhān** **svayaṁ** svapāṇinā kakṣād ākṛṣya
**jahāra** \|\|8\|\|

**\...**

**\|\| 10.81.9 \|\|**

nanv etad upanītaṁ me parama-prīṇanaṁ sakhe \|

tarpayanty aṅga māṁ[^40] viśvam ete pṛthuka-taṇḍulāḥ \|\|

**śrīdhara-svāmī (bhāvārtha-dīpikā) : aṅga** he **sakhe** \| maṁ viśvaṁ
viśvātmānaṁ mām \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
etat**-pṛthuka**-taṇḍula-rūpam annam \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu vitarke \| **etad**
evopanītam upāyanatvenānītam, na ca mantavyam **etad** upāyana-yogyaṁ na
syād iti, mama **parama-**priyatvādity āha---**me**
**parama-**prītikaram iti \| tatra hetuḥ---he **sakhe**! iti sakhyā
tvayā ānītatvād iti bhāvaḥ \| na ca mantavyam **etad** alpamapīti
viśvasyāpi tṛptiṁ janayituṁ samartham ity āha---tarpayantīti \|
anyat-tair vyākhyātam \|

yad vā, mad aṅga-tulya-paramātmīya ity arthaḥ \| mām iti kim ucyate
**viśvam** api \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu vitarke **etad** eva
**upanītaṁ** na ca mantavyam etad upāyanaṁ yogyaṁ syād iti mama
**parama-**priyatvādity āha **me** mama **parama-**prītikaram iti tatra
hetuḥ---he **sakhe** iti sakhyā tvayānītatvād iti bhāvaḥ \| na ca
mantavyam etad alpam ity api viśvātmano mama tarpakatvād-viśvasyāpi
tṛptiṁ janayituṁ samartham ity āha---tarpayantīti \| anyat-taiḥ yad vā,
yato mām ataḥ sutarām api viśvaṁ yathā
taror-mūla-niṣecanenety-ādi-nyāyāt \|\|9\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** virasametan-mada-yogyam
iti mā manyethā yatho **me** **parama-prīṇanaṁ** nāpy alaṁ yatas
tarpayantīty-ādi \|\|9\|\|

**\...**

**\|\| 10.81.10 \|\|**

iti muṣṭiṁ sakṛj jagdhvā dvitīyāṁ jagdhum ādade \|

tāvac chrīr jagṛhe hastaṁ tat-parā parameṣṭhinaḥ \|\|

**śrīdhara-svāmī (bhāvārtha-dīpikā) : iti** vadann ekāṁ **muṣṭiṁ
jagdhvā** \| **tat**-**parā** iti \| ayaṁ bhāvaḥ---etāvatā puṁsa
ihāmutra ca mat-kaṭākṣa-vilāsa-bhūtānāṁ sarva-saṁpadāṁ samṛddhaye'lam \|
ataḥ paraṁ dvitīya-muṣṭy-adanena mā mām etad adhīnāṁ kurv iti \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāvat**
dvitīya-muṣṭi-grahaṇa-kāle \| **tat-parā** iti bhagavad-eka-niṣṭhā \|
atrāśayam āha---*ayaṁ bhāva* iti \| *etāvatā* eka-muṣṭi-taṇḍulādanena
*alaṁ* paryāptam \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yāvad **ādade** **tāvad**
evety atitvarāṁ bodhayati \| anyathā bhakṣitaḥ syāt \| **parameṣṭhinaḥ**
parameśvarasyāpi **hastaṁ jagṛhe** \| atas **tat-parā** tad-ekādhīnā \|
yad vā, parameṣṭhina iti tāvan-mātreṇaiva sarva-sampat-siddhiḥ sūcitā \|
tac ca svayam abhīvyañjitavyam eva \| anyat tair vyākhyātam \|

yad vā, parameṣṭhitvena tasya tādṛśa-pṛthuka-bhakṣaṇāyogyatoktā \| kiṁ
ca, **tatparā** **sā** śrī-rukmiṇy api premṇā tad-bhakṣaṇaṁ soḍhum
aśakteti śīghraṁ **hastaṁ** **jagṛha** **iti** bhāvaḥ \| anyat samānam
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yāvad **ādade** **tāvad**
evety atitvarāṁ bodhayati, anyathā bhakṣitā syāt \| **parameṣṭhinaḥ**
parameśvarasyāpi **hastaṁ jagṛhe,** yatas **tat-parā** \| tataḥ
parameṣṭhinas tasya tādṛśa-kadanna-bhojanaṁ soḍhum aśakter iti bhāvaḥ
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tat-parā** tādṛśa-kadanna-bhojanādi
soḍhum aśakteti vivakṣitam \|\|10-11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : jagṛhe** svapāṇinā jagrāha
mā bhuṅkṣv eti dyotayāmāsa tatra svasya sakhyur gṛhād āgatam idam
adbhutaṁ vastu svayam eva yadi sarvaṁ bhokṣyase tadāhaṁ
sva\[jā\]yātṛbhyaḥ sva-sapatnībhyaḥ sva-kiṅkarībhyaḥ svasmai ca vibhajya
kiṁ dāsyāmi vaṇṭane khalv ekaiko\'pi pṛthuko nāyāsyatīti svābhiprāyaṁ
śrī-dāmānaṁ jñāpayāmāsa mahā-saukumāryavato\'syodara-gatāḥ
kaṭhora-pṛthukā apakariṣyantīti vāstavaṁ svābhiprāyaṁ sva-sakhībhir
jñāpayāmāsa \|\|10\|\|

**\...**

**\|\| 10.81.11 \|\|**

etāvatālaṁ viśvātman sarva-sampat-samṛddhaye \|

asmin loke'tha vāmuṣmin puṁsas tvat-toṣa-kāraṇam \|\|

**śrīdhara-svāmī (bhāvārtha-dīpikā) : tvat**-**toṣa-kāraṇaṁ** tava
toṣasya kāraṇaṁ yathā bhavet, tathā **sarva-saṁpat**-**samṛddhaye** \|
yāṁ bhaktasya samṛddhiṁ dṛṣṭvā tvaṁ tuṣyer ity arthaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣāntaram
āha---tvat-toṣeti \| *ity artha* iti---yādṛśa-bhakta-samṛddhyā tava toṣo
bhavet, tādṛśīṁ tv eka-muṣṭy-aśanenaivāhaṁ sampādayiṣyāmīti bhāvaḥ
\|\|10-11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** uvāca ca-yad vā, kathaṁ
jagṛhe ? tadāha---etāvateti \| eka-muṣṭi-bhakṣaṇenaiva **puṁsas**
tvad-bhakasya puṁ-mātrasyaiva vā sarvāsām eva

sampadāṁ vibhūtīnāṁ **samṛddhaye** vivṛddhaye alaṁ paryāptaṁ
tat-paripūrṇatābhūd ity arthaḥ \| kutaḥ? he viśvasya ātman īśvara!
**tvat-**prabhāvād iti bhāvaḥ \| athaveti samuccaye \| anyat-tair
vyākhyātam \|

yad vā, etāvatā dvitīya-muṣṭi-bhakṣaṇenālaṁ prayojanaṁ nāstīty arthaḥ \|
kutaḥ? tvattoyasya kāraṇaṁ tvad-bhaktyādikam eva
**sarva-sampat-samṛddhaye** bhavati \| ato\'sya bhaktir eva lokadvaye
**sarva-**sampadaḥ sampādayiṣyati tathāpy eka-muṣṭi-bhakṣaṇaṁ sakhyena
yuktam eva anyena tu na kiñcit prayojanam iti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu bhavatu tasyā vastuta
evam abhiprāyaḥ, kim uktvā jagṛhe ? ity apekṣāyām āha---etāvateti \|
**etāvatā** dvitīya-muṣṭi-paryantena bhojanena alaṁ, prayojanaṁ nāsti,
kim utānyena tena ity arthaḥ \| kutaḥ ? **puṁso** jīva-mātrasyehāmutra
ca **sarveṣāṁ** tat-prema-paryantānāṁ puruṣārthānāṁ yā **sampat,**
tasyāḥ **samṛddhaye** vṛddhaye **tat-toṣa-**rūpam eva **kāraṇaṁ**
bhavati \| sa tu pūrvata eva vidyate
parama-bhakty-upahṛta-pṛthukaika-muṣṭi-bhojanena tu sutaram ato
mad-aṁśābhāsa-rūpāyā vyavahāra-sampad-adhiṣṭhātṛ-lakṣmyā dṛṣṭi-mātreṇa
yā sampat siddhyati, tasyāḥ siddhy-arthaṁ madīya-paramāśrayasya bhavataḥ
prayāsenālaṁ, kintv asya gṛhe siddhaiva sā ity arthaḥ \|

ato yadi gārhasthya-sampattiṁ samprati prakaṭaṁ dātum icchasi, tadā sāpy
asya gṛhe siddhaiva tasmād aṇv apy upāhṛtaṁ bhaktaiḥ premṇā bhūry eva me
bhaved iti bhavad-anubhava-prāmāṇyena bhojana-prayojanena tava santoṣe
jāte tat-prayojanāntare cāsya samṛddhi-bhare jāte kiṁ
muṣṭy-antarādaneneti vyañjanābhāg arthaḥ\--he **viśvātmann** ! iti
tat-paritoṣe yuktaiva sarvā siddhir iti bhāvaḥ etad-anantaraṁ sakhībhir
vibhajya stokaṁ stokaṁ sā svayam api tad-bhojana-gauravād bhuktavatīti
jñeyaṁ \| ṭīkāyāṁ tu **tat-parā** ity ayaṁ bhāva ity-ādinaiva vyākhyātam
idaṁ padyam ayam etāvateti padyārtha eva tat-parety asyābhiprāya ity
arthaḥ \| tam eva vyañjayati---**etāvatā puṁsa** ity-ādinā \| etāvatā
prathama-muṣṭi-bhakṣaṇenaiva **sarva-sampat-samṛddhiṁ** dātum **alaṁ**
paryāptaṁ tasya pūrtir jāta ity arthaḥ \| tām eva samṛddhiṁ
viśinaṣṭi\--**tvat-toṣety**-ādinā \| dhātv-arthasyaiva viśeṣaṇam idaṁ,
na tu ktin-pratyayāntasya ataḥ klībatvādikam \| alaṁ-śabdo\'tra
dharma-paratvena vyākhyātaḥ, na tu alam asty asya dhanam ity-ādivat
dharmi-paratvena, ato hetutva-vivakṣayā tṛtīyā ceti jñeyam \|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-preyāṁsaṁ prati tu
svābhiprāyaṁ jñāpayantī manasaivāha---**etāvatā** tu bhuktenaivālam
etāvataiva tṛpto bhava ataḥ paraṁ na bhoktavyam iti bhāvaḥ \| he
**viśvātman**! tava tṛptau viśvam eva tṛptaṁ bhaved iti bhāvaḥ \| nanu
sva-priya-sakhāyāsmai mahā-**sampattīr** dātum anyad api bhoktavyaṁ
tatrāha---**asmin** loke **amuṣmin** vā loke puṁsaḥ
**sarva-sampat-samṛddhy-**arthaṁ **tvat-toṣa** eva kāraṇaṁ bhavati
visarjanīya-lopa ārṣaḥ \| tasmād **alaṁ**
virasa-kaṭhora-pṛthula-pṛthuka-carvaṇeneti bhāvaḥ \| eṣā rukmiṇyāḥ
sva-gatoktir eva, na tu spaṣṭoktiḥ \| tathā ced arthāvagame saty
adhano\'yaṁ dhanaṁ prāpyety agrima-vākyaṁ śrīdāmno na sambhaved iti
vivecanīyam \|\|11\|\|

**\...**

**\|\| 10.81.12 \|\|**

brāhmaṇas tāṁ tu rajanīm uṣitvācyuta-mandire \|

bhuktvā pītvā sukhaṁ mena ātmānaṁ svar-gataṁ yathā \|\|

**śrīdhara-svāmī (bhāvārtha-dīpikā) : svar**-**gataṁ** svarga-vāsinam
\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasmin dine gatas **tāṁ**
rātriṁ tad-dina-rātrim ity arthaḥ \| bhakṣyaṁ **bhuktvā** peyaṁ dugdhādi
**pītvā** mene iti śeṣaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tām iti \| yasmin dine
gatas tadīyām ekām eva vyāpya ity arthaḥ \| acyutasya
sarva-sukha-paripūrṇasya bhagavato mandiram iti mandirasyāpi tādṛśatvam
abhipretam \| ataḥ **sukhaṁ** yathā syāt-tathā **bhuktvā** **pītvā** ca
svargatam iva mene \| kiṁ vā, y**athā** yathāvat \| pāṭhāntare suptvā ca
chando-bhaṅga ārṣaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tām iti \| yasmin dine gatas
tadīyām ekām eva vyāpya ity arthaḥ \| acyutasya sarva-sukha-paripūrṇasya
bhagavato mandiram iti mandirasyāpi tādṛśatvam abhipretam \| ataḥ
**sukhaṁ** y**athā** syāt tathā **bhuktvā** sāyam apy aśitvā **pītvā**
ca svar-gatam iva **mena** iti lokokti-mātram acyuta-mandira ity
uktatvāt \| kiṁ vā, svaḥ-śabdena vaikuṇṭha-loko\'py ucyate sva-cūḍāmaṇiṁ
subhagayantam ivātma-dhiṣṇyam \[bhā.pu. 2.15.39\] iti dvitīyokteḥ \|
**yathā** yathāvat dvārakāyās tan-nityatvena parama-vaikuṇṭhatvāt \|
pāṭhāntare suptvā ca śrī-bhagavataiva saheti jñeyaṁ chando-bhaṅga
ānandād ārṣaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svargatam iva **mena** iti
lokokti-mātram \| vastutas tu **sva**-śabdena vaikuṇṭho\'py ucyate \|
**yathā** yathāvat \|\|12-27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : svar-gataṁ** yathā,
svar-gatam iva \|\|12\|\|

**\...**

**\|\| 10.81.13 \|\|**

śvo-bhūte viśva-bhāvena sva[^41]-sukhenābhivanditaḥ \|

jagāma svālayaṁ tāta pathy[^42] anuvrajya nanditaḥ \|\|

**śrīdhara-svāmī (bhāvārtha-dīpikā) : śvo**-**bhūte** udite ravau \|
viśvaṁ bhāvayatīti **viśva**-bhāvas teneti purato bhāvinām
indra-durlabhaṁ vibhavaṁ sūcayati \| **sva**-sukhena svānanda-pūrṇeneti
dāne'dīnatāṁ darśayati, nandito vinayoktibhiḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na hi
**viśva-**kartur-vipra-gṛhe\'laukika-sampat-sampādanaṁ svānanda-tṛptasya
ca dāne dainyābhāvaś camatkṛti-hetur iti bhāvaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśva-bhāvenety atra
hetuḥ---svānāṁ sukhaṁ yasmāt teneti \| abhitaḥ pāda-sparśādinā vandita
iti ca dhanādy adānaṁ vodhayaty eva, kevalādara-mātrāt he tāteti
mahā-kautukāt kimvā tādṛśa-bhagavad-vyavahāreṇa premodrekāt \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ kiṁ vṛttam ity
apekṣāyām āha---śva iti \| yato viśveṣāṁ bhāvanaḥ pālakaḥ tataḥ sutarāṁ
sveṣāṁ bhaktānāṁ sukhaṁ yasmāt tathā-bhūtaḥ tena prātar
utthāyābhivandita iti yuktam eva brahmaṇyatvādi-guṇa-yuktatvam iti
bhāvaḥ \| tataś ca dhik yāñcārtham aham ihāgata ity antaḥ-saṅkocenaiva
śrī-baladevam apy amilitvā śīghraṁ ca **svālayaṁ** prati **jagāma**
prasthitavān tataś ca yathā yathāvat ānijāntaḥ-purasīm
avrajana-vinayokti-parikrama-namaskāra-sāñjali-tan-mukha-vīkṣaṇādi
nīti-yuktaṁ yathā syāt-tathānuvrajya **nanditaḥ** pathīti pāṭhe dūre ity
arthaḥ \| dattaṁ tu na kiñcid apīti kautukena sambodhayati he tāteti
\|\|13\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śvobhūte** paradine viśvam
eva bhāvayati saṅkalpa-mātreṇa sṛjatīti **viśva-**bhāvas tena
tasmāt-tādṛśa-vicitra-mahā-sampanmaya-sudāma-pura-sṛṣṭau tasya kaḥ
prayāsa iti bhāvaḥ \| **sva**-sukhena svānanda-pūrṇeneti tasya
tādṛśa-viṣayānanda-mātra-dāne ca kaḥ prayatna iti bhāvaḥ \| yathā
yathocitam \|\|13-14\|\|

**\...**

**\|\| 10.81.14 \|\|**

sa cālabdhvā dhanaṁ kṛṣṇān na tu yācitavān svayam \|

sva-gṛhān vrīḍito'gacchan mahad-darśana-nirvṛtaḥ \|\|

**śrīdhara-svāmī (bhāvārtha-dīpikā) :** vrīḍitaḥ **sva**-vittakārpaṇyena
lajjitaḥ \| mahataḥ śrī-kṛṣṇasya darśanena **nirvṛtaḥ** sukhaṁ prāptaḥ
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** ca sudāmā \| lajjito
mām mat-priyā kiṁ vadiṣyatīti saṅkucitaḥ \| nirvṛto\'vāptānandaḥ
\|\|14-15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśva-bhāvenety atra
hetuḥ---svānāṁ sukhaṁ yasmāt-teneti abhitaḥ pādasparśādinā vandita iti
ca dhanādy adānaṁ bodhayaty eva kevalādaramātrāt he tāteti mahā-kautukāt
kiṁ vā, tādṛśa-bhagavad-vyavahāreṇa premodrekāt \| sakhyuḥ
sakāśād-dhanam alabdhvāpi **svayam** iti śrī-bhagavān vā kenāpi
kautukena na dadyāt **svayam** api nāyācata ity arthaḥ \| tatrāpi
hetuḥ---sakhyur ity eva \| śrī-bhagavati dhanayācanāyogyatvād iti bhāvaḥ
\| vrīḍito\'pi **mahad-darśana-nirvṛtaḥ** san-na-gacchat \| yad vā,
ayācane hetuḥ---vīrḍita iti lajjaya ity arthaḥ \| alabdhvāpi **svayam**
evāgacchat \| tatra hetuḥ---madadati yad vā,
**mahad-darśana-**nirvṛto\'pi vrīḍitaḥ sann agacchat \| dhanārtham
āgato\'pi tad alābhāt \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sakhyuḥ sakāśād-dhanam
alabdhvāpi svagṛhānevāgacchat **na tu** svayaṁ **yācitavān** tatra
hetuḥ, vrīḍita iti \| **mahad-darśana-**nirvṛta iti ca \|\|14\|\|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.81.15 \|\|**

aho brahmaṇya-devasya dṛṣṭā brahmaṇyatā mayā \|

yad daridratamo lakṣmīm āśliṣṭo bibhratorasi \|\|

**śrīdhara-svāmī (bhāvārtha-dīpikā) :** nirvṛtim evāha---**aho** iti
caturbhiḥ \| yad yataḥ **lakṣmīm** urasi bibhratā **āśliṣṭo**'ham
\|\|15\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mārge
śrī-bhagavan-māhātmyānusmaraṇena ca bhāva-viśeṣotpattyā parama-nirvṛta
evābhūt \| na ca kiñcid-duḥkhīti bodhayaṁs tac-cintām āha---**aho** iti
ṣaḍbhiḥ \| **aho** āścarye **dṛṣṭā** sākṣād anubhūtā daridratama ity
avaśyāpekṣa-paridheyayor apy abhāvenātmano mahā-dāridrayam urasi lakṣmīṁ
bibhrateti ca tasya pāramaiśvaryam \| evaṁ mahā-virodhenāśleṣāyogyatvañ
ca maha-duktaṁ tathāpy āśliṣṭaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadyapy **aho** ity-ādibhiḥ
sārdhair aṣṭabhiḥ kulakaṁ syāt iti tac-cintayann ity anena tad
anuṣaṅgād-vicitrety-ādi-sārdhena cānvayāt tathāpi spaṣṭārthaṁ pṛthag
evāṅkayitvā vyākhyāyate **aho** āścarye lakṣmīṁ pīta-rekhā-rūpām
\|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirvṛtim evāha---**aho**
iti caturbhiḥ \| yat yato **lakṣmīm** urasi bibhratā tenāham āśliṣṭaḥ
\|\|15\|\|

**\...**

**\|\| 10.81.16 \|\|**

kvāhaṁ daridraḥ pāpīyān kva kṛṣṇaḥ śrī-niketanaḥ \|

brahma[^43]-bandhur iti smāhaṁ bāhubhyāṁ parirambhitaḥ \|\|

**śrīdhara-svāmī (bhāvārtha-dīpikā) : pāpīyān** nīcaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
daridrasyātipāpa-phalatvāt-**pāpīyān iti** \| nīcaḥ nīcavat-parihāryaḥ
\| daridro\'nādṛtaḥ kvacit ity ukteḥ \| **brahma-bandhur** brāhmaṇānāṁ
**bandhur-**dāyādo\'yam **iti** smṛtva ity arthaḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** virodham
evātivismayenābhivyañjayan ukta-poṣa-ṇyāyenā brahmaṇyatām evāha---kveti
\| **pāpīyān** durbhagaḥ **kṛṣṇaḥ** sākṣād-bhagavān evaṁ

kṛṣṇatva-pāpīyas tvayos tathā dāridrya-**śrī-**niketanatvayor virodhaḥ
tathāpi **brahma-bandhur** vipra-kula-jāta **iti** **bāhubhyāṁ**
dvābhyām eva **parirambhitaḥ**

parirabdhaḥ sma vismaye \| evaṁ parirambhe vipratvam eva kāraṇam uktaṁ
na tu sakhyam \| tatrātmano\'tīvāyogyatva-mananāt, ato bhagavato
brahmaṇyataiva ślāghitā na tu bhakta-vatsalatāpīti \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvārtham eva
viśadayati---kveti \| ahaṁ jīva-viśeṣas tāvat-**kva**? kṛṣṇas tu svayaṁ
bhagavān **kva**? tatrāpy ahaṁ daridro dhanādihīnaḥ pāpīyāṁś ca
tad-bhāgya-hīnaḥ **kva**? sa tu **śrī-niketanaḥ** svabhāvatas
tat-sampattimān tat-tac-chaktimāṁś ca **kva** ity arthaḥ \|

tatra tatra ca sa tu **brahma-**bandhuḥ viprakule jāta **iti**
mātrād-dhetor **bāhubhyāṁ** dvābhyām eva **parirambhitaḥ** parirabdhaḥ
sma vismaye evaṁ parirambhe vipratvam eva kāram uktaṁ na tu sakhyaṁ
tatrātmano\'tīvāyogyatva-mananāt ato bhagavato brahmaṇyataiva ślāghitā
na tu bhakta-vatsalatāpīti \|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** itir apy arthe
\|\|16-19\|\|

**\...**

**\|\| 10.81.17 \|\|**

nivāsitaḥ priyā[^44]-juṣṭe paryaṅke bhrātaro yathā \|

mahiṣyā vījitaḥ śrānto bāla-vyajana-hastayā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhrā-vyāvahārika-bhāras
tīryate\'neti bhrātaraḥ \| ṛdor ap ity ap \| bhrātā bhrā brahmā prakaṭo
bhāraḥ iti saubhariḥ \| bhrātara ity adanto\'pi bhrātṛ-vācaka-śabdo
vyākaraṇārṇava-niṣpanno jñeyaḥ \| yānyuj-jahāra iti bhīmasenokteḥ
chandaso vānyathā dṛṣṭānta-vaiṣamyaṁ syāt \| ekatva-bahutvayor
asambandhāt \|\|17-18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na kevalaṁ parirabdha eva
śriyā śrī-rukmiṇyā **juṣṭe** sevye pūrvaṁ śrī-bhagavatā sahādhiṣṭhite vā
**paryaṅke** niveśitaś ca tac ca parama-snehenaiveti sūcayati \|
**bhrātaro** yatheti bahutvaṁ śrī-gadādy apekṣayā kiṁ vā, gauravād eva
tataś-cāgraja iti pūrvavaj-jñeyam \| kiñ ca mahiṣyeti bālavya-janaṁ
cāmaraṁ vījane hetuḥ---**śrānto** dūra-gamanādinā jāta-śramaḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ parirabdha eva
śriyā rukmiṇyā **juṣṭe** sadā bhagavatā sahādhiṣṭhite **paryaṅke**
nivāsitaś ca priyeti kvacit-pāṭhaḥ tac ca paramādara-snehābhyām eveti
sūcayati **bhrātaro** \'nujāḥ śrī-gadādayo yatheti kiṁ ca, mahiṣyeti
vāla-vyajanaṁ cāmaraṁ bījane hetuḥ---śrāntaḥ dūrāgamanādinā jāta-śrama
iti karuṇāṁ ca darśayati \|\|17\|\|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.81.18 \|\|**

śuśrūṣayā paramayā pāda-saṁvāhanādibhiḥ \|

pūjito deva-devena vipra-devena deva-vat \|\|

**śrīdhara-svāmī (bhāvārtha-dīpikā) :** pūjitaś candana-lepanādibhiḥ
\|\|18\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiñ ca śuśrūṣayeti
bhaktyā ādi-śabdāt pūrvoktaṁ **pāda-**prakṣālanaṁ divya-gandhādy
anulepanādikaṁ ca devānāṁ **devena** pūjyenāpi kiṁ ca viprāṇāṁ devenāpi
**devavat** iṣṭa-devatāvat pūjitaḥ \| pūjitaś ca danālepanādibhir iti
teṣāṁ vyākhyayātra[^45] \[vyākhyām atra\] pāṭhāntaram anusandheyam \|
kiṁ vā, sā ṭīkaiva kenacin-manda-buddhinā kalpiteti jñeyam-pūjane
**pāda-**saṁvāhanādīnām eva karaṇatva-vṛtteḥ yad vā, ādṛta iti lekhye
pūjita iti lekhaka-bhramāt \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, śuśrūṣayeti
**pāda-saṁvāhanādibhiḥ** yā śuśrūṣā sevā tayā pūjitaḥ satkṛtaḥ svayaṁ tu
kīdṛśena devānām ārādhyena viprāṇām apy ārādhyena ka iva **devavat**
iṣṭa-**deva** iva \|\|18\|\|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.81.19 \|\|**

svargāpavargayoḥ puṁsāṁ rasāyāṁ bhuvi sampadām \|

sarvāsām api siddhīnāṁ mūlaṁ tac-caraṇārcanam \|\|

**śrīdhara-svāmī (bhāvārtha-dīpikā) :** evaṁ saṁpūjyāpi dhanasyādāne
kāraṇaṁ kalyayati---svargāpavargayor iti dvābhyaṁ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tac**-caraṇārcanaṁ
kṛṣṇāṅghri-pūjanam \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** puṁsaṁ sādhyo yaḥ
svargopavargaś ca saṁsāra-duḥkha-dhvaṁsas tayoḥ tathā **rasāyāṁ**
**bhuvi** ca yāḥ sampado vibhūtayas tāsāṁ ca yad vā, svargādiṣu yāḥ
sampadaḥ sampat-tayas tāsāṁ tatrāpavarge sampada ātmārāmatvādayo mūlam
iti tadāśritasyātmanas tat-prāpti-yogyatvam **api** sūcitam \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svargeti yugmakam \|
**puṁsāṁ** sādhyo yaḥ svargo\'pavargaś ca saṁsāra-duḥkha-dhvaṁsaḥ tayoḥ
\[sthā\]**rasāyāṁ** **bhuvi** ca yāḥ sampado vibhūtayas tāsāṁ, ca mūlam
iti tad-vinā suṣṭhvanuṣṭhite\'pi sādhanāntare vighnāpātāt vastu-vicāre
niśchidratvārtha-prayukta-tatraty atat-smaraṇasyaiva sādhakatamatvād iti
bhāvaḥ \| **caraṇārcanam** iti caraṇa-śabda-sāhityaṁ
bhakti-mātra-vyañjanāya kṛtaṁ yathā-kathañcid arcana-mātre tu tātparyaṁ
kintu tathāpi maivaṁ jñeyaṁ pasaktatvāt vakṣyate ca mayopanītaṁ
pṛthukaika-muṣṭim \[bhā.pu. 10.81.35\] iti \|\|19-20\|\|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.81.20 \|\|**

adhano'yaṁ dhanaṁ prāpya mādyann uccair na māṁ smaret \|

iti kāruṇiko nūnaṁ dhanaṁ me'bhūri nādadāt \|\|

**śrīdhara-svāmī (bhāvārtha-dīpikā) :** svargādīnāṁ yady api tasya
caraṇārcanam eva kāraṇaṁ tathāpi kāruṇikatvād abhūry api svalpam api
**dhanaṁ** mahyaṁ **nādadāt** \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhūryapi svalpam api
\|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : uccair** atiśayena mādyan
dhana-madena matto bhavan ity asmād-dhetoḥ **nūnaṁ** vitarke tac ca
mad-dhitārtham eva tasya sahaja-kāruṇyādity āha\--kāruṇika **iti**
\|\|20\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhūryapi **dhanaṁ**
nādāt yad vā, yanmahyaṁ nādāttad eva me bhūri **dhanaṁ** yad vā, nu
niścitam ūnam alpa**dhanaṁ** na adāt api tu bhūryadāt \|\|20\|\|

**\...**

**\|\| 10.81.21 \|\|**

iti tac cintayann antaḥ prāpto nija-gṛhāntikam \|

sūryānalendu-saṅkāśair vimā[^46]naiḥ sarvato vṛtam \|\|

**śrīdhara-svāmī (bhāvārtha-dīpikā) :** ity evaṁ
cintayan-**nija**-gṛhasyāntikaṁ tat prāntam \| tasya viśeṣaṇaṁ sūryeti
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya gṛhasya \|
**vimānaiḥ** sapta-bhūmi-prāsādaiḥ

> vimāno\'strī haye pote prāsāde sapta-bhūmike \|
>
> vyomayāne sārvabhauma-gṛhe māna-vivarjite \|\| **iti** nirukti
> \|\|21-22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity evaṁ tat
śrī-bhagavan-māhātmyaṁ dhanāprāpti-kāraṇaṁ cāntar-nigūḍhatayā cintayan
tatra ca divya-ratnamayatayā tejasā śuryādi-tulyair vimānas tat-sadṛśair
divya-gṛhaiḥ **sarvato** vṛtaṁ sthānam apaśyad **iti** śeṣaḥ \| anena
vicitra-pra-śabda-su-śabdaiś ca hariṇākṣibhir ity anenāpi
parama-divyatvam uktam \| tathā ca bṛhat-sahasranāma-stotre
śrīdāma-raṅka-bhaktārthaṁ bhūmyānītendra-vaibhava **iti** \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : iti** **tac-cintayann iti**
sārdhadvayam \| **iti** evaṁ tat śrī-bhagavan-māhātmyaṁ
dhana-prāptikaraṇaṁ cāntar-nigūḍhatayā cintayan tatra ca
divya-ratna-mayatayā tejasā sūryādi-tulyair vimānais tat-sadṛśair
divya-gṛhaiḥ **sarvato** vṛtaṁ sthānam apaśyad **iti** śeṣaḥ \|\|21\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-tadā
**nija-**gṛhasyāntikaṁ viśinaṣṭi-sūryety-ādibhiḥ \|\|21-22\|\|

**\...**

**\|\| 10.81.22 \|\|**

vicitropavanodyānaiḥ kūjad-dvija-kulākulaiḥ \|

protphulla-kumudāmbhoja-kahlārotpala-vāribhiḥ \|\|

**śrīdhara-svāmī (bhāvārtha-dīpikā) :** vicitropavanādibhir vṛtam \|
kathaṁ bhūtaiḥ \| kūjadbhir **dvija**-kulaiḥ pakṣi-samūhair ākulair
vyāptaiḥ \| tathā protphullāni kumudādīni yeṣu tāni vārīṇi yeṣu tāni
tathā taiḥ \|\|22\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kumudotpalayoś ca
rakta-nīla-varṇa-bhedena bhedaḥ ambhojaṁ kamalaṁ kahlāraṁ saugandhikam
\|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anena prakāreṇa tat
śrī-kṛṣṇa-kāruṇyam antaś cintayan nija-rahasyam idaṁ kuto\'pi ko\'pi na
śṛṇuyād iti śaṅkayā na tu mukhe jalpan vimānais tat-sadṛśair
gṛha-bhedaiḥ tathā bṛhat-sahasranāma-stotre
śrīdāma-raṅka-bhaktārtha-bhūmyānītendra-vaibhavaḥ iti kumudaṁ śvetam
utpalaṁ nīlam ambhojaṁ kamalaṁ kahlāraṁ saugandhikaṁ pumbhir-dāsādibhiḥ
strībhir dāsyādibhiḥ hariṇākṣibhir ity ubhayeṣāṁ yugapad-viśeṣaṇatvena
eka-śeṣāt-puṁstvaṁ samāsāntābhāva ārṣatvād anityavad vā atraivaṁ jñeyaṁ
tasya viprasya dvārakā-vāsa-rātrau sva-gṛhe suptāyāṁ patnyāṁ tat-sthānaṁ
tādṛśaṁ tad-rūpādikaṁ ca sarvaṁ divyam abhūt paścāt-prātaḥ prabuddhayā
tayā tad-darśanāt suvismitayā satyā sva-vicāreṇa tatratya-dāsyādi-dvārā
ca sva-bhārtṛ-saṅgataḥ śrī-bhagavat-prabhāvāsiddhaṁ jñātaṁ tataś ca
sva-patyāgamanāpekṣayā tad-vartmani sthāne sthāne lokā niyuktā iti
\|\|22-23\|\|

---------------------------------------------------------------------------------------------------------------------

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.81.23 \|\|**

juṣṭaṁ sv-alaṅkṛtaiḥ pumbhiḥ strībhiś ca hariṇā[^47]kṣibhiḥ \|

kim idaṁ kasya vā sthānaṁ kathaṁ tad idam ity abhūt \|\|

**śrīdhara-svāmī (bhāvārtha-dīpikā) :** kiṁ ca juṣṭam iti \| hariṇīnām
ivākṣīṇi yāsāṁ tābhiḥ \| **tad** aiśvaryaṁ dṛṣṭvā vitarkitavāṁs
tadāha---**kim** **idam** iti \| prathamaṁ tejaḥ-puñjaṁ dṛṣṭvā **kim**
**idam** iti paścād vimānāni dṛṣṭvā **kasya** ceti sthaṇaṁ svīyam iti
jñātvā **kathaṁ** **tad** **idaṁ** sthānam **ity** evaṁ rūpam abhūd iti
\|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaśeṣa-saubhāgyam
āha---kiñceti \| tat alaukikam \| tat-tarkitam \| **idaṁ** **sthānaṁ**
tat dvārakā-sadṛśaṁ **kathaṁ** jātam iti \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pumbhir dāsādibhiḥ
strībhir dāsyādibhiḥ atraivaṁ jñeyam-**tad-**vipra-dvārakā-vāsasyaiva
rātrau svagṛhe prasuptāyāṁ tat-patnyāṁ tat**-sthānaṁ** tādṛśaṁ
**tad-**rūpādikaṁ ca sarvaṁ divyam **abhūt** paścāt prātaḥ prabuddhayā
tayā tat-**tad-**darśanāt suvismitayā satyā svavicāreṇa
tatratya-dāsyādi-dvārā vā
sva-bhartṛ-saṅgata-śrī-bhagavat-prabhāva-saddhaṁ jñātam \| tataś ca
sva-patyāgamanāpekṣayā **tad-**varmani sthāne sthāne lokā niyuktā iti
\|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamaṁ tejaḥ puñjaṁ
dṛṣṭvā **kimidam** iti tato vimānāni dṛṣṭvā **kasya** veti tat-sthalasya
svīyatvaṁ niścity āha\--**kathaṁ** **tad** idim iti \|

praty agṛhṇann iti etāś ca bhagavataiva mahyaṁ dattā iti niścitya tān sa
agṛhaṁṇāt manasā svīcakāra paścād etā api taṁ praty agṛhṇan svāmitvena
svīcakruḥ \|\|23-24\|\|

**\...**

**\|\| 10.81.24 \|\|**

evaṁ mīmāṁsamānaṁ taṁ narā nāryo'mara-prabhāḥ \|

pratyagṛhṇan mahā-bhāgaṁ gīta-vādyena bhūyasā \|\|

**śrīdhara-svāmī (bhāvārtha-dīpikā) :** amara-prabhās tat tulyakāntayaḥ
\| **pratyagṛhṇann** upāyanādibhir ādṛtavantaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** sudāmānam \| tat-tulyā
deva-tulyā kāntir yāsāṁ tās tathā \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mahā-**bhāgam iti
tādṛśa-vibhūti-siddheḥ śrī-bhagavat-sakhyād-vā kiṁ vā, tasyāpi tadānīṁ
rūpa-viśeṣodayaṁ dyotayati \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, te parama-divya-rūpāḥ
kathaṁ daridra-rūpasya tasyānugatāvaśobhanta ? tatrāha---**mahā-**bhāgam
iti \| **mahā-**bhāgatvam eva sarveṣāṁ cittaṁ camatkārayan
śobhā-hetutvāya sampadyata iti bhāvaḥ \|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.81.25 \|\|**

patim āgatam ākarṇya patny uddharṣāti-sambhramā \|

niścakrāma gṛhāt tūrṇaṁ rūpiṇī śrī-r ivālayāt \|\|

**śrīdhara-svāmī (bhāvārtha-dīpikā) :** udbhūto harṣo yasyāḥ sā \|
ati-sambhrama ādaro yasyāḥ \| ālayāt kamala-vanād rūpa-dhāriṇī **śrī-r**
iva \| svargasya tatra bhagavatā ānītatvāt svargiṇām iva tayo rūpaṁ ca
babhūveti bhāvaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra sudāmnaḥ sthāne \|
tayos tat-strī-sudāmnoḥ \| iti bhāva iti-yat-kṛpā-kaṭākṣa-pātād
adbhutaiśvaryaṁ jātaṁ tata eva tad-rūpam apy adbhutam abhūd iti
tātparyam \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ākarṇya**
pūrva-niyukta-lokebhyaḥ śrutvā anyat-tair vyākhyātam \| yad vā,
**rūpiṇī** saundaryavatī patnī ata eva **śrīr ivālayāt** vaikuṇṭha-lokāt
iti gṛhasyāpi paramotkṛṣṭatvaṁ dhvanitam \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ākarṇya**
pūrva-niyukta-lokebhyaḥ śrutvā anyat-taiḥ yad vā, **rūpiṇī**
**śrī-**rukminīva saundaryavatī patnī ata eva **śrī-r ivālayāt**
vaikuṇṭha-lokāt \|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : rūpiṇī** **śrī-r** iti
bhagnacchadi bhittike gṛhe sā kucelā śuṣka-kucādy avayavā niśi suptā
āsīt prātar utthāya svaṁ śriyaṁ gṛhādikaṁ ca tādṛśaṁ dṛṣṭvā kṣaṇaṁ
camatkāra-sindhu-magnā paścād-bhagavatā dattaṁ tad-vaibhavaṁ niścitya
tataḥ **patim** ānetuṁ **niścakrāma** \|\|25\|\|

**\...**

**\|\| 10.81.26 \|\|**

pati-vratā patiṁ dṛṣṭvā premotkaṇṭhāśru-locanā \|

mīlitākṣy anamad buddhyā manasā pariṣasvaje \|\|

**śrīdhara-svāmī (bhāvārtha-dīpikā) :** buddhyā ayam eva vandya iti
niścayena \| **manasā** saṅkalpena \|\|26-28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ayam eva patir eva
\|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** premṇā utkaṇṭhā
paramotsukā cāsāvaśru-locanāśruyukta-**locanā** ca kiṁ vā,
paramotkaṇṭhayāśrulocanā, mīlitākṣī aśru-vyāpta-netratvāt lajjayā vā,
harṣeṇa vā, namanādy aśaktyā vā tatra buddhyeti namanād-bhaktiṁ manaseti
ca pariṣvaṅgād-bhāvodayaṁ bodhayati \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** premotkaṇṭhyāśru-**locanā**
mīlitākṣī lajjayā ato buddhyaiva nanāma manasaiva **pariṣasvaje** na tu
sākṣād ity arthaḥ \| tatra buddhyeti patir eko guraḥ strīṇām iti
vicārāṁśāpekṣayā manaseti rāga-prādhānyena saṅkalpa-mātrāpekṣayā
kāraṇa-bhedaḥ \|\|26\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : patiṁ** dṛṣṭveti \|
dhamani-vyāptaṁ śuṣka-gātraṁ kucelaṁ sva-**patiṁ** sā paricinotvetad
artham eva bhagavatā sakhyus tasya tādṛśatvaṁ na dūrīkṛtam iti jñeyam
\|\|26\|\|

**\...**

**\|\| 10.81.27 \|\|**

patnīṁ vīkṣya visphurantīṁ devīṁ vaimānikīm iva \|

dāsīnāṁ niṣka-kaṇṭhīnāṁ madhye bhāntīṁ sa vismitaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** sudāmā \| vismito
jātāścaryaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇa sphurantīṁ
dyotamānām ato vaimānikiṁ vimāneśvarīṁ devīm **iva** **sa** vipro
**vīkṣya** sākṣāt dṛṣṭvā **vismitaḥ** \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** patnīm iti yugmakam \| **sa**
vipraḥ prathamaṁ prītaḥ tataḥ svayam api yuktaḥ sahasā jātena rūpādinā
yogyatāṁ prāptas san tayā saha mandiraṁ praviṣṭaḥ \|\|27-28\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sa** tu sva-**patnīṁ** tāṁ
na paricikāya ity āha\--**patnīṁ** svabhāryāṁ devīm **iva** **vīkṣya**
**sa** **vismitaḥ** keyaṁ devāṅganā mām adhamam apy upaitīti
vismayābdhau patitaḥ tataś ca tavaiveyaṁ sā bhāryeti tābhir
jñāpitas-tat-kṣaṇa eva sva\[m eva\]dehaṁ ca
divya-saundarya-tāruṇya-vastrālaṅkārādy āśritaṁ **vīkṣya** prītaḥ
mahendra-bhavanaṁ yatheti
śrīdāma-raṅka-bhaktārtha-bhūmyānītendra-vaibhava iti
bṛhat-sahasra-nāma-stotram \|\|27-31\|\|

**\...**

**\|\| 10.81.28 \|\|**

prītaḥ svayaṁ tayā yuktaḥ praviṣṭo nija-mandiram \|

maṇi-stambha-śatopetaṁ mahendra-bhavanaṁ yathā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tayā** patnyā \|\|28-29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca prīti iti svayam
eva padbhyāṁ na tv agre\'bhigatenāpi yānādinā praviṣṭa ity arthaḥ
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prathamaṁ prītaḥ tataḥ svayam api
yuktaḥ rūpādibhiryogyatāṁ prāptaḥ san \|\|28-39\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.81.29 \|\|**

payaḥ-phena-nibhāḥ śayyā dāntā rukma-paricchadāḥ \|

paryaṅkā hema-daṇḍāni cāmara-vyajanāni ca \|\|

**śrīdhara-svāmī (bhāvārtha-dīpikā) :** yatra mandire **payaḥ**
**phena**-**nibhāḥ** **śayyā** āstaraṇānīty-ādi-saṁpadas tatra
sarva-saṁpadāṁ samṛddhīr vilokya tarkayām āseti caturthenānvayaḥ \|
yatra ca **dāntā** gaja-danta-mayāḥ paryaṅkāḥ \|\|29\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad eva darśayati-paya
iti tribhiḥ \| payaso dugdhasya phenaṁ paramaṁ komalaṁ dhavalaṁ
tat-tulyā **rukma-**paricchadā svarṇakhacitā ity arthaḥ \| cāmarāṇy eva
**vyajanāni** yad vā, cāmarāṇi **vyajanāni** ca tāla-vṛntādīni,
**ca**-kārād-ratnāni cāsanāni \|\|29-30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva varṇayati---paya iti
catuṣkeṇa \| cāmarāṇi **vyajanāni** ca tala-vṛndādīni svacchani
sphāṭikānāṁ kuṭyāni bhittayo yeṣu teṣu tadīyeṣu krīḍā-gṛheṣu mahat
mārakataṁ marakata-samūho yeṣu teṣu yad vā, mahā-marakata-mayeṣu gṛheṣu
ratna-rūpā dīpāḥ bhrājamānāḥ santi pāṭhāntare ratna-dīpaiḥ saha
ratna-saṁyutā iti ratna-mayālaṅkāravattvāt \|\|29-31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.81.30 \|\|**

āsanāni ca haimāni mṛdūpastaraṇāni ca \|

muktādāma-vilambīni vitānāni dyumanti ca \|\|

**śrīdhara-svāmī (bhāvārtha-dīpikā) :** yatrāsanāni ca mṛdūny
upastaraṇāni tūlādi-mayāni yeṣu tāni \| yatra
**mūktā-dāma**-vilambavanti **dyumanti** ca **vitānāni** \|\|30-31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : dyumanti** dyutimanti
\|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.81.31 \|\|**

svaccha-sphaṭika-kuḍyeṣu mahā-mārakateṣu ca \|

ratna[^48]-dīpān bhrājamānān lalanā ratna-saṁyutāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra
**svacchasphaṭikakuḍyeṣu** vimalasphāṭikabhittiṣu \| **ratna**dīpāḥ
santi kuḍyaṁ bhittau vilepaneiti medinī \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svacchāni sphāṭikānāṁ
kuḍyāni yeṣu teṣu yadīyeṣu krīḍā-gṛheṣu mahat mārakataṁ marakata-samūho
yeṣu teṣu yad vā, **mahā-**marakatāmayeṣu ca gṛheṣu **ratna**-rūpā dīpā
bhrājamānāḥ santi pāṭhāntare **ratna-**dīpaiḥ saha **ratna-**saṁyutā iti
ratnamayālaṅkāramayatvāt \|\|31\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ), viśvanātha-cakravartī (sārārtha-darśiṇī) :**
*na vyākhyātam.*

**\...**

**\|\| 10.81.32 \|\|**

vilokya brāhmaṇas tatra samṛddhīḥ sarva-sampadām \|

tarkayām āsa nirvyagraḥ sva-samṛddhim ahaitukīm \|\|

**śrīdhara-svāmī (bhāvārtha-dīpikā) :** sa brāhmaṇo **nirvyagraḥ** san
sthiraḥ san **ahaitukīm** ākasmikīṁ svasya samṛddhiṁ **tarkayām**
**āsa** kuta eṣā samṛddhir āgateti \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** mandire \| samṛddhiṁ
vṛddhim \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tatra** **sva**-gṛhe
**sarva**-sampadāṁ samṛddhīr ity ato\'nuktāny apy
anyānīndra-bhavanādhikāni vaibhavāni gṛhītāni svasya samṛddhiṁ
**sarva-sampadām** eva kiṁ vā, vibhūtim ity arthaḥ \| **tarkayāmāsa**
kutaḥ? kathaṁ jāteti vicāritavān \| evaṁ kuta eṣā samṛddhir āgateti
teṣāṁ vyākhyā atraiva yuktā tarkaṇasya prakārāpekṣyatvāt \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatra** **sva-**gṛhe
**sarva**-sampadāṁ samṛddhīr ity ato\'nuktāpy anyānīndra-bhavanādhikāni
vaibhavāni gṛhītāni svasya samṛddhiṁ vibhūtim ity arthaḥ \|
**tarkayāmāsa** kutaḥ? kathaṁ jāteti vicāritavān evaṁ kuta eṣā
samṛddhi-rāgateti teṣāṁ vyākhyātraiva yuktā tarkaṇasya prakārāpekṣyatvā
\|\|32\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ahaitukīm** ākasmikīm
\|\|32\|\|

**\...**

**\|\| 10.81.33 \|\|**

nūnaṁ bataitan-mama durbhagasya

śaśvad daridrasya samṛddhi-hetuḥ \|

mahā-vibhūter avaloka[^49]to'nyo

naivopapadyeta yadūttamasya \|\|

**śrīdhara-svāmī (bhāvārtha-dīpikā) :** niścinoti, nūnam iti \| etan
mameti \| eṣa cāsāv ahaṁ ca tasyaitan **mama** \| mahatī vibhūtir yasya
tasyāvalokād anyaḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bata harṣe \|
**durbhagasya** manda-bhāgyasya \| avalokaḥ kṛpā-kaṭākṣaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nūnaṁ vitarke niścaye vā
\| yata harṣe \| etac-chabdārtham eva vivṛṇoti-**durbhagasya**
dhanādi-bhāgya-hīnasya ataḥ śaśvat nityaṁ daridrasyeti yad **ūttamasya**
aśeṣaiśvarya-prakaṭanārthaṁ yadukule\'vatīrya tac-chreṣṭatāṁ prāptasya
bhagavataḥ ato **mahā-**vibhūteḥ yad vā, **mahā-vibhūter** asyāḥ
**samṛddhi-hetuḥ** atas tad avalokanādanyat kiñcin na ghaṭate etat-tad
avalokanetara-bhāgya-rahitasya me
sahasaivedṛśa-vibhūti-siddhya-sambhavād iti bhāvaḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nūnaṁ** niścaye bata harṣe
yadūttamasyāvalokato\'nyat kiñcid api etasya **mama** ha sā samṛddhir
hetur na \| anya iti tu pāṭhaḥ sarvatra etac-chabdārtham eva hetutvena
vivṛṇoti **durbhagasya** dhanādi-bhāgya-hīnasya ataḥ śaśvan-nityaṁ
daridrasyeti **yadūttamasya** tu kīdṛśasya mahatī sarvataḥ pūrṇā
vibhūtir lakṣmī-rūpā śaktir yatra tādṛśasya \|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣa cāsāvahaṁ tasya
etan-**mama** **mahā-**vibhūtes tasyāvalokād anyo na anyatraivety api
pāṭhaḥ \|\|33\|\|

**\...**

**\|\| 10.81.34 \|\|**

nanv abruvāṇo diśate samakṣaṁ

yāciṣṇave bhūry api bhūri-bhojaḥ \|

parjanya-vat tat svayam īkṣamāṇo

dāśārhakāṇām ṛṣabhaḥ sakhā me \|\|

**śrīdhara-svāmī (bhāvārtha-dīpikā) :** nanu sa ced avalokana-mātreṇa
mahad-aiśvaryaṁ dattavāṁs tarhīdaṁ tubhyaṁ mayā dattam iti kiṁ
nāvocadata āha---**nanv** iti \| nanu **me** **sakhā** samakṣam abruvāṇa
eva **yāciṣṇave** yācakāya **bhūri** bahv **api** **diśate** dadāti \|
atra hetuḥ, **bhūri**-**bhojaḥ** svayaṁ tad deyaṁ **parjanya**-vad
īkṣamāṇa iti \| ayam arthaḥ, svayaṁ tāvad **bhūri**-bhojo bahu-bhoja
āpta-kāmatvāl lakṣmī-patitvāc ca \| ato yathā
pārāvāra-paripūrako'ti-vadānyaḥ parjanyaḥ kadācid bahv **api** varṣam
alpam eva ca manyamāno lajjayeva samakṣam avarṣannātrau nidrāṇe karṣake
**tat** kṣetram āplāvayati, eva śrī-kṛṣṇo'pi sva-bhogāpekṣayā tad deyam
indrādi-padam apy ati-tucchaṁ manvānas tasya ca bhajanaṁ bahu manyamānaḥ
samakṣam abruvāṇa eva dadātīti \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate-**nanv** iti
\| atrākathane \| parjanyo meghaḥ \| atrāśayam āha---ayam
arthaḥ---āpta-kāmasya śrī-pateś ca sarva-lokaiśvaryam **api** tucchaṁ
pratīyata iti bhāvaḥ \| ata āpta-kāmatvādeḥ \| evaṁ **parjanya-vat** \|
tasya nija-bhaktasya \| yathātyudāraḥ samakṣam alpavas tu dātuṁ
lajjamānas tad-gṛhe preṣayati tathā śrī-kṛṣṇo\'pīti \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu niścaye \| **bhūri**
lokadvaye bahulopabhāgyaṁ bhojayati bhaktān iti **bhūri-bhojaḥ** \|
tatra sarvatraiva hetuḥ---dāśārhāṇāmṛṣabho nijāśeṣasa-guṇa-prakaṭanapara
ity arthaḥ \| ato **me** **sakhā** anyathā paramādhanena mayā saha tasya
sakhyānupapattir iti \| yad vā, harṣa-bhareṇātmānaṁ bahu-manyamāno
bhakti-rasena mādyan sva-sakhyena[^50] śrī-bhagavato\'ty asādhāraṇaṁ
nija-mamatāspadatādhikyaṁ dyotayati-**me** sakheti \| dāśārhāṇam iti
chando-bhaṅga-parihārārthaṁ rephasya-pṛthuccāraṇaṁ chāndasam \|
**dāśārhakāṇām** iti citsukhaḥ \| anyat-tair vyākhyātam \| tatra nidrāṇe
karṣaka iti vyākhyānāt-tathā prastute\'py asākṣād eva dānād
akāra-praśleṣaṇāsamakṣaṁ viṣaka iti jñeyam iti \| athavā **yāciṣṇave**
yācana-śīlāyām **api** abruvāṇas tatrāpy asamakṣam eva diśati ayācakāya
tu mahyaṁ bruvāṇaḥ sākṣāt kuto dāsyatīty arthaḥ \| anyat samānam
\|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dāśārhakāṇām** ṛṣabho **me**
mama sakhāsau asamakṣaṁ **yāciṣṇave** sākṣād-yācakāya kintu
nigūḍha-tad-vāsanā-yuktāya **abruvāṇo** \'pi asamakṣam **api** **bhūri**
sāṣṭyārdikam **api** **diśate** **nanv** asamakṣayācanaṁ kathaṁ jānīyāt
tatrāha **tatsvayam** evekṣamāṇaḥ sarvajña-śiromaṇitvād iti bhāvaḥ \|
tatra bhūridāne hetuḥ **bhūri**-bhoja iti tādṛśaḥ **svayam** alpaṁ dātuṁ
lajjata iti bhāvaḥ \| anuktvaivāsākṣād eva ca dāne hetuḥ asamakṣaṁ
yāviṣṇava ity evaṁ tad eva sārasyāya syād iti bhāvaḥ \| sa ca
nirupādhikadātuḥ svabhāvo\'ny atrāpi dṛśyata iti āha---**parjanya-**vad
iti \| kadācit prakaṭamayācamāneti supteti loka-garjanaṁ vināpi
varṣatīti darśanāt **dāśārhakāṇām** ṛsabha iti tādṛśa-bhāvanāyāṁ
nija-bhāva-viśeṣodrekāt tatraiva sakheti tena paramānandamadodrekād
uktam \|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu sa ced
avalokana-mātreṇaiva mahad aiśvaryaṁ dattavāṁs tarhi idaṁ tubhyaṁ dattam
iti tadaiva kiṁ nāvocadata āha---nanu niścitam eva **me** **sakhā**
samakṣam abruvāṇa eva **yāciṣṇave** mad-vidhayācaka-janāya **bhūry api**
bahutaram **api** **diśate** diśati dadāti abruvāṇatve hetuḥ
**bhūri-bhojaḥ** lakṣmī-kāntatvādāty antika-bhogādhikyavān ayaṁ
bhagavata āśayaḥ mat-priya-sakho\'yaṁ sva-bhogya-vastuto\'py adhikān
pṛthukān mahyaṁ dadau sva-gṛhe hy avartamānānām **api** teṣāṁ
yācitvaivānītatvāt tasmād asmai mayāpi sva-bhogyādadhikam eva dātuṁ
yuktaṁ kintu mad-bhogyasya samam eva kvāpi nāsti adhikaṁ kutaḥ syād iti
ataḥ sva-bhogyādadhikaṁ ca sva-bhogya-samaṁ ca dātum asamartho deyam
aindrapārameṣṭhyādi-padam alpam eva manyamāno lajjayā abruvāṇa eva
parokṣam eva dadātīti tatra dṛṣṭāntaḥ parjanyavad iti yathā
pārāvāra-paripūrako\'pi vadānyaḥ parjanyaḥ tam-dattaṁ bahuvidhaṁ
pūjopahāraṁ sambhujya karṣakāpekṣayā bahv **api** varṣaṁ svayaṁ tad
alpam eva deyam īkṣamāṇaḥ kadācil-lajjayeva samakṣam avarṣan rātrau
karṣakeṣu nidrāṇeṣu **tat-**kṣetrāṇyāplāvayati tatha ity arthaḥ \|
**dāśārhakāṇām** ṛṣabha iti dāśārhavaṁśyā eva vadānyās teṣām **api**
**ṛṣabhaḥ** \|\|34\|\|

**\...**

**\|\| 10.81.35 \|\|**

kiñcit karoty urv api yat sva-dattaṁ

suhṛt-kṛtaṁ phalgv api bhūri-kārī \|

mayopanītaṁ pṛthukaika-muṣṭiṁ

pratyagrahīt prīti-yuto mahātmā \|\|

**śrīdhara-svāmī (bhāvārtha-dīpikā) :** tad evāha---kiñcid iti \| uru
bahv **api** **sva**-**dattaṁ** **yat** **kiñcit** karo'ty-alpaṁ manyate
\| **suhṛt**-**kṛtaṁ** **phalgv** ati-tuccham **api** **bhūri**-**kārī**
bahu-manyata ity arthaḥ \| ata eva **mayopanītaṁ** samīpaṁ nītam \|
**prīti**-yutaḥ svayam eva pratigṛhītavān \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad eva bhakta-bhakty
apekṣayā **sva-**dānālpamananam eva \| ity artha iti-bhakta-vātsalyād
alpam **api** bahv eva jānātīti bhāvaḥ \| ata eva **bhūri-**mananād eva
\|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca mantavyaṁ
tādṛśa-dānenāpi tasya tṛptiḥ syād iti bhaktānāṁ bhaktes tena
bahumananādity āha---kiñcid iti \| suhṛdāṁ bhaktānāṁ **kṛtaṁ** bhajanam
ata eva teṣām ṛṇī kila bhavatīti bhāvaḥ \| **mahātmā** paraṁ brahma iti
parameśvaratvena tādṛśa-**pṛthukaika**-muṣṭi-grahaṇāyogyatoktā \|
tathāpi **prīti-**yutaḥ san **praty agrahīt** sākṣād-bhakṣitavān ity
arthaḥ \| yad vā, prītyā pratigraheṇa hetuḥ---mahān ātmā
kṛpārdratvādi-svabhāvo yasya saḥ ato mat-**pṛthukaika**-muṣṭeḥ sakāśāt
tucchatva-manananena nūnamasau lajjita ivāsta iti bhāvaḥ \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ca mantavyaṁ
tāvad-dattvāpi tasya tṛptiḥ syād iti svalpe\'pi bhakta-kṛte bahumānanād
ity āha---kiñcid iti \| tat mat-kṛtam eva mukhyaṁ pramāṇam ity
āha---mayeti \| pūrvatra hetuḥ **mahātmā** mahān pūjyaḥ ātmā
kṛpārdādi-svabhāvo yasya saḥ ato mat-**pṛthukaika-**muṣṭeḥ sakāśāt
tucchatvam ananena nūnamasau lajjitaś cāste iti bhāvaḥ \|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uru **api** bahv **api**
**svadattaṁ** mahyam īdṛśaiśvaryaṁ **kiñcit-**karoti alpaṁ manyate
suhṛdo mad-vidhasya phalgu atituccham **api** vastu **bhūrikārī**
bahumanyata ity arthaḥ \| **yat**o mayety-ādi \|\|\|35\|\|

**\...**

**\|\| 10.81.36 \|\|**

tasyaiva me sauhṛda-sakhya-maitrī-

dāsyaṁ punar janmani janmani syāt \|

mahānubhāvena guṇālayena

viṣajjatas tat-puruṣa-prasaṅgaḥ \|\|

**śrīdhara-svāmī (bhāvārtha-dīpikā) :** śrī-kṛṣṇasya bhakta-vātsalyaṁ
dṛṣṭvā tad bhaktiṁ prārthayate---tasyeti \| sauhṛdaṁ prema \| sakhyaṁ
hitāśaṁsanaṁ ca \| **maitrī** upakārikatvaṁ ca \| **dāsyaṁ** sevakatvam
\| **tat**-samāhāra eka-vacanam \| tasya **tat** sambandhino **me** mama
syān na tu vibhūtiḥ \| kiṁ ca **mahānubhāvena** tenaiva viṣajjato
viśeṣaṇa saṅgaṁ prāpnuvatas tad bhakteṣu prakṛṣṭaḥ saṅgaḥ syād iti
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad abhilaṣitam
āha---kṛṣṇasyety-ādinā \| **tasyaiva** śrī-kṛṣṇasyaiva \|
eva-kāreṇānyayogavya-vac-chedaḥ \| teṣāṁ sauhṛdādīnām \|
samāhāra-dvandve eka-vacanam \| na tu vibhūtirity arthāvagataṁ tasya
agrima-padyenānartha-hetu-kathanāt \| anyad abhilaṣitam āha---kiñceti \|
mahān jadutpādakatvādi-rūpo\'nubhāvaḥ \| prabhāvo yasya tena \|
tad-bhakteṣu brahma-rudrādiṣv api \| etena bhagavaj-jana-saṅgaṁ vinā
bhagavad-bhaktir api bhaktānāṁ toṣakarī nety uktam \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato bhakty
udrekeṇāśāste---tasyeti \| eva-śabdena devatāntaraṁ tasyāvatārāntaraṁ ca
nirasyati \| ittham asya yathā-pekṣyam agre\'py anvayaḥ \| syād astu \|
tatra **sauhṛda**-dāsye svakartṛke tad-viṣayake **sakhya**-maitryau ca
**tat-**kartṛke svaviṣaye sa eva mama hitamāśās tāṁ sa eva mamopakarotu
ca ity arthaḥ \| evaṁ sauhṛdādīnāṁ yathottaraṁ bhāvatāratamyena
nyūnatvaṁ **punar** ity anyasmin **janmani** \[**punar** ity asmin
**janmani**\] **tat-**sattā sūcitā yad vā, tv arthe janmānadikaṁ yatra
kutrāpi **syāt** sauhṛdādikaṁ tu tasyaivāstv ity arthaḥ \| **janmani**
janmanīti vīpsayā mokṣo nirasta eva athavā sauhṛdaṁ daihika-sambandhaḥ
sakhyaṁ viśvāsaḥ **maitrī** snehaḥ parameśāṁ yathottaraṁ śreṣṭhyam \|
tatra maitryāḥ sakāśād-dāsyasyātidainya-viśeṣeṇa sevāyāḥ
parama-phala-rūpatvenaiva tena mananāt svadatte-dṛṅ-mahā-vibhūter api
parama-phala-rūpa-sākṣāt-sevāpekṣayeti dik \| tataś ca **punar** iti
vākyālaṅkāre anyat samānam \| mahān anubhāvaḥ prabhāva aiśvaryaṁ yasya
tena kiñ ca guṇānāṁ rūpa-lāvaṇyakāruṇya-vātsalyādīnām ālayena yad vā,
guṇānāṁ śrī-vrajeśvaryodare baddhānāṁ dāmnām ālayena śrī-dāmodareṇa ity
arthaḥ \| ato viṣajjataḥ hetau śatṛṅ viśeṣeṇa sāmīpyādinā tatra ca
gopāla-bālakatvena saṅgaṁ prāptum ity arthaḥ \| evam asya pūrveṇa
pareṇāpy anvayaḥ \| yad vā, viṣajjataḥ premṇā āsaktiṁ prāpnuvataḥ sataḥ
anyathā bhakta-janānugrahāsampattis **tat-**saṅga-sukhānanubhavaś ca \|
viṣajjane hetuḥ---guṇālayeneti tan-madhura-rūpa-līlā-kāruṇyādy
anusandhānena ity arthaḥ \| nanu tathāpi premāsaktir durghaṭā satyam \|
**tat-**prabhāvād-ghaṭetāpīty āśayenāha---mahānubhāveneti \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yasmād evaṁ tasmāt-tasyaiveti
yena mama sambandhena **tat-**kadannam api sāsvādaṁ carcitavān
**tasyaiva** ity arthaḥ \| **sauhṛda**-dāsye sva-kartṛke tad-viṣayake
**sakhya-**maitryau ca **tat-**kartṛke sva-viṣayake tasminn eva prema
karavāṇi **tasyaiva** ca sevāṁ sa eva mama hitam āśāstāṁ sa eva
māmupakarotu ca ity arthaḥ \| **punar** iti **punar** apīty arthaḥ \|
yad vā, tvartho\'yaṁ punaḥ-śabdaḥ janmādikaṁ yatra kutrāpi **syāt**
sauhṛdādikaṁ tu tasyaivāstv ity arthaḥ \| sauhṛdādikaṁ tu tair
vyākhyātam athavā sauhṛdaṁ daihika-sambandhaḥ sakhyaṁ viśvāsaḥ
**maitrī** snehaḥ punaḥ sadainyoktirdāsyam iti yad vā, sauhṛdaṁ
nirupādhi mitho hita-kāritvaṁ sakhyaṁ saha vihāramayaḥ praṇayaḥ
maitra-snigdhatā-mātram api **dāsyaṁ** karma-kāratvam apīti **punar**
iti vākyālaṅkāre anyat-samānaṁ nanv evakāreṇa tadīya-suhṛdādayo\'pi
vyāvartyante nety āha---mahānanubhāvaḥ prabhāva aiśvaryaṁ yasya tena kiṁ
ca, guṇānāṁ rūpatāruṇya-kāruṇya-vātsalyādīnām ālayena viṣajjataḥ
viśeṣeṇa sauhṛdādinā saṅgaṁ prāpnuvato mama **tat-**prabhāveṇa
tadīya-guṇenaiva ca tasya puruṣāṇāṁ suhṛdādīnāṁ prakṛṣṭaḥ sapremakaḥ
saṅgaś ca **syāt** \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
tasyaivaitādṛśa-bhakta-vatsalasya sauhṛdaṁ snehaḥ sakhyaṁ
sahāvasthāyitvamayaḥ praṇayaḥ **maitrī** bandhu-bhāvaḥ **dāsyaṁ** sevā
teṣāṁ dvandvaikyaṁ **mahānubhāvena** tenaiva viṣaj-jataḥ viśiṣṭa-saṅgaṁ
prāpnuvato mama tad-bhakteṣu **prasaṅgaḥ** **syāt** \|\|36\|\|

**\...**

**\|\| 10.81.37 \|\|**

bhaktāya citrā bhagavān hi sampado

rājyaṁ vibhūtīr na samarthayaty ajaḥ \|

adīrgha-bodhāya vicakṣaṇaḥ svayaṁ

paśyan nipātaṁ dhanināṁ madodbhavam \|\|

**śrīdhara-svāmī (bhāvārtha-dīpikā) :** nanu bhakteḥ phalaṁ saṁpadaṁ
prāpya punar bhaktiṁ kim iti prārthayase'ta āha---bhaktāyeti \| saṁpadaḥ
kośādīn nājyam aiśvaryaṁ vibhūtīḥ kalatra-putrādīn **na** samarthayati
**na** dadāti, api tu dṛḍhāṁ bhaktim eva \| kutaḥ \|
**adīrgha**-**bodhāya** \| avivekino mama tu bhakty-abhāvād evaṁ jātam,
atas tad bhaktir eva syād iti bhāvaḥ \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** harir aihikam aiśvaryado
neti mandānumita-svadoṣa-mārjanāyeyaṁ sampāditeti bhāvenāśaṅkya
samādhatte-nanv iti \| ato'tra ādinā gajāśvādi-grahaḥ \| aiśvaryaṁ
prayojakatvaṁ na preryatvam \| ādinā pautra-snuṣādi-grahaḥ \| sampadādy
adāne hetum āśaṅkate---kuta iti \| evaṁ jātam aiśvaryādi jātam \|
yato'ham adirgha-vodho'to hetoḥ \| iti bhāva iti---mama
saṁsrti-nivartaka-dīrgha-bodhāya śrī-kṛṣṇa-bhaktir evāstvity āśayaḥ
\|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu bhakta-vatsalaś ced
asau bhaktebhyo dhanādikaṁ kiṁ na datte? anarthāvahatvād iti ced adhunā
tubhyaṁ kuto dattam? tatrāha---bhaktāyeti \| **citrā** adbhutā bahuvidhā
vā **bhagavān** sarvaiśvarya-pūrṇo\'pi **ajaḥ** sadā svayam eva siddhiḥ
ato dāne\'nanyāpekṣo\'pīti bhāvaḥ \| na samyak arthayati datta ity
arthaḥ \| tatra hetuḥ---dhana-madodbhavaṁ nitarāṁ pātaṁ sva-dharmādibhyo
narakeṣu patanaṁ vā **svayaṁ** sākṣād eva **paśyan** yato **vicakṣaṇaḥ**
sarvajñaḥ \|

nanu tarhi śrī-dhruva-prahlādāmbarīśādibhyaḥ kuto\'dāt ?
tratāha---adīrgheti \| teṣāṁ svato viveka-balena madānudbhavād iti
bhāvaḥ \| yad vā, hi yataḥ **sampado** \'dīrgha-**bodhāya** avivekāya
bhavantīti **citrā** ity anena sam---śabdena ca bhaktecchayā
kiñcid-datte\'pīti sūcayati \| ato niṣkāmatvena me pūrvaṁ kim api dattam
adhunā ca bhāryāgraheṇa jātayecchayā dattam iti bhāvaḥ \| anyat tair
vyākhyātam \|

yad vā, akāre śrī-viṣṇau dīrgho\'kuṇṭho bodho jñānam ato me
bhagavad-viṣayaka-bodhābhāvena dattam iti bhāvaḥ \| etac ca
bhakti-svabhāvena vinayād-dainyāc ceti \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhagavān**
sarvaiśvarya-paripūrṇo\'pi **ajaḥ** sadā svayam eva siddhaḥ ato dāne\'py
ananyāpekṣo\'pīti bhāvaḥ \| tāsām adāne hetuḥ citrāḥ vividha-prakārāḥ
tato nānā-prakāraṁ bhaktāntaḥ-karaṇaṁ syād iti kiṁ ca,
dhanopalakṣitatvāt dhanaṁ sampādādi-trayaṁ tan-madodbhavaṁ nitarāṁ pātaṁ
sva-niṣṭhāto bhraṁśaṁ **svayaṁ** sva-dharmādibhyo narakeṣu patanaṁ vā
sākṣād eva **paśyan** yato **vicakṣaṇaḥ** sarvajñaḥ \|

nanu tarhi śrī-dhruva-prahlādāmbarīṣebhyaḥ kuto\'dadāt
tatrāha---adīrgheti \| dīrgha-bodhānāṁ teṣāṁ svato viveka-balena
madānudbhāvāt **adīrgha-bodhāya** mahyaṁ tu durāgraha-darśanād eva
dattavān iti bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tava bhaktirasty
eva tat-phalaṁ sampattiś ca prāptā tatra nāsti me bhaktir nāpi bhakter
vāstavaṁ phalaṁ sampattir ity āha---bhaktāyeti \| sampadaḥ keṣādīn
rājyam aiśvaryaṁ vibhūtīḥ kalatrādīn na samarddhayati na dadāti
**adīrgha-**bodhāyeti dīrgha-bodhebhyaḥ prahlādādi-bhaktebhyo yadiha
sampado\'pi dadāti tatrāpi teṣāṁ nāpakāraḥ mama tv **adīrgha-**bodhasya
bhakty abhāvād eva sampat-prāptir abhūt-tad alam anayeti vimṛśya sa
yāvad artham eva viṣaya-bhogaṁ kurvan sthaṇḍilaśāyī tadīya-vrataniṣṭhaḥ
śravaṇa-kīrtanādiṣu paramāgrahavān abhūd iti jñeyaṁ **bhaktāya**
sukhayituṁ sampadādikaṁ na samarddhayati na samyag-vardhayati kintu tad
abhīpsita-prema-sevā-siddhy artham īṣan-mātraṁ vardhayatīti kecid āhuḥ
ṛdhu vṛddhau \|\|37-38\|\|

**\...**

**\|\| 10.81.38 \|\|**

itthaṁ vyavasito buddhyā bhakto'tīva ja[^51]nārdane \|

viṣayān jāyayā[^52] tyakṣyan bubhuje nāti-lampaṭaḥ \|\|

**śrīdhara-svāmī (bhāvārtha-dīpikā) : tyakṣyan** śanaiḥ sanais tyāgam
abhyasyan \| **jāyayā** saha **bubhuje** \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nātilampaṭaḥ anāsaktaḥ
\|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : viṣayān** bubhuja iti
bhagavatprasāda-**buddhyā** **bubhuje**, tatrāpi **tyakṣyan** adya śvo
vā tyakṣyāmīti kṛtvā \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : buddhyā** vicāreṇa
vyavasitaḥ kṛta-niścayataḥ ato janeṣu nija-bhakteṣv ardenaṁ kim upāyanam
ānītam \[bhā.pu. 10.81.3\] ity-ādi-prakāreṇa yācanaṁ yasya saḥ
parama-bhakta-vatsalaḥ śrī-kṛṣṇa ity arthaḥ \| tasminn atīvā jātapremā,
ato **viṣayān** **tyakṣyan** tathāpi **bubhuje** \| kim artham?
**jāyayā** hetunā pativratāyās tasyāḥ prīty artham ity arthaḥ \| tathāpi
**nāti-**lampaṭas teṣv anāsakta eva **bubhuje** \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : buddhyā** vicāreṇa vyavasitaḥ
kṛtaniścayaḥ ato janeṣu nijabhakteṣu adarśanaṁ kimupāyanamānītam ity-ādi
prakāreṇa yācanaṁ yasya saḥ paramabhaktavatsalaḥ śrī-kṛṣṇa ity arthaḥ \|
tasminnatīva bhaktaḥ jātapremā ato **viṣayān** **tyakṣyan** tathāpi
**bubhuje** kimarthaṁ **jāyayā** hetunā pativratāyāstasyāḥ prītyartham
ity arthaḥ anyathā dharmadoṣaḥ syād iti bhāvaḥ \| tathāpi
**nātilampaṭaḥ** atiśayena nitarāma**lampaṭaḥ** teṣvanāsakta eva
**bubhuje** \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : viṣayān** **jāyayā**
**tyakṣyan**n ity-ādi \| bhagavatprasāda**buddhyā** **bubhuje** ata eva
**nātilampaṭaḥ** tatrāpi **tyakṣyan** adya śvo vā tyakṣyāmīti kṛtvā
\|\|38-41\|

iti śrī-madbhāgavate mahāpurāṇe daśamaskandhe
śrī-majjīvagosvāmikṛtabṛhatkramasandarbhe ekāśītitamo\'dhyāyaḥ
\|\|81\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.81.39 \|\|**

tasya vai deva-devasya harer yajña-pateḥ prabhoḥ \|

brāhmaṇāḥ prabhavo dai[^53]vaṁ na tebhyo vidyate param \|\|

**śrīdhara-svāmī (bhāvārtha-dīpikā) :** śrī-kṛṣṇasyaivaṁ brahmaṇyatā
nāti-citram ity āha---tasyeti \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brahmaṇyatā
brāhmaṇa-bhaktiḥ \| **tasya** śrī-kṛṣṇasya \| **deva-devasya**
sarva-pūjyasya **yajña-pateḥ** sarva-karma-phaladātuḥ **prabhoḥ**
sarveśvarasyāpi pabhavaḥ svāminaḥ \| yad vā, prabhavaḥ samarthā aśucīnām
api śodhakatvāt-tad uktaṁ vaśiṣṭha-smṛtau---

> samāpte śauca-kāle\'pi **na** śuddhir brāhmaṇair vinā \|
>
> śodhayanty asamāpte\'pi tatas te **prabhavo** matāḥ \|\| iti \|

**daivaṁ** pūjyāḥ \| vedāḥ pramāṇam itivad-brāhmaṇā daivam ity
uddeśya-vidheya-bhāvatvāl-liṅga-saṅkhyāniyamābhāvaḥ \| **tebhyo**
brāhmaṇebhyaḥ \| **na** brāhmaṇais tulaye bhūtam anyat \[bhā.pu.
5.5.23\] iti śrī-mad-ṛṣabhokteḥ \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : deva-devasya**
śrī-brahmādi-pūjyasya kiñ ca **yajña-**pater viprādy anuṣṭheya-yajñānāṁ
phala-pradasya kiñ ca prabhor jagadīśvarasya, viśeṣaṇānām eṣaṁ
yathotaraṁ vipra-sevakatvāyogyatādhikyam \| tasyāpi prabhavaḥ sevyāḥ
tebhyaḥ paramanyad-daivaṁ devatā ca nāsti ta eva bhaktyā pūjyā ity
arthaḥ \| evaṁ brāhmaṇānāṁ manoharaṇād-dharer iti \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasyety asyāvatārikāṭīkā
śrī-kṛṣṇatvam eva tatra hetur ity abhiprāyeṇa yad vā, brāhmaṇasya
**tasya** guṇātiśayaṁ vakṣyan śrī-bhagavate guṇa-viśeṣam āha---tasyeti
\| **deva-devasya** śrī-brahmādi-pūjyasya kiṁ ca, **yajñapateḥ**
viprādy-anuṣṭheyaya-jñānāṁ phala-pradasya kiṁ ca, prabhor-jagadīśvarasya
viśeṣaṇānām eteṣāṁ yathottaraṁ vipra-sevanāyogyatvādhikyaṁ tasyāpi
prabhavaḥ sevyāḥ **vai** etat-prasiddham eva ity arthaḥ tasmānn āścaryam
iti bhāvaḥ \| tasmāt-tebhyaḥ **param** anyad-**daivaṁ** devatā ca nāsti
ata eva bhaktyā pūjyā ity arthaḥ \| evam anyatra grāma-katipayeśvaram
anyādāv apy asambhava-sambhavena guṇena sarva-manoharaṇāt **harer** iti
\|\|39\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktavatsalasyāpi
kṛṣṇasyaiṣā brahmaṇyataiva loke prasiddhā abhūdity āha---tasyeti \|
sarveṣāṁ prabhor api **harer** brahmaṇā eva prabhavaḥ **deva**-devasyāpi
**tasya** brāhmaṇā eva **daivaṁ** **yajña-**pater api te eva yajanīyā
ity arthaḥ \|\|39\|\|

**\...**

**\|\| 10.81.40 \|\|**

evaṁ sa vipro bhagavat-suhṛt tadā

dṛṣṭvā sva-bhṛtyair ajitaṁ parājitam \|

tad-dhyāna-vegodgrathitātma-bandhanas

tad-dhāma lebhe'cirataḥ satāṁ gatim \|\|

**śrīdhara-svāmī (bhāvārtha-dīpikā) :** anyair ajitam api
**sva**-bhṛtyaiḥ parājitaṁ **dṛṣṭvā** tasya dhyānaṁ tasya vegas
tenodgrathitam ātma-vandhanam ahaṅkāro yasya saḥ \| **gatim**
ity-āviṣṭa-liṅgaṁ **dhāma**-viśeṣaṇam \| **satāṁ** brahma-vidāṁ prāpyam
ity arthaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anāsakta-bhoge sudāmnaḥ kā
siddhir jāteti cedāha---evam ittham \|

tadānāsakta-bhoga-pūrvaka-hari-bhakti-karaṇa-samaye \| tasya
śrī-kṛṣṇasya \| **dhāma** svarūpam \| āviṣṭaṁ vyāptaṁ liṅgaṁ yasmiṁs
tat-tathā \| vyāsasya tyāgāsambhavād ajahal-liṅgam ity arthaḥ \| ity
artha iti-gamyate prāpyate sādhana-sampattyā sākṣāt-kriyata iti \| gatir
iti niruktyāyam arthaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam
anenokta-prakāraka-tavyavahāreṇa yad vā, īdṛśaḥ śīghram eva
**tad-dhāma** śrī-vaikuṇṭha-lokaṁ lebha ity anvayaḥ \| yad vā,
dvāravatīm \| bhagavataḥ sarvaiśvarya-yuktasya śrī-kṛṣṇasya **suhṛt**
sakheti ukte vakṣyamāṇe ca tat-prasāde mūlakāraṇam uktaṁ svestad
eka-niṣṭhair eva bhṛtyaiḥ parājitaṁ vaśīkṛtaṁ dṛṣṭveti ato
brāhmaṇābhimāna-parityāgena bhakty eka-niṣṭho bhūtveti bhāvaḥ \| ata eva
**tad**-dhyāneti sattām ekāntikāntikānām anyat-tair vyākhyātam \|

yad vā, **satāṁ** gatiṁ **sva-**bhakta-parājitatvād eva sarveṣāṁ
sādhūnām āśrayaṇīyatvaṁ ca jitam \| anyat samānam \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpi sa vipras tv **evaṁ**
pūrvokta-prakāreṇa **sva-bhṛtyair** eva **parājitam ajitaṁ** **dṛṣṭvā**
bhaktāya citrā ity-ādinā niścitya tasya bhakta-vaśīkṛtatv asya bhaktyā
tam amukenaiva vaśīkṛto\'sāv amukenaivam iti saprema-cintanaṁ tasya
vegaḥ pravāhas tena udgrathitam ātma-bandhanaṁ brāhmaṇatvādy abhimāno
yasya saḥ **tad-dhāma** śrī-dvārakākhyaṁ nitya-tat-sthānam acirataḥ
śīghram eva lebhe tasya ca tat-sarvaṁ nāścaryam ity
āha---**bhagavat-**suhṛd iti \| anyat-taiḥ yad vā, **satāṁ**
nitya-rūpāṇāṁ yādavānāṁ **gatim** iti \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhaktāyeti \| adīrgha-bodhāya
mahyaṁ tu durāgraha-darśanād eva dattavān iti bhāvaḥ \| sa vipras tv
evam ukta-prakāreṇa **svabhṛtyair** eva parājitaṁ tam **ajitaṁ**
**dṛṣṭvā** bhaktāya citrā ity-ādinā niścitya tasya bhakta-vaśīkṛtatvasya
yad-dhyānam amukenaivaṁ vaśīkṛto\'sāvamukenaivam iti cintanaṁ tasya
vegaḥ pravāhaḥ naitad-grathitam ātma-bandhanaṁ brāhmaṇatvādy abhimāno
yasya saḥ brahmaṇyatām iti kimuta mukhyena tādṛśa-parirambhaṇādi
\|\|40-41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyaihikīṁ sampadam
uktvā pāralaukikīṁ sampadam āha---evam iti \| sarvair ajitam api
**sva-**bhṛtyaiḥ parājitaṁ vaśīkṛtaṁ **dṛṣṭvā-tad-dhyāna-**vegeti tasya
pūrvavṛttam uktam \|\|40-41\|\|

**\...**

**\|\| 10.81.41 \|\|**

e[^54]tad brahmaṇya-devasya śrutvā brahmaṇyatāṁ naraḥ \|

labdha-bhāvo bhagavati karma-bandhād vimucyate \|\|

**śrīdhara-svāmī (bhāvārtha-dīpikā) :** etat pṛthukopākhyānaṁ **śrutvā**
tatra **brahmaṇyatāṁ** viśeṣataḥ śrutveti \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etac-caritākarṇana-phalam
āha---**etad** iti \| **labdha**b-hāvaḥ prāpta-bhaktiḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho vipro\'sau
śrī-bhagavat-sakho\'cirāt tad-dhāma prāpeti citraṁ na mantavyaṁ
tat-kathāśravaṇenānyasyāpi tat-siddher ity āha---**etad** iti \|
brahmaṇyaṁ tam api kiṁ punaḥ sakhyena tādṛśa-parirambhaṇādi naro yaḥ
kaścid api manuṣya ity adhikārāpekṣā nirastā \| **bhagavati** kṛṣṇe
labdho bhāvaḥ premā yena tathā-bhūtaḥ san **karma-bandhād-**viśeṣeṇa
mucyate \| svayam eva prārabdha-bhogādhīno na syāt \| svecchayā sukhaṁ
bhaktim anutiṣṭhas tat-padaṁ labhata ity arthaḥ \| anyat tair vyākhyātam
\|

yad vā, eṣa ukto yo **brahmaṇya-**devas tasya śrī-kṛṣṇasya ity arthaḥ \|
ata eva **bhagavati** sarvaiśvarya-prakaṭake tasminn eva
**labdha-**bhāvaḥ \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho bhagavan-mitramasau
vipraḥ śīghraṁ tad-dhāma prāpeti citraṁ na mantavyaṁ
tat-kathā-śravaṇenāpi tat-siddher ity āha---**etad** iti \|
**brahmaṇya-**tām api kiṁ punaḥ sakhyena tādṛśa-parirambhaṇādi naro yaḥ
kaścid api manuṣya iti adhikārāpekṣā nirastā **bhagavati** śrī-kṛṣṇe
labdho bhāvaḥ premā yena tathā-bhūtas san **karma-bandhād**-viśeṣaṇa
mucyate svayam eva prārabdha-bhogādhīno na syāt svecchayā sukhaṁ bhaktim
anutiṣṭhas tat-padaṁ labhata ity arthaḥ \| anyat-taiḥ yad vā, eṣa ukto
yo **brahmaṇya-**devaḥ tasya śrī-kṛṣṇasya ity arthaḥ \| ata eva
**bhagavati** sarvaiśvarya-prakāśake tasminn eva **labdha**-bhāvaḥ
\|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

**\...**

**(10.82)**

**atha dvyaṣṭītamo'dhyāyaḥ**

## prabhāse sūryoparāga-parvaṇi yadubhiḥ saha kurūṇāṁ nandādi-gopānāṁ ca samāgamaḥ \| 

**\|\| 10.82.1 \|\|**

**śrī-śuka uvāca---**

athaika[^55]dā dvāravatyāṁ vasato rāma-kṛṣṇayoḥ \|

sūryoparāgaḥ sumahān āsīt kalpa-kṣaye yathā \|\|

**śrīdhara-svāmī (bhāvārtha-dīpikā) :**

dvy-aśītitama āgatya kuru-kṣetraṁ ravi-grahe \|

vṛṣṇīn dṛṣṭvā mudā bhūpāś cakruḥ kṛṣṇa-kathā mithaḥ \|\|

śrī-dāma-su[^56]hṛde kṛṣṇaḥ prakalpyaindraṁ padaṁ bhuvi \|

nandādi-suhṛdānandī kuru-kṣetraṁ jagāma saḥ \|\|

**kalpa**-**kṣaye** **yathā** sarva-grāsa ity arthaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ravi-grahe sūrya-grahaṇe
\| sa kṛṣṇaḥ \| *ity artha* iti---kalpyate tattva-samūheneti **kalpaṁ**
brahmāṇḍaṁ jagad iti yāvat \| tasya **kṣaye** pralayādau ity artho'nyad
api *sarva-grāsa*-grahe pralaya-sāmyaṁ loke bhavatīti bhāvaḥ \|
mahā-bhāratasya tad-uttara-bhāvitvāt \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha māṅgalye \|
cira-virahārtatara-vraja-janānāṁ
śrī-bhagavat-sandarśana-maṅgala-hetūdgamāt \| ekadety anenāsyopākhyānaṁ
pṛthu-kopākhyānānantaryaṁ nirastam \| dvārakāyām iti śrī-yudhiṣṭhirasya
rājasūyaṁ sampādya sālvādīṁś ca hatvā sukhaṁ tasyāṁ nivasator ity arthaḥ
\|

evaṁ tatratyānāṁ rāmaṇena rāmaḥ paramānanda-pradatvāc ca kṛṣṇas tayoḥ,
yad vā, ramata iti rāmaḥ parama-sukhī, kṛṣṇaś ca parmānanda-ghana iti
tayoḥ, etac ca tayor
bhāvi-vraja-jana-samāgama-sukha-viśeṣasyābhiprāyeṇa, tathā sumahān iti
sarva-grāsasya, **kalpa-kṣaye** yatheti ca, tatrāpi dīrgha-kālasyeti
\|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha kathāntarārambhe
pṛthukopākhyānād anantaraṁ vā ekadeti rāja-sūyāt pūrvaṁ kadācid ity
arthaḥ \| dvarakāyāṁ **vasato** śrī-mathurāṁ tyaktvā kiyantam api
samayam uṣitvā śrī-baladeva-vraja-gamanād ūrdhvaṁ kadācid ity arthaḥ \|
dvarakāyāṁ **vasato** śrī-mathurāṁ tyaktvā kiyantam api samayam uṣitvā
sthitayoḥ sator ity arthaḥ \| su-śabdārthaṁ vyañjayati **kalpa-kṣaye**
yatheti ācchādanasya kālasya cātibāhulyāt \|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

ravi-grahe kurukṣetre bandhūnāṁ saṅgamo mithaḥ \|

kṛṣṇo vrajastha-premābdhau dvyaśītitama āplutaḥ \|\|

atheti karmānukta-kathāntarārambhe ekadeti baladeva-vraja-gamanād
ūrdhvaṁ rājasūyāt pūrvam eveyaṁ kurukṣetra-yātrā, yad asyāṁ
dhṛtarāṣṭra-vidura-yudhiṣṭhira-bhīṣma-droṇādīnāṁ sukham
ekatrāvasthitānāṁ śrī-kṛṣṇa-darśanānanda-kathā dṛśyate asyā yātrāyā
rājasūyānantaryatve tv evaṁ na sambhavet yato rājasūyānantaram eva
manyu-grastena duryodhanena dyūta-pravartanaṁ, tato vana-parva-dṛṣṭyā
sālva-dantavakra-vadha-samakālam eva yudhiṣṭhirādīnāṁ vana-gamanaṁ teṣām
āgamanānataram eva bhīṣma-droṇādi-vadha-maya-bhārata-yuddham iti
śrī-**vaiṣṇava-toṣaṇī** **kalpa**-kṣaye **yathā** sarva-grāsa ity arthaḥ
\|\|1\|\|

**\...**

**\|\| 10.82.2 \|\|**

taṁ jñātvā manujā rājan purastād eva sarvataḥ \|

samanta-pañcakaṁ kṣetraṁ kṣetraṁ śreyo-vidhitsayā \|\|

**śrīdhara-svāmī (bhāvārtha-dīpikā) :** jyotir-vidbhiḥ kathyamānam ādāv
**eva** **jñātvā** \| syamanta-**pañcakaṁ kṣetraṁ** kuru-kṣetram
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** sūryoparāgaṁ dṛṣṭvā
**jñātvā** pañcakasya jāmadagnya-kṛta-hrada-pañcakasya samīpe vartamāno
deśaḥ **samanta**-pañcakam \|
kurukṣetra-deśo'ṣṭa-catvāriṁśa-śat-krośātmakas tam \| **sarvataḥ**
sarva-deśebhyaḥ śreyaḥ pāpa-hāni-pūrvakaṁ kalyānāvāptis tasya vidhitsā
kartum icchā tayā \|\|2\|\|

hrada-kāraṇam āha---niḥkṣatriyām iti \| nanu śrī-bhārgava-rāmas tribhiḥ
sapta-kṛtvaḥ kṣatriyāṇām aneka-deśa-hatānāṁ raktena kathaṁ kurukṣetre
hradāṁś cakre ity āśaṅkya
brahmāṇḍa-purāṇa-madhya-bhāga-sapta-catvāriṁśattamādhyāya-vacanair
vārayati \| tathā hi---

> tato mūrdhāvasiktānāṁ rājñām amita-tejasām \|
>
> ṣaṭ-sahasra-dvayaṁ \[120000\] rāmo jīva-grāhaṁ gṛhītavān \|\|
>
> tato rāja-sahasrāṇi gṛhītvā munibhiḥ saha \|
>
> sa jagāma kurukṣetraṁ mahā-tejās tapomayaḥ \|\|
>
> sarasāṁ **pañcakaṁ** tatra khānayitvā bhṛgūdvahaḥ \|
>
> sukhāvagāha\--tīrthāni tāni cakre samantataḥ \|\|
>
> jaghāna tatra vai rājñas tac-charīra-bhavāsṛjā \|
>
> sarāṁsi tāni vai pañca pūrayāmāsa bhārgavaḥ \|\|
>
> snātvā teṣu yathā-nyāyaṁ jāmadagnyaḥ pratāpavān \|
>
> pitṝn santarpayāmāsa yathā-śāstram atandritaḥ \|\|
>
> pituḥ pretasya śrāddhādi mātuś caiva yathoditam \|
>
> kṛtvā tīrṇa-pratijñaḥ sa tīrthāni tāni cākarot \|\|
>
> santuṣṭa-pitṛ-varatas tataḥ proktaṁ hi nāma tat \|
>
> **samanta**-pañcakam iti munibhir daivataiḥ saha \|\| iti \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : manujā** iti
dharmādhikāritvāt \| he **rājann** iti nara-śreṣṭhena tvayā tad
buddhyata eveti bhāvaḥ \| yad vā, sarveṣāṁ manujānāṁ tatra yānena
vraja-janānām api teṣāṁ tatra prayāṇaṁ saṅketena bodhayati, śreyaḥ
snāna-dānādi sukṛtam \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he **rājann** iti \| **taṁ**
pūrva-kathāyām āviṣṭam asyām avadhāpayati \| atra pūrvato'pi
rasa-viśeṣo'stīti dyotanāya śreyaḥ snāna-dānādi-sukṛtam \|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : samanta**-**pañcakaṁ**
kuru**-kṣetraṁ** sūryoparāge khalv asyaiva kṣetrasya **sarvataḥ**
sakāśād api puṇya-pradatvādhikya-śravaṇād iti bhāvaḥ \|\|2\|\|

**\...**

**\|\| 10.82.3 \|\|**

niḥkṣatriyāṁ mahīṁ kurvan rāmaḥ śastra-bhṛtāṁ varaḥ \|

nṛpāṇāṁ rudhiraugheṇa yatra cakre mahā-hradān \|\|

**śrīdhara-svāmī (bhāvārtha-dīpikā) :** abrahmaṇy
akṣatriya-vadha-sthānatvena paraśurāmasyāghāpanutti-sthānatvena ca
kṣetrasya pāpa-nirāsakatvam āha---niḥkṣatriyām iti dvābhyām \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yatra** samanta-pañcake
\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śastra**-**bhṛtāṁ**
varatvenaiva **niḥkṣatriyāṁ** **kurvan** yato **rāmaḥ** reṇukā-nandanaḥ
mahato **hradān** pañca **cakre** iti samantāt pañca hradā yasminn iti
syamanta-pañcakam ity ākhyā-karaṇaṁ cohyam \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatraiva gamane
hetuḥ---niḥkṣatriyām iti \| dvayaṁ śrī-paraśurāma-prabhāva eva tasya
tādṛśatve hetur iti **mahā**-**hradān** ity etat syamanta-pañcakam itīty
ākhyā-kāraṇam ūhyam samantāt pañca-hradā yasminn iti \|\|3\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣetrasyāsya
śrī-paraśurāma-parākrama-dyotakatvam āha---niḥkṣatriyām iti \|\|3\|\|

**\...**

**\|\| 10.82.4 \|\|**

īje ca bhagavān rāmo yatrāspṛṣṭo'pi karmaṇā \|

loka[^57]ṁ saṅgrāhayann īśo yathānyo'ghāpanuttaye \|\|

**śrīdhara-svāmī (bhāvārtha-dīpikā) :** anyo vidvan yathā \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īśvaratvenāhaṅkārābhāvād
aspṛṣṭa-karmāpi---

> yasya nāhaṅkṛto bhāvo buddhir yasya na lipyate \|
>
> hatvāpi sa imān lokān na hanti na nibadhyate \|\| \[gītā 18.17\] iti
> śrī-mukhokteḥ

loka-saṅgrahārtham **īje** \| yathānyaḥ prākṛtaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān** īśvaraḥ \|
śrī-bhagavad-avatāratvāt \| ataḥ **karmaṇā**
vidhi-niṣedha-lakṣaṇenāspṛṣṭo'pi, aghasya bahuśaḥ
sarva-kṣatriya-vadha-pāpasyāpanuttaye saṅkṣapaṇāya **īje** \| tat
prayojanam āha---lokam iti \| samyag grāhayan śikṣayitum \| tac ca
kim-artham ? īśaḥ sarva-lokeśvaraḥ sad-dharma-pravartanena
loka-hitārtham iti bhāvaḥ \| kiṁ vā, sarvaṁ kartuṁ samarthaḥ, ato
yathānyaḥ karmādhīnas tatheje, iti yāgasya yathā-vidhi samyag anuṣṭhānaṁ
ca sūcitam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** loka-saṅgrahe hetuḥ---īśaḥ
sarva-lokeśvaraḥ sa dharma-pravartanena sarva-loka-hitārtham iti bhāvaḥ
\| praśaṁsā ceyaṁ śrī-vraja-vāsināṁ śrī-kṛṣṇa-milanānanda-garbhā jñeyā
tat tīrtha-yātrā-hetukatvāt tasya padya-dvaye cātra tadā
phalādhikya-vaśāt te yayur ity atas tat-pratiṣṭhāpanaṁ ca grahaṇa-yoga
eva \| tena kṛtam iti bodhitam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na ca yajña-bhoktus tava
svārtham evedaṁ karma yato nahīti \| na ca tvadīyānām asmākaṁ
svābhimāna-mayam etat \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pāpāpanodakatvam
āha---**īje** ceti \|\|4\|\|

**\...**

**\|\| 10.82.5-6 \|\|**

mahatyāṁ tīrtha-yātrāyāṁ tatrāgan bhāratīḥ prajāḥ \|

vṛṣṇayaś ca tathākrūra-vasudevāhukādayaḥ \|\|

yayur bhārata tat kṣetraṁ svam aghaṁ kṣapayiṣṇavaḥ \|

gada-pradyumna-sāmbādyāḥ su[^58]candra-śuka-sāraṇaiḥ \|\|

**śrīdhara-svāmī (bhāvārtha-dīpikā) :** āgann ājagmuḥ bhāratīr bhāratyaḥ
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tīrtha**-yātrāyām
upasthitāyām \| tatra kurukṣetre \|\|5\|\| **tat** **kṣetraṁ**
samanta-pañcakam \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahatyām iti
sarva-grāsena mahā-parvatatvāt \| ata eva bhāratyo
**bhārata-**varṣa-vartinyaḥ sarvā evety arthaḥ \| tāsām eva
tatrādhikāri-viśeṣāt prajā eva viśeṣato nirdiśan, tāsu
parama-śreṣṭhatvād ādau yādavān āha---vṛṣṇaya iti yādavāḥ \|
**ca**-śabdād śrī-rāma-kṛṣṇādayo'pi \| na ca rājasūyādāv iva vṛddhā
gṛheṣu sthitā ity āha---tatheti samuccaye \| ādi-śabdāt śūrāndhakādayaḥ
\| teṣāṁ viśeṣato nirdeśo vṛddhatvādinā teṣāṁ sat-karmādara-viśeṣāt \|
tatrākrūrasyāditvāṁ tasyātyantādara-viśeṣāt \| yad vā, tathā tena
prejānāṁ mahā-parva-yātrā-prakāreṇaivākrūrādayo vṛṣṇayaḥ **svam**
**aghaṁ** **kṣapayiṣṇavaḥ** kṣapayitum icchava ity arthaḥ \| etac
**ca**---yad yad ācarati śreṣṭhas **tat** tad evetaro janaḥ \[gītā
3.21\] iti nyāyena \| śrī-jāmadagnyaval loka-śikṣaṇārtham eva \| ata eva
śrī-rāma-kṛṣṇayoḥ sākṣād anuktiś ca tayoḥ
śrī-nandādi-vraja-jana-samāgamanaṁ tatra prayāṇāt \| he bhārateti
**bhārata**-vaṁśya-pradhānena tvayā mukhyānāṁ karma-kāraṇaṁ tad
yātrā-mukhya-prayojanaṁ ca budhyata eveti bhāvaḥ \| kevalaṁ puṇya-parā
vṛddhā eva \| kumārāś ca **yayur** ity āha---gadeti \| sucandraḥ
śrī-rukmiṇyāḥ putro'ṣyamaś aś cārucandras tad-ādibhiḥ saha gadādayaś ca
yayuḥ \|\|5-6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahatyām ity ardhakam \|
mahatyām iti sarva-grāsena mahā-parvatatvāt \| ata eva bhāratyaḥ
**bhārata**-varṣa-vartinyaḥ prāyaḥ sarvā evety arthaḥ \| vṛṣṇaya iti
yugmakam \| prajāsv avatīrṇatvaṁ tac-chreṣṭhatvāṅgīkārād ādau yādavān
āha---vṛṣṇaya iti sapādena \| śrī-kṛṣṇa-rāmādaya ity arthaḥ \| yathā te
tathaivākrūrādaya iti teṣāṁ prāyaḥ śrī-kṛṣṇa-sāhitya-gamanādarśanāt,
tathākrūrasyāditvaṁ karmaṇy atyantādūrāt **svam** **aghaṁ**
**kṣapayiṣṇavaḥ** kṣapayitum icchava ity arthaḥ \| etac ca viśeṣaḥ
sarveṣām eva tatra vṛṣṇīnāṁ līlayā tad any keṣāñcit vastuto'pi na
kevalaṁ puṇya-parāvṛddhā eva kumārāś ca **yayur** ity āha---gadet \| te
dvārakā-rakṣaṇe ke āsan ? tatrāha---sucandreti pāda-trayeṇa \| sucandraḥ
śrī-rukmiṇyāḥ putraś cārudeṣṇaḥ \|\|5-6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āgan ājagmuḥ **bhāratīḥ**
bhāratyaḥ \|\|5-6\|\|

**\...**

**\|\| 10.82.7-8 \|\|**

āste'niruddho rakṣāyāṁ kṛtavarmā ca yūthapaḥ \|

te rathair deva-dhiṣṇyābhair hayaiś ca tarala-plavaiḥ \|\|

gajair nadadbhir abhrābhair nṛbhir vidyādhara-dyubhiḥ \|

vyarocanta mahā-tejāḥ pathi kāñcana-mālinaḥ \|\|

**śrīdhara-svāmī (bhāvārtha-dīpikā) :** sucandra-śuka-sāraṇaiḥ
sahāniruddho dvārakā-rakṣāyām āste \| tathā **kṛta-varmā** ca
yūtha-patiḥ senānīḥ \| **deva**-**dhiṣṇyābhair** vimāna-saṅkāśaiḥ \|
taralās taraṅgās tadvat plavo gatir yeṣāṁ taiḥ \|\|7\|\|

**vidyādhara**-dyubhir vidyādharāṇām iva dyutir yeṣāṁ taiḥ \|
**mahā**-tejā **mahā**---tejasaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te vṛṣṇayaḥ \| taralaś
cañcale vakre taraṅge sura-ṣiṅgayoḥ iti koṣāt \| bhekoḍupagatau plavaḥ
iti \| bhedādīnāṁ samāhāra-dvandvaḥ \|\|7\|\|

**mahā**-tejā iti samāsānto ḍa-pratyayaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : rakṣāyāṁ** rakṣārtham āste
āsīt \| tasyābhinava-vayastvādinā yad yātrāpekṣā-viśeṣāt \| yad vā,
mukhyatamānāṁ caturṇāṁ teṣām ekatamasya tatrāpekṣyatvāt tatrāpi tasya
sarva-laghutvād iti \| te vṛṣṇayo rathādibhiḥ senā-catur-aṅgaiḥ kṛtvā
\|\|7\|\|

kalatraiḥ saha **pathi** viśeṣeṇa
śrī-nandādi-samāgamāśayādhikyenārocanta aśobhanteti dvābhyām anvayaḥ \|
**nadadbhir** madena bṛṁhamāṇaiḥ \| kiṁ **ca**, abhrābhaiḥ sthaulyādinā
megha-tulyaiḥ \| nṛbhiḥ padātibhiḥ \| kāñcanasya mālā tat-puṣpa-mālyam
\| kirīṭa-kuṇḍalādi-rūpeṇa paṅktir vā, tadvantaḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : rakṣāyāṁ** rakṣārtham āste āsīd
iti aniruddhasyāty alpa-vayastvādinā laghutve'pi prādhānān
mahānubhāvatvaṁ jyeṣṭhānvayatvāt tādṛśa-vyavahārārhatvaṁ ca darśitam \|
aniruddho'yaṁ śrī-kṛṣṇa-putro vā te iti ca yugmakam \| te vṛṣṇayo
rathādibhiḥ senāyāś caturbhir aṅgaiḥ kāraṇa-bhūtaiḥ nṛbhiḥ padātibhiḥ
\|\|7-8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aniruddho
dvārakā-rakṣāyām āste iti tasyaiva śveta-dvīpasthasya
pālana-kartṛ-viṣṇutvena prasiddheḥ \| **deva**-**dhiṣṇyābhair**
**deva**-vimāna-tulyaiḥ \|\|7\|\|

**mahā**-tejā **mahā**-tejasaḥ \|\|8\|\|

**\...**

**\|\| 10.82.9-10 \|\|**

divya-srag-vastra-sannāhāḥ kalatraiḥ khe-carā iva \|

tatra snātvā mahā-bhāgā u[^59]poṣya susamāhitāḥ \|\|

brāhmaṇebhyo dadur dhenūr vāsaḥ-srag-rukma-mālinīḥ \|

rāma-hradeṣu vidhivat punar āplutya vṛṣṇayaḥ \|\|

**śrīdhara-svāmī (bhāvārtha-dīpikā) :** divyā atyuttamāḥ srag
vastra-sannāhā yeṣām \|\|9\|\|

punar anyedyur āplutya \| yad vā, tasminn evāhani mukti-snānaṁ kṛtvā
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra rāma-hradeṣu
\|\|9\|\|

yathānyedyur anyasmin dine dvitīya-divasa-snāne \| punaḥ
pada-prayogāsvārasyaṁ matvāha---yad veti \| mukti-snānaṁ
grahaṇānta-snānam \| ādau snānaṁ tathā cānte madhye dānaṁ prakīrtitam
iti smṛteḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** srak puṣpādi-nirmitā \|
sannāhaḥ kavacam \| evaṁ mahā-tejastvādinā
śīghraga-divya-rathārohaṇādinā ca khecarāḥ siddhā iva \| tathā teṣu
hradeṣu mahān bhāgo bhāgyaṁ śrī-bhagavad-bandhutva-kāraṇam \| kiṁ vā,
prema-bhakti-lakṣaṇo lābhāṁśo yeṣāṁ yādavānāṁ te, iti
bāhyāntarāśeṣa-susampattimattā sad-dharma-paratā ca sūcitā \| ata upoṣya
sūrya-grahaṇāpekṣayaiva, na tu tīrthopavāsāpekṣayā \| varjayitvā
kurukṣetram iti smṛteḥ \| susamāhitāś ca krīḍādi-parityāgena
tad-eka-cittāḥ santaḥ \| svannam uttamānnaṁ dvijāgrebhyaḥ viprebhyaḥ
śrī-bhagavad-bhakti-paratvādinā vipra-śreṣṭhebhyo vā mahā-bhāgatvam eva
darśayan svanna-dānādau \[snāna-dānādau\] susaṅkalpitam āha---kṛṣṇa iti
\| śrī-devakī-nandane bhagavati, na iti pratyekaṁ
sva-sva-parivārāpekṣayā \|\|9-10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kalatraiḥ saha khecarāṇāṁ
dṛṣṭāntatvaṁ sādhāraṇa-jana-camatkārāya śrī-kṛṣṇe candrādīnām iva tatra
teṣu hradeṣu upoṣya sūrya-grahaṇāpekṣayaiva, na tu tīrthopavāsāpekṣayā,
muṇḍanaṁ copavāsaś ca sarva-tīrtheṣv ayaṁ vidhiḥ, varjayitvā kurukṣetram
iti smṛteḥ \|\|9-10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar āplutya
uparāga-mukti-snānaṁ kṛtvā \|\|10\|\|

**\...**

**\|\| 10.82.11-12 \|\|**

daduḥ svannaṁ dvijāgryebhyaḥ kṛṣṇe no bhaktir astv iti \|

svayaṁ ca tad-anujñātā vṛṣṇayaḥ kṛṣṇa-devatāḥ \|\|

bhuktvopaviviśuḥ kāmaṁ snigdha-cchāyāṅghripāṅghriṣu \|

tatrāgatāṁs te dadṛśuḥ suhṛt-sambandhino nṛpān \|\|

**śrīdhara-svāmī (bhāvārtha-dīpikā) :** snigdhā śītalā chāyā yeṣām
aṅghri-pānām aṅghriṣu mūleṣu \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-anujñātā
brāhmaṇādiṣṭāḥ \|\|11\|\|

snigdhaḥ śītala-cikkaṇe iti dharaṇiḥ \| aṅghriṣu adhastāt \| tatra
kurukṣetre \| te yadavaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ grahaṇa-dine'py
āha---svayam iti \| ca tu svayaṁ tv ity anyato viśeṣaṁ bodhayati---tam
evāha \| tena kṛṣṇenānujñātāḥ sva-sva-sthāne prasthāpitā anumoditā vā
santo bhūtvā, yataḥ kṛṣṇa eva devatā iṣṭa-devo yeṣāṁ **te** \| atas
tad-anujñayaiva snigdha-cchāyāṅghripāṅghriḥ bandhu-varga-samāgamāpekṣayā
kāmaṁ yatheṣṭam upaviviśuḥ \| bāndhavā mitrāṇi sambandinaḥ nṛpān iti
pāṭhaḥ spaṣṭaḥ \| pāṭhāntaraṁ spaṣṭam tān evāha---matsyeti \| uśīnarān
āvantyān \|\|11-12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svannam uttamānnaṁ
mahā-bhāgatvam eva darśayan snāna-dānādau susaṅkalpitam āha---kṛṣṇa iti
\| na iti pratyekaṁ sva-sva-parivārāpekṣayā bhaktiḥ sādara-premāstu
bhagavatāt lālasā-svabhāvo'yam \| evaṁ grahaṇa-dine kṛtam uktvā
tat-para-dine'py āha---svam iti \| tad-anujñātāḥ vrata-samāptau
tad-anujñām prārthya prāpya cety arthaḥ \| tatra hetuḥ---kṛṣṇa iti
\|\|11\|\|

tatreti sārdha-dvayam \| kāṁścin nijāgamanāt pūrvam āgatān kāṁścit
paścād āgatān tatra kāṁścid uparāgāt pūrvaṁ kāṁścit tu paścād dadṛśur
ity arthaḥ \|\|12\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** snigdhā chāyā yeṣāṁ teṣām
aṅghripānām aṅghriṣu taleṣu \|\|12\|\|

**\...**

**\|\| 10.82.13-14 \|\|**

matsyośīnara-kauśalya-vidarbha-kuru-sṛñjayān \|

kāmboja-kaikayān madrān kuntīn āna[^60]rta-keralān \|\|

anyāṁś caivātma-pakṣīyān parāṁś ca śataśo nṛpa \|

nandādīn suhṛdo gopān gopīś cotkaṇṭhitāś ciram \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ānartety atra āraṭṭeti
pāṭho'pi kvacit \|\|13\|\|

ātma-pakṣīyāḥ pāṇḍavādyāḥ \| parāś ca duryodhana-pakṣīyā gāndhārādyāḥ
\|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : nandādīn**
nanda-sanandopa**nandādīn** **suhṛdo** **gopān** dāmādīn **gopīś**
**cotkaṇṭhitāś** **ciram** ity-ādinā \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kāmbojān āradāṁś ca
sindhu-pārīṇān eva \| api anyān apy ātma-**pakṣīyān** iti \| matsyādīnām
ātma-pakṣīyatvam uktam \| ca-kārād udāsīnāṁś ca \| yad vā, eva iva \|
ātma-**pakṣīyān** iva \| **parāṁś** ca vipakṣān tīrthe dveṣāti-tyāgāt
śataśa ity asobhayeṣv apy anvayaḥ \| **suhṛdo** mitrāṇi \| suhṛd
ity-ādau prāg ukte'pi punar apy etad uktiḥ sauhṛda-viśeṣa-vivakṣayā \|
ca api \| **gopīś** ca **ciram** utkaṇṭhitāḥ śrī-bhagavad-darśanotsukāḥ
\| ato'nyāsāṁ bahvīnāṁ strīṇāṁ samāgame'py āsām eva darśanoktiḥ \|
sarva-śraiṣṭhyāt śrī-bhagavad-didṛkṣayā vyagrāṇām ato'grato'bhisrutānāṁ
tāsām evādau darśanāt \| kiṁ ca, tāsāṁ parama-durlabha-darśanatvena
sarvānte nirdeśaḥ \| ata-eva ca-kāraś ca evaṁ premodrekeṇa
sambodhayati---nṛpeti \|\|13-14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nṛpān evāha---matsyeti \|
uśīnarān āvantyān \| kāmbojān āradāṁś ca sidnu-pārīyān śrī-nandādīṁś ca
\| tatrāgatān ity anvayārthasyāyaṁ bhāvaḥ---jñātīn vo draṣṭum eṣyāmaḥ
\[bhā.pu. 10.45.23\] iti atvāyāṁ-abhiprāyeṇa mathurā-dvārakādau pūrvam
āgamanaṁ pratipādya, tataḥ paramotkaṇṭhitās te katham api tan-miṣaṁ
labdhvā gatā iti **suhṛdo** mitrāṇi suhṛd ity ādau prāg ukte'pi punar
apy etad uktiḥ sauhṛda-viśeṣa-vivakṣayā **gopīś** ca **ciram**
utkaṇṭhitāḥ śrī-bhagavad-darśanotsukā ity evam atrānyatra ca tāsām
īdṛśa-viśeṣaṇaṁ vinā nirdeśa eva na kriyata iti māhātmya-viśeṣaḥ sūcitaḥ
\| evaṁ premodrekeṇa sambodhanaṁ nṛpeti \|\|13-14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : nandādīn** ity ādi \|
nandopananda-san**nandādīn** **suhṛdo** **gopān**
dāma-sudāma-vasudāmādīn \| **gopīś** cotkaṇṭhitā ity
ādinānyonya-sandarśanenety atra nandādayo vasudevādibhiḥ pariṣvaṅgaṁ
cakrur ity arthaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.15 \|\|**

anyonya-sandarśana-harṣa-raṁhasā

protphulla-hṛd-hṛdvaktra-saroruha-śriyaḥ \|

āśliṣya gāḍhaṁ nayanaiḥ sravaj-jalā

hṛṣyat-tvaco ruddha-giro yayur mudam \|\|

**śrīdhara-svāmī (bhāvārtha-dīpikā) :** protphullair
**hṛd**-**hṛdvaktra**-saroruhaiḥ śrī-ḥ śobhā yeṣāṁ te \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :
anyonya**-**sandarśana**- ity-ādinā nandādayo vasudevādayaś ca striyaś
ca saṁvīkṣya \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatrādau sāmānyataḥ
sarveṣāṁ puṁsāṁ mithaḥ samāgama-sukham āha---anyonyeti \| anyonyaṁ yat
sandarśanaṁ sākṣād-darśanaṁ, tena harṣasya raṁho vegaḥ, tena kṛtvā
prakarṣeṇa utphullāni **hṛd**-rūpāṇi **hṛdvaktra**-rūpāṇi ca saroruhāṇi,
taiḥ śrī-r yeṣāṁ tathā-bhūtāḥ santo gāḍham **āśliṣya** mudaṁ yayuḥ \|
tal-lakṣaṇam āha---nayanair ity ādi-viśeṣaṇais tribhiḥ \| yeṣāṁ
yathottaram tal-lakṣaṇatve śraiṣṭhyam ity ānanda-viśeṣa uktaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatrādau śrī-kṛṣṇa-bhaktānāṁ
sāmānyataḥ sarveṣāṁ puṁsāṁ samāgama-sukham āha---anyonyeti \| anyonyaṁ
yat sandarśanaṁ sākṣād-darśanaṁ, tena harṣasya raṁho vegaḥ, tena kṛtvā
prakarṣeṇa utphullāni hṛdaya-pāṇi-**hṛdvaktra**-rūpāṇi ca saroruhāṇi,
taiḥ śrī-r yeṣāṁ tathā-bhūtāḥ santo gāḍham **āśliṣya** mudaṁ yayuḥ \|
nayanair ity ādi-viśeṣaṇais tribhiḥ, eṣāṁ yathottaram ukta-lakṣaṇatve
śraiṣṭhyam ity ānanda-viśeṣa uktaḥ \|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.16 \|\|**

striyaś ca saṁvīkṣya mitho'tisauhṛda-

smitāmalāpāṅga-dṛśo'bhirebhire \|

stanaiḥ stanān kuṅkuma-paṅka-rūṣitān

nihatya dorbhiḥ praṇayāśru-locanāḥ \|\|

**śrīdhara-svāmī (bhāvārtha-dīpikā) :** atisauhṛdena yat smitaṁ tenāmalā
apāṅgair dṛśo dṛṣṭayo yāsāṁ tāḥ \| mithaḥ parasparaṁ **saṁvīkṣya**
dorbhir abhirebhire āliṅganaṁ kṛtavatyaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nihatya** saṁyojya
\|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :
mitho'tisauhṛda**-ity-ādiṣu **striyaś** ca kunty-ādayo devakyādibhiḥ
śrī-gopyo rukmiṇy-ādibhiḥ pariṣvaṅgaṁ cakrur ity arthaḥ \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathaiva strīṇām apy
āha---**striyaś** ceti \| samyag vīkṣya sākṣād dṛṣṭvā \| saṁ -śabdārtham
eva vivṛṇoti---atisauhṛdeti \| mitho **dorbhiḥ** prasāritair abhirebhire
\| ata eva **stanaiḥ** **stanān** mitho nitarāṁ hatvā gāḍhāliṅganena
pīnottuṅga-kucānām adhika-mardanāt \| praṇayenāśru-yukta-locanā ity atra
praṇaya-śabda-prayogas tāsāṁ sneha-viśeṣeṇāśru-srāvādhikyaṁ dyotayati \|
ca-śabda-balāt hṛṣyat-tvaco ruddha-gira ity apy atra boddhavyam eva \|
praṇaya-svabhāvāt \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaiva tad-bhaktānāṁ
strīṇām āha---**striyaś** ceti \| mitha iti sarvatropayojyaṁ **nihatya**
gāḍhāliṅganād unmardya \|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.17 \|\|**

tato'bhivādya te vṛddhān yaviṣṭhair abhivāditāḥ \|

svāgataṁ kuśalaṁ pṛṣṭvā cakruḥ kṛṣṇa-kathā mithaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ strī-melāpottaram \|
te yadavaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sarva-janānāṁ
sāmānyataḥ samāgamam uktvā adhunā viśeṣata āha---tata iti \| he vṛṣṇayaḥ
! sarva eva nṛpādayo vā lokāḥ **vṛddhān** jyeṣṭhān **yaviṣṭhaiḥ**
kaniṣṭhair **mithaḥ** **pṛṣṭvā** kṛṣṇasya **kathāś cakrur** ity etasya
kiñcid dūra-sthityā parokṣaṁ kiṁ vāntike sākṣād eva prema-vaivaśyāt,
evam agre'pi jñeyam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ sarva-janānāṁ sāmānyataḥ
samāgamam uktvā viśeṣata āha---tata iti \| **vṛddhān** jyeṣṭhān
**yaviṣṭhaiḥ** kaniṣṭhaiḥ mithaḥ **pṛṣṭvā** **mithaḥ kathāś cakruḥ**
\|\|17\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.18 \|\|**

pṛthā bhrātṝn svasṝr vīkṣya tat-putrān pitarāv api \|

bhrātṛ-patnīr mukundaṁ ca jahau saṅkathayā śucaḥ \|\|

**śrīdhara-svāmī (bhāvārtha-dīpikā) : saṅkathayā** mithaḥ
sa-prema-goṣṭhyā \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tat**-putrān
**bhrātṛ**-svasṛ-putrān \| **śucaḥ** śokān aśrūṇi vā, śoke'sre śuk tathā
śuddhau iti niruktiḥ \| gāthāyāṁ ca purāṇādeḥ prema-goṣṭhyāṁ ca saṅkathā
iti ca \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatraiva
śrī-kuntī-vasudevayor viśeṣaṁ rasa-viśeṣeṇa vistāryāha---pṛtheti
pañcabhiḥ \| bhratṝn śrī-vasudevādīn, svasṝḥ śrutadevy-ādyāḥ,
**tat**-putrān baladeva-gadādīn santardanādīṁś **ca**, pitarau śūraṁ
**tat**-patnīṁ ca bhojyāṁ **bhrātṛ**-patnīḥ śrī-devaky-ādyāḥ, **śucaḥ**
cirādarśana-śokān **jahau** tatyāja \| yad vā, aśrūny amuñcat \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatraiva
śrī-kuntī-vasudevayor viśeṣaṁ rasa-viśeṣaṇaṁ vistāryāha---pṛtheti
pañcabhiḥ \| bhratṝn śrī-vasudevādīn svasṝḥ śrutadevy-ādyāḥ,
**tat**-putrān śrī-rāma-gadādīn santardanādīṁś ca pitarau śūraṁ
**tat**-patnīṁ ca bhojyā **bhrātṛ**-patnīḥ śrī-devaky-ādyāḥ, **śucaḥ**
cirādarśana-śokān **jahau** tatyāja \| yad vā, aśrūny amuñcan \|\|18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.19 \|\|**

**kunty uvāca---**

ārya bhrātar ahaṁ manye ātmānam akṛtāśiṣam \|

yad[^61] vā āpatsu mad-vārtāṁ nānusmaratha sattamāḥ \|\|

**śrīdhara-svāmī (bhāvārtha-dīpikā) :** tām eva vasudeva-pṛthayoḥ
saṅkathām āha---āryety-ādi caturbhiḥ \| **akṛtāśiṣam** apūrṇa-manoratham
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tām eva prema-goṣṭhī-rūpām
eva \| **ārya-bhrātar** jyeṣṭha-bhrātaḥ \| yadyapi agrajāteti tāṁ kanyāṁ
śūro'nugraha-kāmyayā \| adadat kunti-bhojāya iti mahā-bhāratoktyā
pṛthaiva jyeṣṭhā, tathāpi tad-bhrātṛṣu vasudevasyaiva jyaiṣṭhyam iti
yat-tador nitya-sambandhād yato **nānusmaratha**, tato hetor akṛtātmānam
iti yojyam \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra
śrī-bhagavat-pitṛtvena śrī-vasudevasya sarvataḥ śraiṣṭhyāt taṁ
saṁbodhyāha---āryeti \| he guro ! jyeṣṭhatvāt \| ity ātmanas
tat-pālyatvaṁ sūcayati \| he **bhrātar** iti snehaṁ janayati \| yad
**vā**, ekam eva-padaṁ he bṛhad-**bhrātar** ity arthaḥ \| bhāvaḥ sa eva
\| yad yasmāt vai api āpatsv api sattamā
bandhu-vātsalya-dīna-vātsalyādinā mahā-sādhu-varā api yūyaṁ
**nānusmaratha** anvācayenāpi na smaratha, bahutvaṁ putrādy-apekṣayā
\|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra śraiṣṭhyāt
śrī-vasudevam saṁbodhyāha---āryeti \| he guro ! jyeṣṭhatvāt \| ity
ātmanas tat-pālyatvaṁ sūcayati \| he **bhrātar** iti snehaṁ janayati \|
yad **vā**, ekam eva-padaṁ he bṛhad-**bhrātar** ity arthaḥ \| bhāvaḥ sa
eva \| yad yasmāt \| **sattamāḥ** sattamatvena
bandhu-vātsalya-dīna-vātsalya-yogyāpekṣayā \|\|19\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : akṛtāśiṣam** akṛta-sukṛtam
yad yato vai niścitam eva sattamā api nānusmaratheti mamaiva bhāgyaṁ
nāsti, yuṣmākaṁ ko'parādha iti bhāvaḥ \|\|19\|\|

**\...**

**\|\| 10.82.20 \|\|**

suhṛdo jñātayaḥ putrā bhrātaraḥ pitarāv api \|

nānusmaranti sva-janaṁ yasya daivam adakṣiṇam \|\|

**śrīdhara-svāmī (bhāvārtha-dīpikā) : yasya** **daivam** **adakṣiṇam**
ananukūlaṁ taṁ **sva**-janam **api** santaṁ suhṛdādayo **nānusmaranti**
\| ato mama daivaṁ pratikūlaṁ, yuṣmākaṁ ko'parādha iti bhāvaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yasya** taṁ nānusmarantīty
arthaḥ \| pratikūle ramā-kānte sarale vakratā bhavet ity-ādy-ukteḥ
\|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suhṛdaḥ sambandhinaḥ
suhṛd-ādīnāṁ yathottaraṁ senhaṇusmaraṇe śraiṣṭhyam \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** suhṛdaḥ sambandhinaḥ
suhṛd-ādīnāṁ yathottaraṁ senhaṇusmaraṇe śraiṣṭhyam \|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.21 \|\|**

**śrī-vasudeva uvāca---**

amba māsmān asūyethā da[^62]iva-krīḍanakān narān \|

īśasya hi vaśe lokaḥ kurute kāryate'tha vā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svasari mātari cāmbā iti
vyāḍiḥ \| **amba** he svasaḥ ! \|\|21-22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : amba** he mātar iti
kaniṣṭha-bhaginītvena sneha-viśeṣāt devasya īśvarasya krīḍanaṁ krīḍā,
tena kātarān vivaśān deva-**krīḍanakān** **narān** iti pāṭhe pāṭhāntare
**krīḍanakān** krīḍā-sādhanāni tatrāpi **narān** devādy-apekṣayā
svalpa-śaktimata ity arthaḥ \| roga-jarā-maraṇādi-dharmiṇo **vā** \|
ayam eva pāṭhaḥ \| sat-sampradāya-siddhaḥ \| ādyās tu
cit-sukha-pāṭha-sammataḥ \| evam uktam asvātantryam eva
darśayati---**hi** yataḥ \| **vaśe** tiṣṭhann eva svayaṁ kiñcit karoti
\| athavā iti samuccaye \| anyena kiñcit kāryate ca \| yad vā, loko yat
**kurute** kāryate **vā** tat sarvam **īśasya** **vaśe** tad-adhīnam
evety arthaḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : amba** he mātar iti
kaniṣṭha-bhaginītvena sneha-viśeṣāt devasya īśvarasya krīḍanaṁ krīḍā,
tena kātarān vivaśān \| deva-**krīḍanakān** **narān** iti pāṭhe
**krīḍanakān** krīḍā-sādhanāni \| tatrāpi **narān** devādy-apekṣayā
svalpa-śaktimata ity arthaḥ \| roga-jarā-maraṇādi-dharmiṇo **vā** \|
ādyās tu pāṭhaḥ cit-sukha-sammataḥ \| evam uktam asvātantryam eva
darśayati---īśasyeti **\| hi** yataḥ \| athavā iti samuccaye \|
**lokaḥ** svātantreyṇa yat **kurute** kāryate pāratantryeṇa, tatra
niyojana-viṣayo bhavati, tat sarvam **īśasya** **vaśe** tad-adhīnam
evety arthaḥ \| tasya niyojakasyāpi niyojakatvāt \|\|21\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : amba** he parama-vatsale !
kaniṣṭha-bhaginīty arthaḥ \| daivasya **krīḍanakān** krīḍā-sādhanāni
**kurute** svātantryeṇa kāryate pāratantryeṇa \|\|21\|\|

**\...**

**\|\| 10.82.22 \|\|**

**kaṁsa-pratāpitāḥ sarve vayaṁ yātā diśaṁ diśam**[^63] **\|**

etarhy eva punaḥ sthānaṁ daivenāsāditāḥ svasaḥ \|\|

**śrīdhara-svāmī (bhāvārtha-dīpikā) :** īśa-vaśatvam
evāha---**kaṁsa**-pratāpitā iti \| he **svasaḥ** ! **etarhy** **eva**
saṁpraty **eva** \|\|22\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kaṁsena prakarṣeṇa
tāpitāḥ pīḍitāḥ \| daiveneśvareṇaiva, na tu sva-śaktyā ity asvātantryam
**eva** dṛḍhīkṛtam \| he svasar iti bhaginītvena tat sarvaṁ tvayā śrutam
asty eveti bhāvaḥ \| yad vā, tām āśvāsayan praharṣayati---**etarhy**
evety anenāsyā yātrāyā **kaṁsa**-vadhasya paścāt
śrī-draupadī-vivāhānantaraṁ śrī-yudhiṣṭhirasya rājyārdha-prāpter
ānantarya-sambhave'pi rājasūyānantaratvam **eva** jñeyam \| yudhiṣṭhiram
anuvratāḥ \[bhā.pu. 10.82.26\] iti vakṣyamāṇatvāt \| tathā tatra
jarāsandha-śiśupālādy-abhāvāc ca \| tataś ca cira-kāle'tīte'tyatarhy
evety āśvāsanārtham \| yad vā, **kaṁsa**-bhayena dūraṁ gatānāṁ yādavānāṁ
tadānīm **eva** sarva-śreṣṭhatvena sarva-sammāna-kartārhatvāt \| tataś
cācyutasya sarva-saundaryādi-paripūrṇasya bhagavataḥ sandarśaḥ
sākṣād-darśanam \| tenatad **eva** paramānando brahma-sukhād api
sukha-viśeṣaḥ, tena nivṛttās tṛptāḥ paripūrṇā ity arthaḥ \| kiṁ vā,
niḥśeṣeṇa vṛtā vyāptā āsan \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kaṁseti \| ayam arthaḥ---
pūrvaṁ tātkaumāram ārabhya veṇasyaiva kaṁsasya prābalye viśeṣataś ca
keśy-ariṣṭa-tṛṇāvarta-pūtanādi-saṅgrahe jāte, tena **pratāpitāḥ**
nabho-vāṇīm ārabhya tu tato'py atitarāṁ kīrtimad-ādi-janmārabhya,
tato'py adhikatamaṁ **pratāpitāḥ** devarṣi-vacanam ārabhya tu **diśaṁ**
gatāḥ, tad-upalakṣaṇatvena baddhāś ca prasthāpita-bālaka-dvaye gokule
tat-kṛtopadravasthiti-bhītāś ca \| tad etad apy upalakṣaṇaṁ
jarāsandha-kṛta-muhur-avarodhe tu **diśaṁ** **diśaṁ** gantum apy aśaktā
dvārakām āgatāḥ \| api jatu-gṛhe bhavatāṁ dāha\--pratītyā
nirālamba-vyagra-cittā vayam **etarhy** **eva** bhavat-putrāṇāṁ
kurv-ardha-rājya-prāpti-samaya-rūpe daśāṁ śrotum āgṛhṇatyā bhavatyā
jñāyata iti bhāvaḥ \|\|22\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kaṁsa-pratāpitāḥ sarve
vayaṁ diśaṁ diśaṁ yātā \[bhā.pu. 10.82.21\] ity anyān itas tataḥ
**kaṁsa**-bhayāt palāyitān yādavān kroḍīkṛtyoktam \| **etarhy** **eva**
samaye, he **svasaḥ** ! \|\|22\|\|

**\...**

**\|\| 10.82.23 \|\|**

**śrī-śuka uvāca---**

vasudevograsenādyair yadubhis te'rcitā nṛpāḥ \|

āsann acyuta-sandarśa-paramānanda-nirvṛtāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te kurukṣetra-gatāḥ
\|\|23-26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādya-śabdād
akrūrāndhakādayaḥ \| yad yātrāyām āgatāḥ sarve gandha-puṣpādibhir
arcitāḥ sammānitāḥ \| mitho'rcane yogye'pi yadubhir ārcanaṁ \| teṣām eva
sarva-śreṣṭhatvena sarva-sammānakatārhatvāt \| tataś cācyutasya
sarva-saundaryādi-paripūrṇasya bhagavataḥ sandarśaḥ sākṣād-darśanaṁ,
tenatad eva vā paramānando brahma-sukhād api sukha-viśeṣaḥ, tena
nirvṛtās tṛptāḥ paripūrṇā ity arthaḥ \| kiṁ vā, niḥśeṣeṇa vṛtā vyāptā
āsan \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mitho'rcane yogye'pi yadubhir
evārcanaṁ teṣām eva sarva-śreṣṭhatvena sarva-sammānakatārhatvāt \| tataś
cācyutasya sarva-saundaryādi-paripūrṇasya bhagavataḥ sandarśaḥ
sākṣād-darśanaṁ, tenatad eva vā paramānandaḥ, brahma-sukhād api
sukha-viśeṣaḥ, tena nirvṛtās tṛptāḥ paripūrṇā ity arthaḥ \|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.24 \|\|**

bhīṣmo droṇo'mbikā-putro gāndhārī sa-sutā tathā \|

sa-dārāḥ pāṇḍavāḥ kuntī sañjayo viduraḥ kṛpaḥ \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nṛpān eva nāmnā nirdiśan
paramānanda-nirvṛtatva-mūla-kāraṇaṁ punar apy
ukta-poṣa-nyāyenāha---bhīṣmeti caturbhiḥ \| ambikāyāḥ putra iti
dhṛtarāṣṭrasyāndhatvaṁ sūcitam \| so'pi **sutā** duryodhanādayaḥ \|
tatheti samuccaye \| **dārāḥ** śrī-draupady-ādayaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nṛpān eva nāmnā nirdiśan
paramānanda-nirvṛti-hetau tasmin vaiśiṣṭyam āha---bhīṣmeti caturbhiḥ \|
ambikāyāḥ putra iti dhṛtarāṣṭrasyāndhakatvaṁ sūcitam \| sutāḥ
duryodhanādayaḥ \| tatheti samuccaye \| **dārāḥ** śrī-draupady-ādayaḥ
\|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.25 \|\|**

kuntībhojo virāṭaś ca bhīṣmako nagnajin mahān \|

purujid drupadaḥ śalyo dhṛṣṭaketuḥ sa kāśi-rāṭ \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mahān** iti \| bhaktyā
nija-kanyā-dānena bhagavadīya-śvaśura-vargeṣu nagnajitaḥ śraiṣṭhyāt,
purujit śaibyaḥ śrī-mitravindā-pitā, **kāśirāṭ** sudakṣiṇa-bhrātānyo vā
kaścit, tena saha vartata iti dvayoḥ snehaḥ sūcitaḥ \| yad vā, **sa**
kāśī-nivāsena śuṣka-jñāna-paro'pi \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mahān** iti \| bhaktyā
nija-kanyā-dānena bhagavadīya-śvaśura-vargeṣu nagnajitaḥ śraiṣṭhyāt
purujit śaibyaḥ śrī-mitravindā-pitā, **kāśirāṭ** sudakṣiṇa-bhrātānyo vā
kaścit, tena saha vartata iti dvayoḥ sneha-viśeṣaḥ sūcitaḥ \|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.26 \|\|**

damaghoṣo viśālākṣo maithilo madra-kekayau \|

yudhāmanyuḥ suśarmā ca sa-sutā bāhlikādayaḥ \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśālākṣo maithilo
bahulāśvaḥ, anyo vā tad-deśādhipaḥ kaścit \| ādi-śabdāt sahadevādayaḥ
\|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśālākṣaḥ kaścit maithilo
bahulāśvaś ca anyo vā tad-deśādhipaḥ kaścit ādi-śabdāt tad-anuyāyinaḥ
\|\|26\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.27 \|\|**

rājāno ye ca rājendra yudhiṣṭhiram anuvratāḥ \|

śrī-niketaṁ vapuḥ śaureḥ sa-strīkaṁ vīkṣya vismitāḥ \|\|

**śrīdhara-svāmī (bhāvārtha-dīpikā) :** yudhiṣṭhiraṁ ye'nuvratās te,
rājasūye jitatvāt \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ye** rājānaḥ \|\|27-28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he rājendreti
parama-vismayāt \| kiṁ vā, teṣāṁ samrāṭ cāsau yudhiṣṭhiraś **ca**, tam
\| śaurer nijāśeṣa-rūpa-guṇādi-prakaṭanārthaṁ śura-vaṁśe'vatīrṇasya
**śrī-**bhagavataḥ śriyo lakṣmyāḥ sarva-śobhāyā vā **niketaṁ**
nitya-vasati-sthānaṁ **vīkṣya** sākṣād dṛṣṭvā strībhiḥ saha vartamānāḥ
sastrīkā iti tāsāṁ mukhyatayā vismayādhikyam uktam,
premārdra-svabhāvatvāt \| yad vā, yathā striyas tathā te'pīti tulyo
bhāva-viśeṣo'bhipretaḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jarāsandha-śiśupālayor
anuktir nūnaṁ **śrī-**bhagavāṁs tatrāgata iti matsareṇa tayor āgamanāt
**yudhiṣṭhiram** anuvratā iti tadānīṁ rājyārdha-prāpteḥ svataḥ
**śrī-niketaṁ** sarva-śobhāspadāvirbhāvāśrayam \| sastrīkaṁ yathā syāt
tathā **vīkṣya** sākṣād dṛṣṭvā strībhiḥ saha vartamānāḥ sastrīkā iti
tāsāṁ mukhyatayā vismayādhikyam uktam, premārdra-svabhāvatvāt \| yad vā,
yathā striyas tathā te'pīti tulyo bhāva-viśeṣo'bhipretaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa**s**trīkaṁ yathā syāt tathā
**vīkṣya** tad darśanam \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yudhiṣṭhiram anuvratāḥ**
iti tadānīṁ tasya rājyārdha-prāpteḥ \|\|27\|\|

**\...**

**\|\| 10.82.28 \|\|**

atha te rāma-kṛṣṇābhyāṁ samyak prāpta-samarhaṇāḥ \|

praśaśaṁsur mudā yuktā vṛṣṇīn kṛṣṇa-parigrahān \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atha** tad-anantaraṁ pūrvaṁ
yadukula-śreṣṭhaiḥ śrī-vasudevādhibhir evārcanam iti teṣām eva tatra
mukhyatā \| adhunā ca bhagavadbhyām eveti tayor eva mukhyateti viśeṣaḥ
\| sarvānanda-pradatvāt kṛṣṇaḥ sarva-ramaṇāc ca rāmaḥ \| atas tābhyāṁ
sarva-śreṣṭhatamābhyāṁ sakāśāt samyag uttama-prakāreṇa
prakarṣeṇādhikyenāptaṁ labdhaṁ samyag uttamam arhaṇaṁ pūjā
tad-upakaraṇaṁ vā yais **te** \| ato **mudā** ā **samyak** **yuktā**ḥ
santaḥ praśaṁsas tuṣṭuvuḥ \| kutaḥ ? kṛṣṇasya
nijāśeṣaiśvarya-prakaṭanārtham avatīrṇasya sākṣād bhagavataḥ
**parigrahān** sevakān ity arthaḥ \| yad vā, **kṛṣṇa** eva parigraho
mūlaṁ dhana-kuṭumbādikaṁ vā yeṣāṁ tān, parigrahaḥ parijane patnyāṁ
svīkāra-mūlayoḥ iti viśvaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantaraṁ svayaṁ
śrī-**rāma**-kṛṣṇābhyām api tatrāpi sampat, parigrahaḥ parijane patnyāṁ
svīkāra-mūlayoḥ iti viśvaḥ \|\|28\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.29 \|\|**

aho bhoja-pate yūyaṁ janma-bhājo nṛṇām iha \|

yat paśyathāsakṛt kṛṣṇaṁ durdarśam api yoginām \|\|

**śrīdhara-svāmī (bhāvārtha-dīpikā) : janma**-**bhājo** nṛṇāṁ madhye
sa-phala-janmānaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad yataḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadurājatvena śraiṣṭhyāt
\| narapatitvena sva-sāmyād vā ugrasenaṁ sambodhyāha---**aho** iti \|
sādara-sambodhane harṣe vā \| yūyam iti sarva-yadu-kulāpekṣayā \|
yogināṁ samādhimatām **api** sakṛd **api** durdarśaṁ citte'pi draṣṭum
aśakyam \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadu-rājatvena
śraiṣṭhya-vyavahārāt nṛpatvena sva-sāmyamananād vā ugrasenaṁ
sambodhyāha---**aho** iti \| sādara-sambodhane āścarye vā yogināṁ
sanakādīnām **api** sakṛd **api** durdarśaṁ kṛcchreṇaivāntaḥ sākṣāt
kāryam \|\|29\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.30 \|\|**

ya[^64]d-viśrutiḥ śruti-nutedam alaṁ punāti

pādāv anejana-payaś ca vacaś ca śāstram \|

bhūḥ kāla-bharjita-bhagāpi yad-aṅghri-padma-

sparśottha-śaktir abhivarṣati no'khilārthān \|\|

**śrīdhara-svāmī (bhāvārtha-dīpikā) :** kiṁ **ca**, na kevalaṁ tasya
darśanam eva, api tu atyanta-durlabhaṁ bahu yuṣmākaṁ svataḥ saṁpannam
ity āhuḥ---yad viśrutir iti dvābhyām \| yad iti pṛthak padam \| yasyety
arthaḥ \| **viśrutiḥ** kīrtiḥ śrutibhir nutā vedaiḥ stutā idaṁ viśvam
alam aty-arthaṁ **punāti** \| yad viśruti-śrutir amīvam alam iti pāṭhe
śrutiḥ śravaṇam amīvaṁ pāpam iti \| yasya **pādāv** **anejana**-payo
gaṅgā ca yasya vaco vākya-rūpaṁ śāstraṁ ca vedākhyaṁ viśvaṁ **punāti**
\| kiṁ **ca**, kālena bharjitaṁ dagdhaṁ bhagaṁ māhātmyaṁ yasyāḥ, sā
tathā-vidhāpi bhūry asyāṅghri-**padma**-sparśenotthā āvirbhūtā
**śaktir** yasyāḥ sā \| no'smākam akhilān arthān abhito varṣati
\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---kiṁ ca iti \|
bahu śrī-kṛṣṇa-naikaṭyam \| ity artha iti---ity arthakaḥ \| na kevalaṁ
vayaṁ pūtā evāpi tv abhīṣṭam api prāptā ity āhuḥ---kiṁ ca iti \| kālena
kalinā \| tathā-vidhāpi naṣṭa-sāmarthyāpi \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śruti**-nuteti
sarvotkarṣamayatvam \| alam iti sa-vāsanā-śeṣa-mala-kṣapaṇam uktam \| ca
api, **śāstram** api \| evaṁ viśruty-ādīnāṁ yathottaraṁ pāvanatve
nyūnatvaṁ kaimutika-nyāyenaiva vyākhyā \| evaṁ paurvikaṁ
sāmānya-māhātmyam uktvādhunika-viśeṣatvam āha---bhūr iti \| kālaḥ kaliḥ
\| tadānīṁ tat-praveśāt **padma**-rūpakeṇa sukomalatvādinā tasya
bhū-sparśanānarhatvam, tathāpi sparśa-prāptyā parama-saubhāgyaṁ ca
sūcitam \| ata evottha-sarvārtha-śaktiḥ satī no durbhagāṇām apy asmākam
akhilān arthān abhito varṣati, avicchedena sampādayati \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yad iti yugmakam \| ṣaṣṭhyā
luk chāndasaḥ \| viśva-śruty-ādīnāṁ yathottaraṁ pāvanatve nyūnatvam \|
evaṁ prācīnāṁ sādhāraṇaṁ māhātmyam uktvā sāmprataṁ viśeṣam āha---bhūr
iti \| kālaḥ kaliḥ tadānīṁ tasya praveśāt **padma**-rūpakeṇa
sukomalatvādinā tasya bhū-sparśārhatvaṁ, tathāpi sparśa-prāptyā
parama-saubhāgyaṁ ca sūcitaḥ \| ata eva uttha-sarvārtha-śaktiḥ satī
no'smākam akhilānarthān abhito varṣati avicchedena sampādayati \| tad
iti tṛtīyāyā luk sayaunaḥ yauna-sambandhena sahitaḥ sapiṇḍa-bandhaḥ \|
pakṣāntare ca sapiṇḍaṁ samāna-piṇḍatā jñātitvam ity arthaḥ \|
niraya-vartmanīti loka-dṛṣṭyā svargāpavarga-viramaḥ
darśanādi-parama-mahā-sukha-viśeṣa-pradānena
svarga-rūpa-mahā-viṣaya-bhoge brahmānubhava-sukhe ca vaitṛṣṇyāpādakaḥ
svayam iti yuṣmadīya-prayāsaṁ vinety arthaḥ \| yad vā, ayanaymayaḥ
saṁsāraḥ, tasmān nirgataṁ nirayaṁ vartmāpi yasya tasmin svayam eva
viṣṇuḥ sarva-vyāpakaḥ sākṣād bhagavān evety arthaḥ \| anyat taiḥ \|\
\
tatra tad iti sāmānya-nirdeśa ity ādau tat kim api vastv ity arthaḥ \|
viṣṇur iti tad-viśeṣaṇam ajahal-liṅgam iti sthite'pi tātparya-vṛttyā sa
ity avagamyata ity arthaḥ \| yad vā, tad iti puṁsy api prathamāyā luk
chāndasaḥ \|\|30-31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad iti \| pṛthak padaṁ
yasyety arthaḥ \| **viśrutiḥ** kīrtiḥ śrutibhir nutā idaṁ viśvam alam
aty arthaṁ **punāti** yasya **pādāv** enjanapayo gaṅgā ca yasya vaco
vākya-rūpaṁ śāstraṁ vedākhyaṁ ca viśvaṁ **punāti** \| kiṁ **ca**, kālena
bharjitaṁ dagdhaṁ bhagaṁ māhātmyaṁ yasyāḥ sāpi
**yad**-**aṅghri**-padmayoḥ sparśena uttiṣṭhati **śaktir** yasyās
tathā-bhūtā satī no'smākam akhilān arthān puruṣārthān abhito varṣati
\|\|30\|\|

**\...**

**\|\| 10.82.31 \|\|**

ta[^65]d-darśana-sparśanānupatha-prajalpa-

śayyāsanāśana-sayauna-sapiṇḍa-bandhaḥ \|

yeṣāṁ gṛhe niraya-vartmani vartatāṁ vaḥ

svargāpavarga-viramaḥ svayam āsa viṣṇuḥ \|\|

**śrīdhara-svāmī (bhāvārtha-dīpikā) : darśanaṁ** ca, **sparśanaṁ**
**cānupatho**'nugatiś ca, **prajalpo** goṣṭhī ca, **śayyā** śayanaṁ ca,
**āsanaṁ** ca, **aśanaṁ** bhojanaṁ ca, **yaunaṁ** vivāha\--sambandhas
tena saha vartamānaḥ **sa-piṇḍa-bandho** daihika-sambandhaḥ, tena
śrī-kṛṣṇena saha darśanādy-upalakṣitaḥ sa-yaunaḥ sa-piṇḍa-bandho
**yeṣāṁ** vo'sti \| kiṁ ca, **yeṣāṁ vo gṛhe viṣṇuḥ svayam āsa**
āvirabhūt \| **niraya-vartmani** pravṛtti-mārge **vartamānānāṁ
svargāpavargābhyāṁ viramayati** vitṛṣṇān karotīti tathā saḥ \| te yūyaṁ
janma-bhāja iti \|

yad vā, **tad** iti sāmānya-nirdeśaḥ \| sa ity-arthaḥ \| sa **viṣṇuḥ
svayaṁ yeṣāṁ vo niraya-vartmani** saṁsāra-kāraṇe **gṛhe vartamānānām**
api badhyate sambandhyata iti **bandho darśanādibhiḥ** sambaddhaḥ san
**svargāpavarga-virama āsa** \| parama-sukha-prado babhūvety arthaḥ
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tena
yauna-bandha-sa-piṇḍa-bandho daihika-sambandhena
yauna-sa-piṇḍa-**bandhaḥ** \|
**darśana**-**sparśanānupatha**-**prajalpa**-**śayyāsanāśana**ir
upalakṣitaś cāsau sa-yauna- piṇḍa-bandhas tathā \| punas tena saha
darśanādiḥ sa-piṇḍa-bandhāntas tathā \| yeṣām ity asya punar anvayam
āha---kiṁ ca iti \| pūrva-vyākhyāyām artha-daurlabhyaṁ matvāha---yad vā
iti \| sāmānya-nirdeśo hi śabda-mātra-nirdeśaḥ \| ity artha iti---sa ca
prakṛtārtha-para iti \| ity artha iti---parama-sukhaṁ bhakti-sukham eva
\|

> yā nirvṛtis tanu-bhṛtāṁ tava pāda-padma-
>
> dhyānād bhavaj-jana-kathā-śravaṇena vā syāt \|
>
> sā brahmaṇi sva-mahimany api nātha mā bhūt
>
> kiṁ tv antakāsi-lulitāt patatāṁ vimānāt \|\| \[bhā.pu. 4.9.10\]

iti dhruvoktir iti bhāvaḥ \| tīrthas tu svargāpavargayor viśeṣeṇa
ramaṇaṁ yasmāt sa tathā \| jñānād eva svargo jñānād evāpavargaḥ iti
śruter ity āha \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sayauno yauna-sambandhena
sahitaḥ **sapiṇḍa**-**bandhaḥ** \| pakṣāntare ca sapiṇḍaṁ samāna-piṇḍatā
jñātitvam ity arthaḥ \| **niraya**-vartmanīti lokānāṁ
gṛha-svabhāvābhiprāyeṇa, **svargāpavarga**-viramo
darśanādi-parama-mahā-sukha-viśeṣa-pradānena
svarga-rūpa-mahā-viṣaya-bhogato brahmānubhava-sukhāc
cātitucchatā-jñāpanena vaitṛṣṇyāpādakaḥ \| **svayam** iti
yuṣmadīya-prayāsaṁ vinaivety arthaḥ \| sākṣād iti vā \| viṣṇur
nijāśeṣaiśvarya-vistāraṇena viśva-vyāpako bhagavān \| anyat tair
vyākhyātam \|

yad vā, viṣṇur viśveśvaro'pi yeṣām **āsa** yadīya ātmīyo babhūvety
arthaḥ \| gṛha ity asya pūrveṇānvayaḥ \| sva-sva-gṛha-madhye yad
darśanādi svargāpavargo viramayati atitucchatvādinā bhaktebhyo
vicchedayatīti tathā saḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** triṁśa-ślokasya vyākhyā
draṣṭavyā \|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ 120): yeṣāṁ vo** yuṣmākaṁ vṛṣṇīnāṁ
**gṛhe viṣṇuḥ** śrī-kṛṣṇākhyo bhagavān **svayam** ātmanā svabhāvata eva
**āsa** nivāsaṁ cakre, na tv anyena hetuneti **tad**-vāsasya
svābhāvikatvaṁ darśitam \| kathaṁ-bhūte **gṛhe** ?
**aniraya-vartmani**---nirayaḥ saṁsāraḥ, **tad**-vartma prapañcaḥ,
tato'nyasmin, prapañcātīta ity arthaḥ \| kīdṛśānāṁ vaḥ ? tasminn eva
**vartamānānām** \| svayaṁ kathaṁ-bhūtaḥ ? **svargāpavarga-viramaḥ**
svargasyāpavargasya ca viramo yena \| yo nija-bhaktebhyas
**tad**-bahirmukhatākaraṁ svargaṁ na dadāti, **tad**-bhakty-udāsīnaṁ
kevalaṁ mokṣaṁ ca na dadāti, kintu tān sva-caraṇāravinda-tala eva
rakṣatīty arthaḥ \|

**yeṣāṁ** yuṣmākaṁ tu **gṛhe** sa evaṁ-bhūta evāsety
āha---**tad**-darśaneti \| tasya yuṣmat-kartṛkaṁ **darśanaṁ** ca,
**anupatho**'nugatiś ca, **prajalpo** goṣṭhī ca, tathā yuṣmat-saṁvalitā
**śayyā** śayanaṁ ca, āsanaṁ ca, **aśanaṁ** bhojanaṁ ca, tair viśiṣṭaiś
cāsau **sa-yauna-sa-piṇḍa-bandhaś** ceti śāka-pārthivādivan
madhya-pada-lopī karmadhārayaḥ \| tatra vṛṣṇibhiḥ saha yauna-bandho
vivāha\--sambandhaḥ, sa-piṇḍa-bandho daihika-sam**bandhaḥ**, tābhyāṁ
saha vartamāno'sāv iti bahuvrīhi-garbhatā \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : tad** ity api pṛthak padaṁ
tena sahety arthaḥ \| darśanādy-upalakṣitaḥ sayaunaḥ sapiṇḍo
bandhu-sambandho **yeṣāṁ** vo'sti \| kiṁ ca, **yeṣāṁ** vo **gṛhe**
**viṣṇuḥ** **svayam** **āsa** āvirbabhūva dyotate smeti vā nirya-vartma
pāpaṁ tasmān nivartatāṁ nivartamānānāṁ niṣpāpānām ity arthaḥ \|
**svargāpavarga**-spṛhāyā viramo virāmo yasmāt saḥ \|\|31\|\|

**\...**

**\|\| 10.82.32 \|\|**

**śrī-śuka uvāca---**

nandas tatra yadūn prāptān jñātvā kṛṣṇa-purogamān \|

tatrāgamad vṛto gopair anaḥ-sthārthair didṛkṣayā \|\|

**śrīdhara-svāmī (bhāvārtha-dīpikā) : anaḥ-sthārthair** iti \| tatraiva
vāsa-cikīrṣayā śakaṭeṣu sthāpitair arthaiḥ sahāgata ity arthaḥ
\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** kurukṣetre \|
**tatra** kṛṣṇādi-pārśve \| ity artha
iti---tīrtha-yātrā-mukhya-phala-śrī-**kṛṣṇa**-darśanam eveti matvā
tat-pārśva evāgata iti bhāvaḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
śrī-kuntī-vasudevādīnāṁ sambhāṣaṇādika-mallakatayādau
sūcīkaṭāha\--nyāyena samāpyādhunā kurukṣetra-yātrāyā mukhya-prayojanaṁ
śrī-nandādibhiḥ saha śrī-bhagavat-samāgama-sambhāṣaṇādikaṁ
vistareṇāha---nanda ity-ādinā yāvat-samāpti \| **tatra** kurukṣetre
prakarṣeṇa sarva-parivāra-sāhity-ādinā āptān āgatān carādi-dvārā
anumānena vā, nijānubhavena vā **jñātvā** \|

nanu tasya kevalair yadubhiḥ kim ity āśaṅkyāha---kṛṣṇo
vraja-cittākarṣakaḥ sva-putraḥ purogamo'grato yeṣāṁ tān \| yatra te
vasanti, tatraiva svayam āgamat \| gopaiḥ śrī-dāmādibhir vṛtaḥ \|
atyanta-viraha-khinnānāṁ svabhāvo'yaṁ yac cirād āsannaṁ preṣṭhaṁ draṣṭuṁ
sarvair bandhubhir militvā gamyata iti \| **gopair** ity upaḷakṣaṇam,
gopībhiś ca, didṛkṣayeti tadānīṁ tad-darśanasyaiva parma-durlabhatāyā
mahā-lābhatāyā vā mananāt \| kiṁ vā, cira-vicchedena
darśana-mātrasyaivātyantopekṣaṇāt \| yad vā, **anaḥ**-sthāsu
śakaṭopari-sthitāsu śrī-gopīṣv arthaḥ śrī-kṛṣṇārthaṁ priya-dravyādi
yeṣāṁ taiḥ \| kiṁ vā, śrī-bhagavatā saha dvārakāyāṁ gatvā vastum,
antaḥ-sthory yaḥ parivārādi sarva-dhanaṁ yeṣāṁ taiḥ \|\|32\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ śrī-kuntī-vasudevādīnāṁ
sambhāṣaṇādikam alpakatayādau samāpya kurukṣetra-yātrāyā
mukhya-prayojanam uṣa-rāgāt prāg evāgataiḥ śrī-nandādibhiḥ pūrva-yuktyā
durghaṭa-milanaiḥ saha tadānīntanam eva śrī-bhagavataḥ samāgamaṁ
vistareṇāha---nanda ity-ādinā yāvad-adhyāya-samāpti \| **tatra**
kurukṣetra-prakarṣeṇa sarva-parivāra-sāhity-ādinā **prāptān** āgatān
carādi-dvārā **jñātvā** \|

nanu tasya kevalair yadubhiḥ kim ity āśaṅkyāha---kṛṣṇo
vraja-cittākarṣakaḥ sva-putraḥ purogamo'gro yeṣāṁ tān \| gopaiḥ
śrī-mad-upanandādibhir vṛtaḥ \| eka-śeṣeṇa gopībhiś ca tat-patny-ādibhiḥ
\| **tatra** hetuḥ---didṛkṣayeti \| bhavatv anyeṣām anyat pāralaukikam
aihikaṁ ca, teṣāṁ tu śrī-**kṛṣṇa**-didṛkṣaiva tatrāgamanaṁ nimittam ity
arthaḥ \| iti teṣāṁ tad-virahocita-daśāpi sūcitā \| anyat taiḥ \|\
\
yad vā, **anaḥ**-sthāsu śakaṭopari-sthāsu śrī-gopīṣv arthaḥ
śrī-kṛṣṇārtha-priya-dravyādir yeṣāṁ taiḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** antaḥ-sthāḥ ye arthaḥ
sva-putraṁ kṛṣṇaṁ bhojayituṁ tan-nikaṭe vāsaṁ kartuṁ ca ānītās taiś ca
vṛtaḥ \|\|32\|\|

**\...**

**\|\| 10.82.33 \|\|**

taṁ dṛṣṭvā vṛṣṇayo hṛṣṭās tanvaḥ prāṇam ivotthitāḥ \|

pariṣasvajire gāṭhaṁ cira-darśana-kā[^66]tarāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** nandam \|\|33-34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tanvaḥ**
kara-caraṇādy-aṅgāni \| yathā mukhyaṁ **prāṇam** āgataṁ
prāpyottiṣṭhanti, tathotthitā iti sadyo yugapad utthānaṁ vṛṣṇīnāṁ
tad-ekālambana-jīvanatvaṁ ca sūcitam \| gāḍhaṁ paritaḥ sarvāṅga-vyāptyā
sasvajire āliṅgitavantaḥ \| kutaḥ ? cireṇa yad darśanaṁ tena kātarā
vivaśāḥ \| yad vā, ciraṁ darśane kātarā atyutsukāḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vṛṣṇayaḥ
śrī-kṛṣṇāvāsa-dvāra-sabhopaviṣṭāḥ **tanvaḥ** **tanvaḥ**
kara-caraṇādy-aṅgāni mūrcchitānāṁ yathā mukhyaṁ **prāṇam** āgataṁ
prāpyottiṣṭhanti tathotthitā iti sadyo yugapad utthānaṁ vṛṣṇīnāṁ
tad-ekālambana-jīvanatvaṁ ca sūcitam iti tasya parama-guṇo vyaktaḥ \|
ata eva cireṇa yad darśanaṁ tena **kātarāḥ** vivaśāḥ \| yad vā, ciraṁ
darśane kātarā atyutsukāḥ \| ata eva gāḍhaṁ **pariṣasvajire** \|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.34 \|\|**

vasudevaḥ pariṣvajya samprītaḥ prema-vihvalaḥ \|

smaran kaṁsa-kṛtān kleśān putra-nyāsaṁ ca gokule \|\|

**śrīdhara-svāmī (bhāvārtha-dīpikā) :** vasudevas taṁ **pariṣvajya**
**prema**-vihvalo babhūveti śeṣaḥ \|\|34\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sāmānyena sarveṣāṁ
samāgamam uktvādhunā viśeṣeṇāha---vasudeva ity-ādinā \| samyak prīto
hṛṣṭaḥ \| saṁ-śabdenānyebhyo viśeṣo dyotita eva \| ata eva premṇā
vihvalo vivaśaḥ \| kiṁ vā, kampa-pulakādi-vikārair ākulo'bhūd ity arthaḥ
\| tatraiva hetuḥ---**smaran**n iti \| **kleśān**
sva-bandhana-**putra**-vadhādīn \| **putra**yoḥ **putra**sya vā nyāsam
\| tad-darśanena pūrva-vṛttaṁ smṛtvā
tat-kleśa-varga-nistāra-hetu-tadīya-mahopakārānusandhānād ity arthaḥ
\|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ sāmānyena sarveṣāṁ
samāgamam uktvā tatraiva śrī-vasudevasya viśeṣeṇāha---vasudeva iti \|
anyonyato viśeṣāt samyak prīto hṛṣṭaḥ, paścāc ca premṇā **vihvalaḥ**
kampa-pulakādibhir ākulo'bhūd ity arthaḥ \| kiṁ **ca**, **smarann** iti
**kleśān** sva-bandhana-**putra**-vadhādīn putrayoḥ putrasya vā
**nyāsaṁ** tad-darśanataḥ pūrva-vṛtta-smṛtyā
tat-kleśa-varga-nistāra-hetu-tadīya-mahopakārānusandhānād ity arthaḥ
\|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pariṣvajyeti \| prathamam
atidrautyena pitṛ-kartṛka-pariṣvaṅga eva
**putra**-kartṛka-pariṣvaṅga-hetur babhūveti bhāvaḥ \| tataś ca
pitṛbhyāṁ cira-pariṣvaṅgataḥ parityaktayor eva putrayor
abhivādane'vakāśa ity ataḥ pariṣvaṅgānantaram abhivādanam uktaṁ, nocatur
ity atra hetuḥ sāsra-kaṇṭhau aśru-ruddha-kaṇṭhatvād ity arthaḥ
\|\|34\|\|

**\...**

**\|\| 10.82.35 \|\|**

kṛṣṇa-rāmau pariṣvajya pi[^67]tarāv abhivādya ca \|

na kiñcanocatuḥ premṇā sāśru-kaṇṭhau kurūdvaha \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rāma-kṛṣṇayor
jana-mohana-viḍambanam āha---**kṛṣṇa**-rāmāv iti \| pūrvam
**abhivādya**, tataḥ **pariṣvajya** \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pitur gauraveṇa
cirāśleṣa-sukhārthaṁ vā \| paścāt kṛtaṁ śrī-**kṛṣṇa**-rāmayoḥ
samāgamotsavaṁ sa-prem āha---kṛṣṇeti \| pitroḥ sneha-bharākṛṣṭa-cittaḥ
kṛṣṇaḥ, tayoḥ sneha-ramito rāmaś ca tau dvāv api krameṇa \| kiṁ vā,
sambhrameṇa yugapad eva gṛhītvā **pariṣvajya**, evam agre'pi \|
kṛṣṇasyādau nirdeśaḥ \| sneha-bhārākṛṣṭatayāgre'bhigamanāt \| kiṁ vā,
susnigdhena śrī-rāmeṇa tasyāgre karaṇāt \| **pitarāv** iti sadā tayos
tau praty eva mātā-pitṛtva-buddheḥ \| nocatur vaktuṁ na śaktau \| kutaḥ
? **sāśru**-**kaṇṭhau** bāṣpa-ruddha-kaṇṭhatvād ity arthaḥ \|

tatra hetuḥ---premṇeti \| pitroḥ sva-viṣayakeṇa svayoś ca tad-viṣayakeṇa
sneha-bhareṇety arthaḥ \| evam asya pūrvatrāpi sarvatrānvayaḥ \| tena
kampa-pulakādi-vikārādayo'pi jñeyāḥ \| iti premodrekeṇa
sambodhayati---kurūdvaheti \| mahā-kula-prabhāvāṇāṁ bhavādṛśām īdṛśaḥ
svabhāvaḥ ācāraś ca yukta eveti bhāvaḥ \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tena sahāgataiḥ śrī-mad
upanandādibhir api samāgamo jñeyaḥ \| tāvad eva śrī-vrajeśvarīm api
tad-darśanotkaṇṭhā-visphuṭa-hṛdayāṁ vartmany api kṛtopavāsa-prāyāṁ
kṛśātikṛśām aśrvāvila-mukhīṁ sva-sakhī-gṛhīta-bāhu-madhyāṁ
paṭāvṛta-śakaṭī-yānena tad adūrata evāgatāṁ niśamya sahasaiva
śrī-mad-ānakadundubhinā tāṁ ca taṁ ca tad-antarīṇa-parijanaiḥ samaṁ
nijāntarāvāsaṁ prāpayya tatraiva śrī-**kṛṣṇa**-rāmayor āhūtayoḥ sator
yad vṛttaṁ tad āha---kṛṣṇeti \|

atra yadyapi vrajād āgatāḥ pitrādayaḥ śrī-vasudevādibhiḥ samupaviṣṭāḥ,
bahiḥ kakṣāyāṁ militāḥ mātrādayas tu śrī-devaky-ādibhir upaviṣṭā
antaḥ-kakṣāyām iti mahā-jana-vyavahārād gamyate, tathāpi yugapad iva
tat-tan-milana-varṇanaṁ dvayor api samāna-prema-paripāṭī-bodhanārthaṁ
saṅkṣepārtham eva ca kṛtaṁ tad evam eva vakṣyamāṇaṁ
śrī-devakī-yaśodādīnāṁ mithaḥ pariṣvaṅga-sambhāṣādikam api sambhavatīti
vivektavyam \| pitroḥ sneha-bharākṛṣṭa-cittaḥ kṛṣṇaḥ tayoḥ sneha-ramito
rāṁaś ca dvāv api yugapad eva pitarau śrī-yaśodānandau **pariṣvajya**
pariṣvaṅgānantaraṁ cirataḥ svāsthye jāta evābhivādya, tac ca
darśana-mātrād abhisṛta pitṛbhyām āliṅgitayos tābhyāṁ svābhyāṁ ca
mocanāśakteḥ \| tataḥ kathañcit kṛte'py upaveśe kiñcana nocatuḥ \|
kuśala-praśnādikaṁ ciraṁ vaktuṁ na śaktau \| kutaḥ **sāśru**-**kaṇṭhau**
bāṣpa-ruddha-kaṇṭhatvād ity arthaḥ \|

tatra hetuḥ---premṇeti \| pitroḥ sva-viṣayakeṇa svayoś ca tad-viṣayakeṇa
sneha-bhareṇety arthaḥ \| evam asya pūrvatrāpi sarvatrānvayaḥ \| tena
kampa-pulakādi-vikārādayo'pi jñeyāḥ \| śrī-kṛṣṇasyādau nirdeśaḥ
sneha-bharākṛṣṭatayāgre'bhigamanāt \| kiṁ vā, susnigdhena śrī-rāmeṇaiva
tasyāgre karaṇāt **pitarāv** iti sadā tayos tau praty eva
mātā-pitṛtva-buddheḥ iti premodrekeṇa sambodhayati \| kurūdvaheti
mahā-kula-prabhāvāṇāṁ mahattamānāṁ bhavādṛśām apīdṛśaḥ svabhāvaḥ
ācāra-yukta eveti bhāvaḥ \|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.82.36 \|**\|

tāv ātmāsanam āropya bāhubhyāṁ parirabhya ca \|

yaśodā ca mahā-bhāgā sutau vijahatuḥ śucaḥ \|\|

**śrīdhara-svāmī (bhāvārtha-dīpikā) :** tau **sutau** **parirabhya**
nando **yaśodā** ca viraha-śokān vijahatus tatyajatuḥ \| yad vā,
śuco'śrūṇi vijahatur mumucatur ity arthaḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cān nandaḥ \|
śuk-padasyobhayārthatvād āha---yad veti \| ity artha iti---mokṣaṇa-tyṅāv
ekārthakāv eveti \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āsanaṁ
śrī-vasudevenātithya-rītyā \| kiṁ vā, snehodreka-vihvalatvena teṣāṁ
patana-śaṅkayā sadyo'rpitam **āropya** upaveśya \| yaśodeti
śrī-dāmodara-līlāyāṁ dāma-bandhanādinā
muni-jana-geya-śrī-kṛṣṇa-bhakta-vaśyatādi-**mahā**-yaśo-vistāraṇāt \|
ato **mahā**-**bhāgā** parama-dhanyā \| ata eva sneha-viśeṣāpekṣayā
tasyā vyakto nirdeśaḥ \|

nanu prakaṭitaiśvarya-viśeṣayos tayoḥ kathaṁ tābhyāṁ niḥśaṅkaṁ
prauḍhayor vā svayam ātmāsanāropaṇādi ? tatrāha---sutāv iti \|
sneha-bhareṇa sadaiva tau prati bālaka-buddhyeti bhāvaḥ \| viśeṣeṇa
jahatur iti vi-śabdenāśru-mocane śrī-kunty-ādibhyo viśeṣa uktaḥ
\|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca **tāv** iti \|
āsanaṁ śrī-vasudevenātithya-rītyā \| tatrāpi snehodreka-vihvalatvena
teṣāṁ patana-śaṅkayā sadyo'rpitam **āropya** tatropaveśya \| yaśodeti
tādṛśa-prema-varṇanenāsmabhyam api yaśaḥ-saubhāgya-dānatayā tan-nāmnī
sety arthaḥ \| ato **mahā**-**bhāgā** parama-dhanyā \| **ca**-kārāt
śrī-nandaś ca **mahā**-bhāgas tatropaveśya \| atra śrī-yaśodāyā eva
sākṣād-uktis tatrāpi tasyā vātsalyāditśaya-vyañjārtham \|

nanu prauḍhayoḥ prakaṭitaiśvarya-viśeṣayos tayoḥ kathaṁ tābhyāṁ
niḥśaṅkaṁ prauḍhayor vā svayam ātmāsanāropaṇādi ? tatrāha---sutāv iti \|
svābhāvika-vātsalyena sadaiva tau prati tayos tad-buddher ity arthaḥ \|
ataḥ sarvato viśeṣeṇa jahatuḥ \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
śrī-vasudevenaiva svāntaḥ-paṭa-gṛhaṁ praveśitau sa-parijanau
gṛhīta-kṛṣṇa-rāma-hastau gatvā, tatra kiṁ cakratur ity apekṣāyām
āha---**tāv** iti \| prathamaṁ nandas tato'tyutkaṇṭhāsphuṭa-hṛdayā
yaśodeti kramaḥ \|

nanu prauḍhayoḥ prakaṭitaiśvarya-viśeṣayos tayoḥ kathaṁ tābhyāṁ
svātmāsanāropaṇādikaṁ sambhavet ? ata āha---**sutau**
svābhāvika-vātsalyavatos tayor dṛṣṭa-śruta-tad-aiśvaryayor api tatra
sadaivāṣṭa-vārṣika-sva-suta-buddhir eva iti bhāvaḥ \| **śucaḥ**
viraha-śokān \| atra kṛṣṇo yadā nanda-yaśodābhyāṁ pariṣvaktas
tad-ūru-pīṭha-kṛtāsano babhūva, tadaiva pūrṇatamo gopa-jātir evābhūt
tenaiva sahopaviṣṭād gopa-strīṇām āliṅganādikaṁ vakṣyate \|\|36\|\|

**\...**

**\|\| 10.82.37 \|\|**

śucaḥ devakī cātha pariṣvajya vrajeśvarīm \|

smarantyau tat-kṛtāṁ mai[^68]trīṁ bāṣpa-kaṇṭhyau samūcatuḥ \|\|

**śrīdhara-svāmī (bhāvārtha-dīpikā) :** vrajeśvarīṁ yaśodām \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tat**-**kṛtāṁ** yaśodā-kṛtām
\| **maitrīṁ** putra-rakṣaṇa-rūpām \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha kṛṣṇa-rāmayoḥ
pariṣvaṅgādy-anantaraṁ rohiṇyāḥ prāg-uktiḥ jyeṣṭhatvāt, ciraṁ
sahavāsādinā sneha-viśeṣāc ca \| **vrajeśvarīm** iti śrī-bādarāyaṇer
bhāva-viśeṣeṇa \| te apy atikramya tāṁ prati gauravāt \| tathā tayor
īśvarīty abhimāna-tyāgena tāṁ pratyeśvarī-buddhyā paramādarāc ca \|
**maitrīṁ** hitācaraṇam samyak sneha-bhareṇa **bāṣpa**-ruddha-kaṇṭhatayā
gadgadatvādinā cocatuḥ \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha
śrī-kṛṣṇa-rāma-samāgamādy-anantaraṁ kiñcit svāsthye jāte
nānānya-vraja-vāsi-lakṣa-milanārthaṁ śrī-nanda-vasudevābhyāṁ saha tayor
bahir nirgatayoś ca sator ity arthaḥ \| devakyā api pūrvaṁ rohiṇyā
nirdeśas tasyāḥ putra-milanānanda-vaihvalyenetaḥ kiñcid vilambāt \|
asyāḥ śrī-mati vraje ciraṁ saha-vāsādi-sneha-viśeṣāc ca **vrajeśvarīm**
iti śrī-bādarāyaṇer bhāva-viśeṣeṇa \| te apy atikramya tāṁ prati
mahā-gauravāt **maitrīṁ** hitācaraṇam \|\|37\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca śrī-vasudevāhūte
nande bahir ugrasenādi-milanārthaṁ nirgate sati **śucaḥ**-devakyor
vrajeśvarī-sammilanam āha---śucaḥti \| upaviṣṭābhyām eva
**śucaḥ**-devakībhyāṁ sātmajāyāḥ vrajeśvaryāḥ parirambhaḥ \|\|37\|\|

**\...**

**\|\| 10.82.38 \|\|**

kā vismareta vāṁ maitrīm a[^69]nivṛttāṁ vrajeśvari \|

avāpyāpy aindram aiśvaryaṁ yasyā neha pratikriyā \|\|

**śrīdhara-svāmī (bhāvārtha-dīpikā) : anivṛttāṁ** nivṛtti-kāraṇe saty
apy anuvartamānām \| **aindram** **aiśvaryaṁ** prāpyāpi yasyāḥ
**pratikriyā** kartuṁ na śakyata ity arthaḥ \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vāṁ** yuvayor
nanda-yaśodayoḥ \| **yasyā** maitryāḥ \| ity artha
iti---rāja-bhaya-tyaktāsmat-suta-pālanaṁ bhavadbhyāṁ vinā ko'pi tadā
kartuṁ na samarthaḥ \| krūra-kaṁsa-bhayāt tac cāpratīkāryam
evendrādi-pada-dānenāpīti bhāvaḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kety ātmoddeśena
**vismareta** ? sadā nānucintayed ity arthaḥ \| kutaḥ ? anivṛttām
asmābhir nikaṭād āgamanena parityaktayor api sadānuvartamānāṁ, vidūre'pi
sadā
bhrātṛ-dvaya-priya-svayam-upaskṛta-divya-ghṛta-kṣīra-sārādi-dravyāṇāṁ
tathā kuśala-vārtāharaṇārthaṁ nija-janānāṁ ca muhuḥ prasthāpanāt \|
adhunāpi tad-āvāse[^70] svayam eva sahavāsārtham āgamanāt \| tatraiva
hetuḥ---he vrajeśvarīti \| sahaja-sneha-viśeṣārdra-hṛdayatvād iti bhāvaḥ
\| yad vā, he vrajeśvarīti maitryā vaicitrī \| kiṁ vā, ātmana indrasya
vaiśvaryād adhikatābhipretāḥ \|

yad vā, nanu tarhi mahad-ādīnāṁ māṁ putra-pārśve kiṁ nānayathaḥ ? tatra
hetuḥ---vrajeśvarīti \| he vraja-paripālike iti \| anyatra tava gamanena
sadyo'śeṣa-tad-vraja-pralayāpattir iti bhāvaḥ \|

nanu tathāpīśvarībhir dīnānāṁ smaraṇaṁ kuto ghaṭate ? tatrāha---apīti \|
aindraiśvaryāc chrī-dvārakaiśvaryasyādhikye'pi tathoktiḥ \|
aindraiśvaryeṇa mahā-mahodayena vismṛty-ādhikyāt \| nanu, tarhi putrayoḥ
punaḥ pratyarpaṇena pratyupakurutam ? tatrāha---**yasyā** iti \| ihāsmin
loke janmani vā yuṣmat-putrayor yuvayor evārpaṇena pratyupakārā-siddheḥ
\| ata ṛṇa-śodhanāśaktyā yuvayor maitrīṁ sadānusmarāma evety arthaḥ
\|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra śrī-rohiṇy āha---keti
svoddeśena \| **vāṁ** yuvayoḥ dampatyoḥ **vismareta** \| sadā
nānucintayed ity arthaḥ \| kutaḥ ? anivṛttām asmābhir nikaṭād āgamanena
parityaktayor api sadānuvartamānāṁ vidūre'pi sadā svayam
upahṛta-divya-ghṛta-kṣīra-sārādi-dravyāṇāṁ tathā asmākaṁ kuśala-vārtāyā
haraṇārthaṁ nija-janānāṁ ca muhuḥ preṣaṇāt adhunā yātrā-miṣeṇa vayam
āgamanāc ca evaṁ prema vyajya ādaraṁ vyañjayati---vrajeśvarīti \|
aindraiśvaryād dvārakaiśvaryasyādhikye'py aprāpyety-ādy-uktir
aindraiśvaryeṇa mahā-mahodayena vismṛty-ādhikyāt \| bhaved apy
anyadīyāyā maitryāḥ pratyupakṛtāyāḥ satyāḥ vismṛtir na tu bhavadīyāyāḥ,
tādṛśa-pratyupakārāsambhavāt ity āha---**yasyā** iti \|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar api rāma-kṛṣṇāv
utsaṅga-gatau pariṣvajyaivopaviṣṭayām
aśru-stanya-payaḥ-pravartita-yamunā-gaṅgāyām
ānanda-stambha-moha-mahāvarta-vibhrānta-cittāyāṁ vrajeśvaryām agrataḥ
upaviṣṭayos tayor madhye prathamaṁ rohiṇy āha---keti \| **aindram**
aiśvaryam api prāpya kiṁ punar dvārakaiśvaryam iti
nara-loka-rītyaivoktiḥ \|\|38\|\|

**\...**

**\|\| 10.82.39 \|\|**

etāv adṛṣṭa-pitarau yuvayoḥ sma pitroḥ

samprīṇa[^71]nābhyudaya-poṣaṇa-pā[^72]lanāni \|

prāpyoṣatur bhavati pakṣma ha yadvad akṣṇor

nyastāv akutra ca bhayau na satāṁ paraḥ svaḥ \|\|

**śrīdhara-svāmī (bhāvārtha-dīpikā) :** tat-kṛtāṁ maitrīm
āhatuḥ---**etāv** iti \| **na** dṛṣṭau **pitarau** yābhyāḥ tau \|
vastutas tu ajanmatvād evādṛṣṭa-**pitarau** \| he **bhavati**,
**yuvayoḥ** pitror **nyastāv** etau saṁprīṇanādīni prāpyākutra ca
**bhayau** kvacid api bhaya-rahitau bhūtvoṣatur vāsaṁ cakratuḥ \| kathaṁ
bhūtayoḥ \| **akṣṇor** netrayo rakṣakaṁ **pakṣma** yadvattayā rakṣakayoḥ
yuktaṁ yuvayor etat \| yataḥ **satāṁ** **paraḥ** sva iti nāsti vaiṣamyam
\|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-kṛtāṁ tayoḥ kṛtām \|
etau rāma-kṛṣṇau \| **pitarau** pitṛ-śabdāspadāv āvām eva \| paramārtham
āha---vastutas tu iti \| ajanmatvāt parameśvaratvena janma-rahitatvād
eva \| janmavatāṁ jīvānām eva pitṛ-darśanaṁ **bhavati** iti bhāvaḥ \|
bhātīti bhavatī dīpti-yutā tat-sambuddhau \| tathā kutra cety avyayam \|
kimaḥ sāmānye iti cāntaṁ putrārthe \| tato nañā samāsaḥ \| tathā ca
**na** kutra ca bhayaṁ yayos tāv akutraca-**bhayau** \| vastutas tu
īṣattvād etābhyām eva sarve bibhyati, bhīṣāsmād vātaḥ pavate \[tai.u.
2.8.1\] ity ādi-śruteḥ \| kathaṁ-bhūtayor vām ? tathā tadvat rakṣakayor
iti śeṣaḥ \| arthāntaraṁ sūcayataḥ yuktam ity-ādinā \| satām udārāṇām \|
tad uktaṁ---

> ayaṁ svīyaḥ paro veti gaṇanā laghu-cetasām \|
>
> udāra-caritānāṁ tu vasudhaiva kuṭumbakam \|\| iti \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : na** dṛṣṭāv api , kiṁ punar
lālanādi-prāpty-anubhūtau **pitarau** yābhyāṁ tau jāta-mātrāv ity arthaḥ
\| ataḥ **pitroḥ** sākṣāt pitṛtvaṁ prāptayoḥ \| sma prasiddhau \| yad
vā, vismaye \| tatra kāraṇam āhatuḥ---samprīṇety ādi \| samyak prīṇanaṁ
priya-dravya-pradānādinā toṣaṇam \| abhyudayaṁ jāta-karmādi-vṛddhiṁ vā
\| kiṁ vā, vraja-yuvarājatvādi-vaibhavaṁ mahā-duṣṭa-varga-vadhotkarṣaṁ
vā, **poṣaṇa**ṁ navanītādinā, lālanaṁ ca viśramaṇādinā, tāni prakarṣeṇa
sarvotkṛṣṭatayā āptvā labdhvā \| anyat tair vyākhyātam \|

yad vā, **yuvayoḥ** samprīṇanādīni prāpya, etau **adṛṣṭa**-**pitarau**,
adṛṣṭānām apūrvāṇāṁ bālya-līlā-camatkārāṇāṁ **pitarau** sraṣṭārau santau
tatroṣatuḥ \| he bhavatīti paramādarāt \| **ha** harṣe, sphuṭam iti vā
\|

nanu, etāvāvayor eva putrau, **na** tu yuṣmākam \| yad vā, katham etau
pitror vicchedena sukhaṁ lakṣyete ? satyam \| sādhuṣu
sva-para-bhedābhāvād ity āha---neti \| yad vā, bho vrajesvari ! etau
tādṛśa-lālanādy-abhāvāt nūnaṁ kliśyata iti yuvāṁ mā cintāṁ kurutam ity
āha---**etāv** iti \| na dṛṣṭau **pitarau** yuvāṁ yābhyāṁ tāv etau
yuvayor iva yuṣmat-kartṛkānīva a**sma**t-kartṛkāni samprīṇanādīni
prāpyātra kutaścanābhayāv ūsatuḥ \| katham-bhūtau ? **pakṣma**
**yadvad** **akṣṇor** **bhavati**, atinikaṭaṁ syāt \| tadvad āvābhyām
**akṣṇor** nyastau sneha-bhareṇa sadā nirīkṣyamāṇau, kṣaṇam api dūre
tyaktum aśakyamānāv ity arthaḥ \| hi yataḥ \| **satāṁ** **yuvayoḥ**
sat-sakhī-janānām asmākaṁ **paraḥ** sva iti nāsti \| **yuvayoḥ** putrāv
evāsmat-putrāv ity arthaḥ \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha śrī-devaky
āha---**etāv** iti \| **na** dṛṣṭāv api kiṁ punar
lālanādi-prāptyānubhūtau **pitarau** yābhyāṁ tau jāta-mātrāv ity arthaḥ
\| ataḥ **pitroḥ** sākṣāt pitṛtvaṁ prāptayoḥ sma prasiddhau sveti kvacit
\| tatra kāraṇam āha---samprīṇanety-ādinā \| samyak prīṇanaṁ
priya-dravya-pradānādinā toṣaṇam \| abhyudayaṁ jāta-karmādi-vṛddhiṁ vā
\| poṣaṇaṁ stanyādinā \| lālanaṁ ca viśramaṇādinā \| pālanānīti pāṭhe'pi
sa evārthaḥ \| tāni prakarṣeṇa sarvotkṛṣṭatayā prāpya labdhvā \|

nanu bhavatu sva-putratvenāvagate śrī-kṛṣṇe tat tat śrī-rāme vā katham ?
tatrāha---**na** satām iti \| anyat taiḥ \|

eṣa cārthaḥ śrī-devakyā yadyapīttham evābhipretya prayuktaḥ, yathā
suprasiddham eva jātaṁ, śrī-kṛṣṇe asmat-putratvaṁ tato'nayāpi
jñāyetaivety atas tad-anurūpam eva sāntavanaṁ yuktam iti \| tathāpi
śrī-vrajeśvarās tad dṛḍhatara-saṁskāra-rasatvenānyathā-pratity-abhāvāt,
tathā jñātīn vo draṣṭum eṣyāmo vidhāya suhṛdāṁ sukham \[bhā.pu.
10.45.23\] ity ekāntika-śrī-kṛṣṇa-mantrānusmaraṇād ayam evārthaḥ
sphurati sma \| tathā hi---etau **yuvayoḥ** pitror yuvābhyāṁ pitṛbhyām
eva nyastau asmāsv arpitau yau yathā svaṁ samprīṇanaḥ
sarva-prāṇi-sukha-karo yo'bhyudayo janma ye ca **poṣaṇa**-lālane tāni
akṣṇoḥ **pakṣma** yadvaj janma-sthānaṁ rakṣakaṁ ca tadvad yathā syāt
tathā yuvayor eva prāpyāpi **adṛṣṭa**-**pitarau** pitror yuvayor
akṛta-dṛṣṭī eva santau ūṣatur asmāsu vāsaṁ svīkṛtavantau yadyapy atra
tādṛg vaiśiṣṭyaṁ nāsti yathāpi iti bhāvaḥ \| tarhi katham ?
tatrāha---**na** satām iti **paraḥ** ātmano bhinno'yaṁ **svaḥ** ātmā vā
tathā **paraḥ** pitrādibhyo bhinnaḥ **svaḥ** pitrādi-rūpo veti **satāṁ**
nāstīty arthaḥ \| atra śrī-rāmasyāpi tad-grḥe jātatvāt tayor eva
janmoktam iti pratītam \|\|39\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hanta !
asmat-putrāv imau cirāt sva-mātaram iva prāpya paramānanda-vāridhau
snātau purovartinyāv apy āvān naivekṣete \| iyam api cirāt
prāpta-svaputreva premāndhā matto'pi koṭi-guṇita-mātṛ-bhāvavatī
sneha-samudra-nimajjitā sakhyāv āvāṁ cirāt prekṣyāpi **na** paricinoti
\| tad ahaṁ snigdha-sambhāṣaṇa-bhaṅgyaiva rahasya-tattvām imāṁ
jñāpayāmīti manasi vimṛśya śrī-devakī kiñcid uccair āha---**etāv** iti
\| **na** dṛṣṭau **pitarau** yābhyāṁ tau **yuvayoḥ** **pitroḥ**
samprīṇanādīni prāpya, he **bhavati**! yuvayor nastau nyāsa-rītyā
sthāpitau **akutra**ca-**bhayau** **na** kuto'pi bibhyatau bhūtvā ūṣatur
yuvayor gṛhe vāsaṁ cakratuḥ \| kathaṁ-bhūtayoḥ ? **akṣṇor** netrayoḥ
rakṣakaṁ **pakṣma** yadvat, tathā rakṣakayoḥ yuktaṁ ca yuvayor etat
yataḥ **satāṁ** **paraḥ** sva iti nāsti vaiṣamyam \| tataś ca cirād api
pratisambhāṣaṇam aprāpya he sakhi devaki ! sampraty asyā ānanda-nidrā
nopaśāmyati tad alam araṇya-ruditena putrāv apy asyāḥ prema-pāśa-baddhau
vartete, tadāvāṁ tāvad bahir ity utkaṇṭhitānāṁ
pṛthā-draupady-ādi-bandhu-janatānāṁ sammilanārthaṁ prayāvaḥ, nāvayor
atra loka-yātrā \| mahā-sammardaḥ khalv ekatraivāvatāv avakāśo yogya iti
śrī-rohiṇy-uktyā devakī tayā saha niṣkrānteti jñeyam \|\|39\|\|

**\...**

**\|\| 10.82.40 \|\|**

**śrī**[^73]**-śuka uvāca---**

gopyaś ca kṛṣṇam upalabhya cirād abhīṣṭaṁ

yat-prekṣaṇe dṛśiṣu pakṣma-kṛtaṁ śapanti[^74] \|

dṛgbhir hṛ[^75]dī-kṛtam alaṁ parirabhya sarvās

tad-bhāvam āpur api nitya-yujāṁ durāpam \|\|

**śrīdhara-svāmī (bhāvārtha-dīpikā) :** abhīṣṭatve liṅgam, yad yasya
śrī-kṛṣṇasya **prekṣaṇe** **dṛśiṣu** netreṣu vyavadhāyakaṁ
**pakṣma**-**kṛtaṁ** vidhātāraṁ **śapanti** \| **dṛgbhir** netra-dvārair
hṛdi **kṛtaṁ** hṛdaye praveśitaṁ **parirabhya** **tad** bhāvaṁ **tad**
ātmatāṁ prāpuḥ \| **api** **nitya**-yujām ārūḍha-yoginām **api**
\|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** liṅgaṁ hetuḥ \|
vyavadhāyakaṁ vyavadhāna-kartāram \| **prekṣaṇe** tādarthye saptamī
prekṣaṇārtham \| tadātmatāṁ **tad**-rūpatām \| ārūḍha-yoginām ity anena
bhakty-atiśayo darśitaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : gopyaś** ceti \|
**nitya**-**yujāṁ** rukmiṇī-prabhṛtīnām **api** durāpaṁ tasmin śrī-kṛṣṇe
bhāvaṁ sattāṁ sthitim ity arthaḥ \| yatra śrī-kṛṣṇas tatraiva tasthur
iti \| āpuḥ prāptavatyaḥ \| **dṛgbhir** hṛdi kṛtvā **parirabhya**
darśanānantaraṁ dṛśāṁ nimīlanena hṛdaye tam āveśya parirabhyety arthaḥ
\|\|40\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-yuktaḥ ṛṣiḥ sarvajña
uvāceti \| śrī-kṛṣṇasya ca mitho bhāva-tattvādikaṁ samyag vettīti
**tad** uktau dṛḍhaṁ viśvāsa eva kārya iti bhāvaḥ \| evam agre'pi jñeyam
\| tv-arthe ca-kāraḥ \| sarvato viśeṣāt tam evāha \| gopyaḥ sadā
śrī-kṛṣṇaika-prema-viśeṣārtatarāḥ \| kṛṣṇaṁ nija-cittādi-sarvākarṣakaṁ
śrī-gopendra-nandanaṁ cirāt \| abhita iṣṭam \| sarvato-bhāveneṣṭaṁ
vāñchitam \| upa samīpe labdhvā \|

yad vā, **abhīṣṭaṁ** nija-prāṇa-koṭito'py adhika-priyaṁ **cirād**
**upalabhya**, yasya prakarṣeṇa nairantaryādinā īkṣaṇe avalokane nimitte
\| dṛśiṣv iti bahutvaṁ tāsāṁ bāhulyāt \| yad vā, prema-tṛṣṇā-svabhāvena
tat-prekṣakāṇāṁ sarveṣām evāpekṣayā, alam atyarthaṁ **parirabhya** \|
antaḥ-parirambhane svātantryāt \| sarvā iti vargaśo bahudhā bhinnā apy
aviśeṣeṇaivety arthaḥ \| cira-virahārti-bhareṇa prāyaḥ sarvāsām
evaikyāpādanāt \| **tad**-bhāvaṁ tan-mayatām \| ātmādy-aśeṣa-vismṛtyā
**tad**-eka-parisphūrteḥ \| anyat tair vyākhyātam \|

yad vā, **hṛdīkṛtaṁ** sadā citte dhṛtam evādhunā dṛgbhiḥ **parirabhya**
paramāsaktyā sarvato nirīkṣya **tad**-bhāvaṁ kṛṣṇatvaṁ
paramānanda-ghanatāṁ
cira-viraha-duḥkhopaśānti-pūrvaka-parama-kāṣṭhā-prāpta-madhurānanda-viśeṣam
ity arthaḥ \| yad vā, so'nirvacanīyaś cāsau bhāvaś ca \| tena saha
rahaḥ-krīḍā-jāyamāna-citta-vṛtti-viśeṣa-premṇaḥ parama-kāṣṭhā-viśeṣaṁ vā
āpuḥ \| **nitya**-**yujāṁ** **nitya**-saṁyogavatīnāṁ śrī-rukmiṇy-ādīnām
**api** **durāpam** \| anyat samānam \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atrobhayathāpi
śrī-vrajeśvaryāḥ pratyuttaraṁ na yuktam iti \| kiṁ vā, tadānīṁ tayā
cirāt putra-darśana-paramāviṣṭayā kiñcid **api** na śrutam iti \| na
kiñcid apy uktam ity evaṁ **tad** anuktvā śrī-ṛṣiḥ śrī-yukta ṛṣiḥ
sarvajñaḥ uvāceti śrī-gopīnāṁ śrī-kṛṣṇasya ca mitho bhāva-tattvādikaṁ
samyag vettīti \| **tad** uktau dṛḍha-viśvāsa eva kārya iti bhāvaḥ \|
evam agre'pi jñeyam \|

tataś cātiviraha-tāpa-kṣīṇatamānāṁ pratikṣaṇam āśvāsana-santarpaṇābhyāṁ
sandhukṣita-prāṇānāṁ **cirād** āgatānāṁ nūnaṁ
śrī-bhagavataivoddhava-dvārā nijāntarvāsaṁ nītānāṁ śrī-gopīnāṁ samāgamam
āha---**gopyaś** ceti \|

na kevalaṁ te'nye **gopyaś** ceti svānanda-pūrti-vyañjanam \| tv-arthe
vā ca-śabdaḥ, sarvato viśeṣāt **cirād** abhita iṣṭaṁ sarvato bhāvena
draṣṭuṁ vāñchitam upa samīpe labdhvā \| yad vā, **abhīṣṭaṁ**
nija-prāṇa-koṭito'py adhikaṁ priyaṁ **cirād** **upalabhya** tāsāṁ
sarvo'pi premādhikyaṁ darśayati---yad iti \| yasya prakarṣeṇa
nairantaryādinā īkṣaṇe nimitte dṛśiṣv iti bahutvaṁ tāsāṁ bāhulyāt \| tac
cāsmākam ekasyā apy ekasyāṁ dṛśau kathaṁ **pakṣma** na dūrīkṛtam ity
abhiprāyeṇa \|

yad vā, atiprema-tṛṣṇā-svabhāvena tat-prekṣakāṇāṁ sarveṣām evāpekṣayā,
dṛṣṭi-mātre kathaṁ pakṣmāṇi kṛtānīti **hṛdīkṛtam** iti dīrghaś chāndasaḥ
\| alam atyarthaṁ **parirabhya** \| antaḥ-parirambhana-svātantryāt \|
sarvā iti vargaśo bahudhā bhinnā apy aviśeṣeṇaivety arthaḥ \|
cira-virahārti-bhareṇa sarvāsām aikyāpādanāt \| **tad**-bhāvaṁ
tan-mayatām \| ātmādi-vismṛtyā **tad**-eka-parisphūrteḥ \| anyat taiḥ \|

yad vā, **hṛdīkṛtaṁ** sadā citte dhṛtam evādhunā dṛgbhiḥ taṁ
**parirabhya** paramāsaktyā sarvato nirīkṣya **tad**-bhāvaṁ premṇaḥ
paramaṁ kāṣṭhā-viśeṣam prāptaḥ, tena ciram ānanda-mūrcchām avāpur ity
arthaḥ \| **nitya**-**yujāṁ** **nitya**-saṁyogavatīnāṁ
śrī-rukmiṇy-ādīnām **api** **durāpam** \| anyat samānam \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : nitya**-**yujāṁ**
**nitya**-saṁyuktatādy-abhimāninīnāṁ paṭṭa-mahiṣīṇām **api** \|\|40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : gopyaś** cety ādi \| gopyaḥ
**kṛṣṇam** **upalabhya** **tad**-**bhāvam** āpuḥ \| taṁ prasiddhaṁ
bhāvaṁ **tad**-**bhāvam** \| kīdṛśam ? **nitya**-juṣāṁ
rukmiṇī-pramukhānām **api** durāpaṁ durlabham \| punaḥ kīdṛśam ?
**abhīṣṭaṁ** vāñchitam \| cirāc cira-kālena \| kiṁ kṛtvā ? **dṛgbhir**
hṛdi kṛtvā **parirabhya** \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cārād eva tatraiva
kiñcid vyavahita-sthale mahotkaṇṭhā-sphuṭad-dhṛdayāḥ kṛṣṇa-saṁmilanam
aprāpya prāṇān jahatīr iva gopīr vīkṣya vidagdha-cūḍāmaṇau
śrī-baladeve'py utthāya tato niṣkrānte tāsām asādhāraṇa-daśā-prāptim āha
**gopyaś** ceti \| atra śrī-śukadevasya ṛṣi-śabdena nirdeśas
**tad**-vākya eva parama-tattva-prakāśake dṛḍha-viśvāsaṁ janayituṁ
**gopyaś** ceti tv-arthe ca-kāraḥ \| tāsāṁ sarvato viśeṣāt \|

nanu, kā gopya ity atas tāsām asādhāraṇaṁ lakṣaṇam āha---yasya
śrī-kṛṣṇasya **prekṣaṇe** **dṛśiṣu** netreṣu
vyavadhāyaka-**pakṣma**-**kṛtaṁ** vidhātāraṁ **śapanti** yās tā iti \|
tena darśane tāvan-mātra-samaya-virahe'pi yāsāṁ tathā sahiṣṇutā
**yat**hā deva-mātra-parama-saṁmāna-kartṛ-strīṇām **api** tāsāṁ
sarva-deva-mukhye vidhātary **api** abhiśāpo bhavet tābhyo gopībhya
etāvān virahaḥ kṛṣṇena datta iti tasminn īrṣyā dhvanitā \| **dṛgbhir**
avalokanair evākṛṣya **dṛgbhir** eva dvārair **hṛdīkṛtaṁ** hṛdayaṁ
praviṣṭīkṛtaṁ **parirabhya** tasya bhāvaṁ mahābhāvaṁ kṛṣṇo'haṁ
paś**yat**a gatim itivad rasa-tādātmyaṁ vā āpuḥ \| **nitya**-yujām
ātmārāma-śikhāmaṇīnāṁ mahā-yogeśvara-śrī-rudrādīnām **api** durlabham
āpus tā **api** gopīr adhyātmyaṁ śikṣayiṣyaty adhunaiva kṛṣṇa iti tasmin
punar apīrṣyā dhvanitā \| kiṁ vā, **nitya**-saṁyogināṁ
śrī-rukmiṇy-ādīnām **api** durlabham \|\|40\|\|

**\...**

**\|\| 10.82.41 \|\|**

bhagavāṁs tās tathā-bhūtā vivikta upasaṅgataḥ[^76] \|

āśliṣyānāmayaṁ pṛṣṭvā prahasann idam abravīt \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tā gopyaḥ \| tathā-bhūtāḥ
prema-ratāḥ \| idaṁ vakṣyamāṇam \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tam evārthaṁ
prakaṭayati \| bhagavān acintya-paramaiśvaryaḥ \| etenaitad uktaṁ
bhavati---tāḥ sarvā yugapad eva parirebhire \| ayam api cet tathā tāḥ
sarvā yugapat pariṣajatetad eva kauśalam \| tena bhagavattyā yugapad
āśleṣa-sūcanam \| tathā-bhūtāḥ pariṣvajamānā **vivikta** **upasaṅgataḥ**
vivikte nirjane vastutas tadānīṁ nirjana-sthānam eva nāsti, mahoparāge
viśveṣām eva samāgamāt \| tathāpi bhagavan-mahimnā tathā-bhūt \| āśliṣya
pratyekaṁ yugapad anāmayaṁ **pṛṣṭvā** tat-pṛcchāyām eva prahasan
mad-virahe kvānāmayaḥ ? tad api taṁ pṛcchāmi iti hāsaḥ \|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān sarvajñaḥ \|
bhakta-vaśyatādi[^77] nitya-yujāṁ bhaktānāṁ prema-vaśyatādi-guṇa-nidhir
vā \| tathā-bhūtāḥ sva-viraheṇātyanta-duravasthāṁ prāptāḥ vivikte
dināntare tad-dina eva vā nirjana-stāne upa dākṣiṇyena saṅgataḥ san
anāmayaṁ deha-nairujyam eva, na tv anyat sukhādikam \| suvyaktasya
mahā-mano-duḥkhasyāpṛcchātvāt \| kiṁ vā, akāra-praśleṣeṇāprahasan sadā
suprasanna-mukho'pi tāsāṁ duravasthāvalokanena viṣaṇṇa-mukhaḥ sann ity
arthaḥ \| **idam** aty adbhutam \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca sāntvanāya
vāsa-viśeṣaṁ nītānāṁ tāsāṁ śrī-bhagavatā svayam eva yat sāntvanaṁ, tad
āha---bhagavān sarvajñaḥ tathā-bhūtāḥ sva-viraheṇātyanta-duravasthāṁ
prāptāḥ vivikte naktaṁ nirjanatāṁ gate pradeśa-viśeṣe upa sāmīpye
saṅgataḥ san āśliṣya prema-vaiyagryeṇa mūrcchā-bhaṅgārthaṁ pratyekaṁ
vaibhava-viśeṣeṇa yugapad āliṅgya, tataś ca muhū rudatīr mūrcchantīḥ
sāntvayitvācireṇa svasthāyamānāś ca dṛṣṭveti jñeyam \| anāmayaṁ pṛṣṭveti
pūrvaṁ mayoddhava-dvārā virahasya haraṇopāyaḥ samupadiṣṭa eva \| tata
etat kārśyādi-hetuḥ sa na bhavatīti vyañjanā nijāparādha-saṅgopanāya
sādhāraṇāmaya-rāhityam eva **pṛṣṭvā** \| tataś ca
mṛdu-saṁlāpādi-paripāṭībhiḥ kṣaṇa-katipaye gamite sati prahasan, preti
prārambhe \| tāsāṁ śokādi-lāghavārthaṁ smayamānaḥ \| **idam**
atyadbhutam \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prahasan svāparādhasya
tucchatā-karaṇāya kṛtrimaṁ hasan \|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhagavān ity ādi \| bhagavān
acintya-paramaiśvarya **tās** tu dṛgbhir eva parirebhire \| ato yugapad
ghaṭate \| ayam ekas **tās** tu bahvīr ekadā yadā śiśleṣa \| tena
bhagavac-chabdopādānam \| tatrāpi tadānīṁ **vivikta**-sthalābhāvād
bhārata-prajānām eva tatra saṅgateḥ \| sarveṣāṁ dvārakā-vāsināṁ ca \|
tathāpi tatraiva **vivikta**-sthalam abhūt \| anāmayaṁ **pṛṣṭvā**
**prahasann** ity arthaḥ \| mad-virahe katham āsām anāmayam \| tad api
tat pṛcchāmīti svāvaidagdhyāt prahāsaḥ \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca kṛṣṇo mātur
utsaṅgād utthāya kvacana **vivikta**-pradeśe gatvā tābhiḥ saha
saṁmilana-saṁbhāṣaṇādikaṁ cakārety āha---bhagavān iti \| tathābhūtāḥ
pūrva-ślokokta-lakṣaṇām ānanda-mūrcchāṁ prāptāḥ \| āśliṣya
svīya-vibhūti-śaktyaiva sarvā dṛḍham āliṅgana-dāḍhyenaiva tāḥ mohāt
prabodhyety arthaḥ \| anāmayaṁ mad-viraha-mahoraga-pīḍā sam praty
upaśāntā na veti **pṛṣṭvā** **prahasann** iti tāsāṁ hāsyam utpādayitum
\|\|41\|\|

**\...**

**\|\| 10.82.42 \|\|**

api smaratha naḥ sakhyaḥ svānām artha-cikīrṣayā \|

gatāṁś cirāyitāñ chatru-pakṣa-kṣapaṇa-cetasaḥ \|\|

**śrīdhara-svāmī (bhāvārtha-dīpikā) :** cirāyitān vilambitān \| atra
hetuḥ---śatrūṇāṁ pakṣasya kṣapaṇe ceto yeṣāṁ tān \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra cirāyitatve
\|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : api** smarathety-ādi \|
yad **api** smṛti-yogyo na bhavāmi, tathāpi kiṁ **smaratha** ?
smṛty-ayogyatvaṁ darśayati---**svānām** **artha**-**cikīrṣayā** gatān,
tatrāpi cirāyitān \| tatra hetuḥ---śatru-**pakṣa**-kṣapaṇe ceto yeṣāṁ,
na tu yuṣmāsu \| ataḥ smaraṇa-sāmagrī ko\'pi nāstīti bhāvaḥ \|\|42\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho
kṛtajñatādi-sad-guṇa-hīnasya me guṇaiḥ smaraṇaṁ na sambhaved eva, kintu
doṣeṇaiva **smaratha** ity āśayena \| kiṁ vā, sakhyena smaraṇaṁ
sambhāvya sa-kātaryaṁ nijāparādha-kṣapaṇārtham āha---apīti \| **api**
svit vitarke \| ā-śabdo vi-śabdaś cātmano\'kṛtajñatvātiśaya- parihārāya,
na ca tāsām anunayārtham \| yad vā, akṛtajñā iti ā sarvataḥ viśiṣṭā yā
śaṅkā, tayā \| kiṁ vā, aviśaṅkayā niścayenety arthaḥ \| yad vā, akṛtajñā
atimūḍhā ye'vayo meṣāsta eva kilaita iti śaṅkayā matyety arthaḥ \|
yuṣmākaṁ premopakārādi-vismaraṇāt \| etac cānunaya-cāturyeṇa
ārti-bhareṇa vā \| tatra cātmano doṣa-parihārāya sarveṣām asvātantryam
\| kiṁ vā, priya-jana-priya-jana-prema-paravaśaḥ paramārtyā
nijaiśvaryādikaṁ vismṛty āha---nūnam iti niścaye \| bhagavān īśvaraḥ
kālo vā, viyunaktīty asya paścād uktiḥ saṁyoge saty eva viyoga-sambhavāt
\| tathā viyogasyaiva prastutatvāt \| evam agre'pi \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : api** kiṁ na iti bahu-vacanaṁ
bahu-saṅgitvena svasyaiva bahutvam aṅgīkṛtya kevala-svecchayā
jhaṭity-āgamanaṁ na samabhavad iti sūcitam \| he **sakhyaḥ** ! iti
tābhir ātmanaḥ smaraṇa-yogyatāṁ bodhayati āśvāsayati cāparādhaṁ
kṣamāpayati ca, kintu mahāparādhena smaraṇa-yogyā na khalu syāma ity
āha---**svānām** iti \| bhavatīr anādṛtya svānāṁ
śrī-vrajeśvara-bhrātṛtvena śrī-vasudevādi-lakṣaṇa-jñātīnāṁ
mahā-śatru-kaṁsa-vadha-rūpasyārthasya kartum icchayā gatān **api** \|
kiṁ ca, tat-prasaṅgena cirāyitān **api** \| cirāyitatve
hetuḥ---śatru-**pakṣa**- iti \| tac-cetastvenaiva yādavān anyāṁś ca
sahāyīkartuṁ śrī-vasudeva-putratvaṁ vikhāpya vivāhābhāsādikaṁ cātra
kṛtavantaḥ sma iti bhāvaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** apīty ādi \| he **sakhyaḥ**
! yadyapi kaṭhinatvāt smṛti-yogyo'haṁ na bhavāmi, tathāpi nija-saujanyāt
kiṁ **smaratha** ? smaraṇayogyatve hetum āha---**svānām** ity ādi \|
svānāṁ jñātīnāṁ prayojana-cikīrṣayāgatān \| tatrāpi cirāyitān \| tatra
hetuḥ---śatru-pakṣety ādi \| ato
jñāti-prayojana-śatru-vadhādi-bahiraṅga-kārya-hetor bhavatīnām āsaṅgas
tyakta iti prema-nirapekṣo'haṁ smartum ayogya eveti vākyārthaḥ
\|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svānāṁ mat-pitur jñātīnāṁ
vasudevādīnām arthaḥ kaṁsa-vadhādis tac-**cikīrṣayā** gatān cirāyitān
vilambitān \| tatra hetuḥ---śatru-pakṣasya kṣapaṇe ceto yeṣāṁ tān \| ata
eva vrajam āgantum aprāptāvasarān asmān **api** kiṁ **smaratha** ?
\|\|42\|\|

**\...**

**\|\| 10.82.43 \|\|**

apy avadhyāyathāsmān svid akṛta-jñāviśaṅkayā \|

nūnaṁ bhūtāni bhagavān yunakti viyunakti ca \|\|

**śrīdhara-svāmī (bhāvārtha-dīpikā) :** api svit asmān
avadhyāyathāvajānītha \| **akṛta**-jñā eta ity aviśaṅkayā īṣac-chaṅkayā
na śaṅkā-mātraṁ, niścitam evaitat parityajya gatatvād ity ata
āha---nūnam iti \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ete'smān iti bahutvaṁ
svasyāneka-rūpatva-bodhanāya rāsa-krīḍāyāṁ tābhir dṛṣṭa-caratvāt \| etad
akṛtajñatvam \| **bhagavān** kālaḥ \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** premṇā smaraṇaṁ tāvad
āstāṁ, avajñā-pūrvakam api smaraṇaṁ bhavati, tat kim avajānītha vā ? ity
āha---**apy** avadhyāyathety-ādi \| avajñānaṁ kutaḥ ?
tatrāha---akṛtajñā-viśaṅkayeti \| ā samyak viśeṣeṇa śaṅkayā avajñāpi na
kāryā na hy aham akṛtajñaḥ \| daiva-doṣo\'yam ity āha---**nūnaṁ**
bhūtānīty-ādi \|\|43\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etad
evokta-poṣānuvāda-nyāyena sadṛṣṭāntam āha---vāyur iti \| ghanānīkaṁ
megha-samūham \| bhūta-kṛt īśvaraḥ \| sṛṣṭi-hetutvena kāla eva vā
\|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho
kṛtajñatādi-sad-guṇa-hīnasya mama guṇaiḥ smaraṇaṁ na sambhaved eva,
kintu doṣeṇaiva smarathety āśayena sakātaryaṁ nijāparādha-kṣamāpanārtham
āha---apīti \| api svit vitarke akṛtajña iti ā sarvataḥ viśiṣṭā yā
śaṅkā, tayā \| kiṁ vā, aviśaṅkayā niścayenety arthaḥ \| tatra ca
prema-vaśaḥ san sambhramān nijaiśvaryam ananusandhāno
lokaval-līlā-kaivalya-rītim anusaran tatrāpy uttarottaram apaśyaṁs
tattva-jñāna-rītyaiva sāntvayati---nūnam iti niścaye **bhagavān**
īśvaraḥ \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** premṇā smaraṇaṁ tu dūrād
āstām \| avajñā-pūrvakam api kiṁ smaratety āha---**apy** avadhyāyatety
ādi \| akṛtajñayāviśaṅkayā akṛtajño'yam iti yā ā samyag viśeṣeṇa śaṅkā
trāsaḥ, tathāpi kiṁ **svid** avadhyāyatāvajānīta \| avajñā ca na yogyā
\| nāham akṛtajñaḥ \| daiva-yogenaivaitad upapannam ity āha---**nūnaṁ**
bhūtānīty ādi \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā tvaṁ rātriṁ-divam
asmat-smaraṇa-vidīrṇa-hṛdayo\'smad-viraha-roga-nivartita-sakala-viṣaya-bhogo
mahā-premī bhavasi, tathā kiṁ vayaṁ bhavituṁ śaknumaḥ \| vayaṁ tu tvāṁ
na smarāmaḥ, tvāṁ vināpi sukhinya evāsma iti
vakrokti-dyotaka-bhrū-bhaṅgibhir eva sa-saṁrambhaṁ kṛta-pratyuttarāḥ stā
ālakṣyāha---api svit asmān avadhyāyatha avajānītha eveti akṛtajñā iti ā
sarvato yā viśaṅkā, tayā tatra kiṁ kartavyam asmābhis tattvaṁ śṛṇutety
āha---nūnam iti \|\|43\|\|

**\...**

**\|\| 10.82.44 \|\|**

vāyur yathā ghanānīkaṁ tṛṇaṁ tūlaṁ rajāṁsi ca \|

saṁyojyākṣipate bhūyas tathā bhūtāni bhūta-kṛt \|\|

**śrīdhara-svāmī (bhāvārtha-dīpikā) :** etat sa-dṛṣṭāntam
āha---**vāyur** iti \| ākṣipate pṛthak karotīty arthaḥ \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat
saṁyoga-viyoga-karaṇam \| **bhūta-kṛt** kālaḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tam evārtham
adhyātma-mudrayā draḍhayati---**vāyur** ity ādi \|\|44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etad
evokta-poṣānuvāda-nyāyena sa-dṛṣṭāntam āha---**vāyur** iti \| ghanānīkaṁ
megha-samūham \| **bhūta-kṛt** īśvaraḥ \| sṛṣṭi-hetutvena kāla eva vā
\|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv evaṁ tasya
nairghṛṇya-vaiṣamye prasajjyeyātām ? tatrāha---**vāyur** iti \|
bhūta-kṛd īśvaraḥ \| vāyor **yathā** svābhāvika-līlayaiva te calanti, na
tu tad-arthāveśena tatheti bhāvaḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tam evārtham
adhyātma-mudrayā draḍhayati---**vāyur** yathety ādi \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etat sa-dṛṣṭāntam
āha---**vāyur** iti \| ākṣipati pṛthak karotīty arthaḥ \|\|44\|\|

**\...**

**\|\| 10.82.45 \|\|**

mayi bhaktir hi bhūtānām amṛtatvāya kalpate \|

diṣṭyā yad āsīn mat-sneho bhavatīnāṁ mad-āpanaḥ \|\|

**śrīdhara-svāmī (bhāvārtha-dīpikā) :** api ca ati-bhadram idaṁ yad uta
**bhavatīnāṁ** **mad**-viyogena **mat**-premāti-śayojāta ity
āha---mayīti \| **mayi** bhakti-mātram eva tāvad **amṛtatvāya** kalpata
iti \| yad uta **bhavatīnāṁ** **mat**-sneha āsīt tad diṣṭyāti-bhadram \|
kutaḥ ? **mad**-āpano **mat**-prāpaṇa iti \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gopī-bhāgyaṁ
ślāghate---api ceti \| atibhadratve hetum āśaṅkate---kuta iti \|
**mat**-prāpaṇo **mat**-sānnidhyānanda-daḥ amṛtatve etan na sambhavaty
ata eva bhaktais tan nādriyate iti rahasyam \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kintu **mayi**
**bhaktir** eva śreyasīty āha---**mayi** **bhaktir** hīty-ādi \|
**mayi** **bhaktir** eva **amṛtatvāya** amṛtavat svādyatvāya **kalpate**
\| kiṁ punar **bhavatīnāṁ** premānubandhaḥ \| yad yato **mayi**
**bhavatīnāṁ** **sneho** **mad**-āpana āsīt \| āste iti vartamānā
\|\|45\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kālas tavāṁśas
tvad-adhīna eva \| īśvara-pakṣe'pi tvam eveśvaras tat katham asmān
ananya-gatīr vañcayasa ity āśaṅkya \| yad vā, ādau
nijākṛtajñatā-parihārārthaṁ sa-dṛṣṭāntaṁ sat-siddhāntam uktvādhunā
kṛpayātmano māhātmyaṁ prakaṭayan samāśvāsayati---mayīti \| **hi** api \|
**bhaktir** nava-vidhānām ekāpi \| bhūtānāṁ sarveṣām api prāṇinām ity
adhikārāpekṣā nirastā \| amṛtā nitya-pārṣadās teṣāṁ bhāvo'mṛtatvaṁ
tasmai **kalpate** samartho yogyo vā bhavat \| **bhavatīnāṁ**
nitya-viśuddha-komala-svabhāvānāṁ tu, iti snehasyānyato vaiśiṣṭyaṁ
sūcitam \| ato'nunayātyādareṇa bhavatīnām iti \| ata eva **mad**-āpano
māṁ yatra kutrāpi sthitaṁ prāpayati \| balād ākarṣayatīti tathā saḥ \|
ato bhavatībhiḥ saha mama kadācid api vicchedo nāstīty arthaḥ \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha prasiddhaṁ mamaiśvaryaṁ
nūnam etābhir api jñātam astīti kṣaṇād anusandhāya tad evālambya yathā
syāt tathenāpi sāntvayati---aham eveśvaraś cet tathāpi
śatru-pakṣa-kṣapaṇa-līlāveśena kṛte\'pi **bhavatīnāṁ** viyojane mama
śaktir na bhaviṣyat eva sneha-pāravaśyād ity abhiprāyeṇāha---mayīti \|
hi prasiddhau \| **bhaktir** nava-vidhānāṁ bhaktīnām ekāpi prīti-mātraṁ
vā, bhūtānāṁ sarveṣām api **amṛtatvāya** mokṣāya **kalpate** \| tato
**bhavatīnāṁ** sarvataḥ pūjyānāṁ **mad**-**āpanaḥ** mām eva sākṣāt
prāpayati, balād ākarṣati \| yaḥ snehaḥ ubhayārdrībhāva-hetuḥ
prema-paripāka-viśeṣaḥ sa yad āsīt saṁyoga-viyoga-līlāmṛtbhāv
āvirbabhūva \| tat tu **diṣṭyā** atibhadraṁ punar viyogāsambhavād iti
bhāvaḥ \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu kecit tvām eva parameśvaraṁ
vadantīty āśaṅkyāha---mayīti \|\|45\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu **bhūtānām** eva khalv
iyaṁ vyavasthā, na tu bhavad-upari daivādhikāraḥ, nāpi vayaṁ bhūtātmāna
ity āśaṅkyāha---**mayi** **bhaktir** hīty ādi \| **mayi** śrī-kṛṣṇe
bhagavati bhūtānāṁ prāṇināṁ **bhaktir** **amṛtatvāya** mokṣāya
**kalpate** \| mokṣākāṅkṣiṇāṁ bhakter mokṣadatvāṅgīkṛteḥ \|
**bhavatīnāṁ** bhūta-mitrāṇāṁ punar **mayi** yat-sneha āsīt \|
tad-**diṣṭyā** bhāgyenaiva \| kīdṛśaḥ ? **mad**-**āpanaḥ** \| bhaktiḥ
kadācin mokṣam api prāpayatīti \| snehas tu mām eva \| ato
**mat**-prāptir vaḥ śāśvatī \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bho vāgmi-śiromaṇe !
yasmin doṣam āropayasi sa bhagavāṁs tvam eva sarva-loka-vikhyāto
bhavasīty asmābhir jñāyata eva \| bhoḥ sakhyaḥ, evaṁ cet, satyam ahaṁ
bhagavān eva \| tad api **bhavatīnāṁ** **mat**-snehādhīna evāsmīty
āha---**mayi** bhakti-mātram eva tāvad **amṛtatvāya** mokṣāya
**kalpate** yat tu **bhavatīnāṁ** **mat**-sneha āsīt tad **diṣṭyā**
**mad**-bhāgyenaivātibhadram eva \| yato **mad**-**āpanaḥ** mām āpayati
balād ākṛṣya yuṣ**mat**-samīpam ānayaty ānīyācireṇaiva yuṣmad-antika eva
sthāpayiṣyatīti bhāvaḥ \|\|45\|\|

**\...**

**\|\| 10.82.46 \|\|**

ahaṁ hi sarva-bhūtānām ādir anto'ntaraṁ bahiḥ \|

bhautikānāṁ yathā khaṁ vār bhūr vāyur jyotir aṅganāḥ \|\|

**śrīdhara-svāmī (bhāvārtha-dīpikā) :** kīdṛśas tvaṁ yaṁ vayaṁ snehena
prāpsyāmaḥ ? ity apekṣāyām ātma-svarūpam āha---**ahaṁ** hīti \| he
**aṅganāḥ** ! **bhautikānāṁ** śarāva-saindhavādīnāṁ yathākāśādīni
pañca-mahā-bhūtāny **ādy-antādi-rūpāṇi,** evaṁ **sarva-bhūtānāṁ**
jarāyujādīnām **aham** \| ato vyāpakaṁ māṁ bhavatyaḥ prāptā eveti
\|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāpya svarūpaṁ
pṛcchantīnāṁ tadāha---kīdṛśa ity ādinā \| aham ādy-anta-rūpaḥ, yato'to
hetor vyāpakaṁ mām \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi katham īdṛśaś
cira-virahaḥ ? tatrāha---aham iti dvābhyām \| **hi** eva \| **aham**
eva, na tu māyādi \| **ādiḥ** kāraṇam \| **anto** laya-sthānam \|
**antaraṁ** madhyam \| evaṁ **sarva**-vyāpako'haṁ sāmānyato yuṣmān
abhivyāpya tiṣṭhāmy evety arthaḥ \| viśeṣataś ca yuṣmākaṁ saundaryeṇa
kadāpi yuṣmāṁs tyaktuṁ na śaknomīty āśayenāha---**aṅganāḥ** ! he
parama-sundaryaḥ ! iti \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu katham bhavat-prāptau
sneha eva kāraṇam ? ity āśaṅkya sarvāśrayatvāt tasyāham eva yogyaḥ, mama
ca sa eva yogya ity āśayenāha---aham hīti dvābhyām \| śabdārthas tu
ṭīkā-sama eva \| tatrottara-padye bhūta-bhautika-rūpam ity eva likhanaṁ
śuddhaṁ bhūta-bhautika-rūpaṁ bhogyaṁ bhoktṛ-rūpas tv ātmety ubhayathā
spaṣṭībhāvād iti \| tad evaṁ śīghram eva bhavatīnāṁ nitya-mal-lābho
bhaviṣyatīti bhāvaḥ \|

nanu tarhi katham īdṛśaś cira-viraha ity āśaṅkyārthāntaraṁ ca
saṅgamayati---aham iti dvābhyām eva \| **hi** niścaye \| na cāntar na
bahir yasya \[bhā.pu. 10.9.13\] iti śrī-dāmodara-līlā-darśita-nyāyāc
chrī-vigraha-rūpo'ham eva \| **ādiḥ** kāraṇam \| **anto** laya-sthānam
\| **antaraṁ** madhyam \| evaṁ **sarva**-vyāpako'haṁ sāmānyato yuṣmān
api vyāpya tiṣṭhāmy eveti \| vastuto viraha eva nāstīty arthaḥ \|
**aṅganā** iti tāsāṁ saundarya-guṇollekhena sva-premāpi jñāpayati
\|\|46\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 168) :** evaṁ tathā
śrī-mad-uddhava-dvāropadiṣṭaṁ tathā kurukṣetra-yātrāyām api sākṣād api
svayam upadiṣṭam---

> api smaratha naḥ sakhyaḥ svānām artha-cikīrṣayā \|
>
> gatāṁś cirāyitāñ chatru- pakṣa-kṣapaṇa-cetasaḥ \|\| \[bhā.pu.
> 10.82.41\]

ity anena svāgamana-vilambe kāraṇaṁ vijñāpya, punaś ca---

> mayi bhaktir hi **bhūtānām** amṛtatvāya kalpate \|
>
> diṣṭyā yad āsīn mat-sneho bhavatīnāṁ mad-āpanaḥ \|\| \[bhā.pu.
> 10.82.44\]

ity anena tāsāṁ sva-prāptim avaśyaṁ-bhāvinīṁ procya, tatrāpi tāsāṁ
kāla-vilambākṣamatvaṁ vilokya jhaṭiti sāntvanārtham uddhava-dvārā
prahita-cara-sandeśavad eva svena nitya-saṁyogam upadiśati[^78]---aham
ity-ādi dvābhyām \|\
\
**yathā aham** **ahaṁ**-kāro bhūtādiḥ **sarveṣāṁ bhūtānāṁ khādīnām**
**ādy-antādi**-rūpaḥ, ahaṅkārāntar-gatāny eva khādīnīty arthaḥ \|
**yathā** ca **khādīni bhūtāni bhautikānāṁ** śarāva-saindhavādīnām
ādy-antādi-rūpāṇi, khādīnām antar-gatāny eva tānīty arthaḥ \| **evam
etāni** prakaṭa-līlāyām anubhūyamānāni yuṣmākaṁ mamatāspadāni
**bhūtāni** paramārtha-satya-vastūni śrī-vṛndāvanādīni **bhūteṣv**
aprakaṭa-līlā-gateṣu paramārtha-satya-vastuṣu teṣu vartante \| yuṣmākaṁ
prakaṭa-līlābhimāny-ahantāspadam **ātmā** cāprakaṭa-līlābhimāny
ahantāspadena **ātmanā** **tato** vyāptaḥ \| evam idantāhantāspadaṁ yad
**ubhayaṁ** tac ca punaḥ pare prakaṭam atra dṛśyamāne'pi tasyāṁ
vṛndāṭavyāṁ viharamāṇe'**kṣare** nityam eva yuṣmat-saṅgini **mayy**
āśraya-rūpe **ābhātaṁ** virājamānaṁ **paśyata** iti \| tasmāt
prakāśa-bhedād eva tat-tad-vastv-ādi-bheda-vyapadeśo
viraha-saṁyoga-vyavasthā cetīdam atrāpi vyaktam \|\|46-47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu tathāpi naitādṛśaṁ
kāṭhinyam ucitam ity āśaṅkyāha---**ahaṁ** hīty ādi \| **ahaṁ**
**sarva**-**bhūtānām** **ādir** antaś ca \| **yathā** tathāntaraṁ hṛdaye
ca bahiś ca \| **bhautikānāṁ** **yathā** khamādīni antar bahiś ca \| ato
bhautika-vigrahāṇāṁ bhavatīnāṁ yad antar bahir api bhaveyam \| tat kiṁ
citram \| tena bhavatībhiḥ saha me viraha eva nāsti \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, mām eva
bhagavantaṁ yadi yūyaṁ jānīdhve eva, tadā mad-viraha-duḥkhaṁ nāsty eva
\| yuṣmākaṁ kevalam avivekenaiva duḥkhaṁ labhadhve tasmād
aviveka-dhvaṁsanaṁ mattaḥ śikṣadhvam ity āśayenāha---aham iti \|
vastutas tu bhos trijagatī-vartino mahā-yogeśvarāḥ ! jñānaṁ
duḥkha-mātra-dhvaṁsanaṁ yat yūyam brūdhve, tad idam avadhatta
uddhavopadiṣṭam iva sākṣān mad-upadiṣṭam api jñānaṁ premavatsu janeṣu
duḥkhānivartanād vaiyarthyam eva prāpnotīti jñāpayann eva gopīr jñānam
āha---aham iti \| **sarva**-bhūtānāṁ deva-manuṣya-tiryag-ādīnām
ādy-anta-madhya-bahir-vartīty arthaḥ \| **bhautikānāṁ** dehādīnāṁ
**yathā** khādīni pañca-mahā-bhūtāny ādy-antādi-vartīnīty arthaḥ \| he
**aṅganāḥ** ramaṇyaḥ ! evaṁ tattvaṁ me yūyaṁ strī-janāḥ naiva jānītheti
bhāvaḥ \|\|46\|\|

**\...**

**\|\| 10.82.47 \|\|**

evaṁ hy etāni bhūtāni bhūteṣv ātmātmanā tataḥ \|

u[^79]bhayaṁ mayy atha pare paśyatābhātam akṣare \|\|

**śrīdhara-svāmī (bhāvārtha-dīpikā) :** nanu catur-vidha-bhūta-grāmāṇāṁ
tad-bhoktā ātmaivādy-antādi-rūpaḥ, tasmiṁś ca sarva-vyāpake
sarva-**bhūtāni** vartanta iti kutas tvat-prāptir asmākam ? ity ata
āha---**evaṁ** hīti \| ayam arthaḥ---śarāvādīnāṁ yathā bhautikānāṁ
mahā-bhūtāny ādy-antādi-rūpāṇi, **evam** **evaitāni** catur-vidhāni
**bhūtāny** api bhautikatvāviśeṣāt sva-kāraṇeṣu **bhūteṣv** eva
vartante, na tu bhoktary ātmani \| **ātmā** tu teṣu **bhūteṣv**
**ātmanā** bhoktṛ-rūpeṇa **tato** vyāpto na kāraṇatvena \| **atha** etad
**ubhayaṁ** bhūta-bhautika-rūpaṁ bhogyaṁ ca bhoktāraṁ cātmānaṁ **mayy
akṣare** paripūrṇe **ābhātaṁ paśyateti** \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate---tad-bhoktā
caturvidha-bhūta-grāmāntaryāmī \| atrāśayam āha---ayam artha iti \|
paripūrṇe paramātmani \| ābhāntaṁ rajjau bhujaṅgādikam iva pratītaṁ
yūyaṁ paśyata adhiṣṭheyasyādhiṣṭhānātirekatvābhāvād ity arthaḥ
\|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, yuṣmākaṁ deha
ātmā ca **mayy** eva virājata ity āha---evam iti \| hi eva \| anena
āditvādinaiva prakāreṇa, **etāni** mahānti **bhūtāni** ākāśādīni,
bhūteṣu deheṣu vartante, ātmā cātmanā svayam eva teṣv eva \| tatas tāni
vyāpyāstīty arthaḥ \| **ubhayaṁ** deha ātmā ca mayi vartate \| kutaḥ ?
**pare** parameśvare, jagatas tad ekādhāratvāt \| **atha** ato
nija-deham ātmānaṁ cety ubhayam eva **akṣare** sadā śrī-vṛndāvane
gopālanādi-krīḍāto na kṣarati na calatīti tathābhūte **mayy** ābhātam \|
nirdhārāpekṣayātīta-nirdeśaḥ \| sadā rāsa-krīḍādinā śobhamānaṁ paśyata
jānīta \| yad vā, itaḥ paraṁ paśyata sākṣād anubhavata \| ataḥ prabhṛti
punaḥ kadāpi vicchedo na bhāvīty arthaḥ \| **evaṁ** taṭ-ṭīkāyāṁ
bhūta-bhautika-rūpam ity eva likhanaṁ yuktam \| bhogya-bhoktror
arthāpekṣayā bhogya-bhoktror arthāpekṣayā bhogyasya bhūta-bhautika-rūpam
iti bhoktuś cātmānam iti vyākhyānāt \| ata eva cit-sukho'pi \| tad
**ubhayaṁ** bhogya-bhoktṛ-rūpam iti \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam iti \| **hi** niścaye \|
anena āditvādinaiva prakāreṇa **etāni** mahānti **bhūtāni** ākāśādīni,
bhūteṣu deheṣu vartante, ātmā cātmanā svayam eva teṣv eva \| **tataḥ**
sva-śaktyā tāni vyāpyāstīty arthaḥ \| **ubhayaṁ** deha ātmā ca mayi
vartate \| kutaḥ ? **pare** parameśvare, jagatas tad ekādhāratvāt \|
**atha** ato nija-deha ātmā cety ubhayam eva **akṣare** sadā sarvatra
vartamāne **mayy** ābhāntam virājamānaṁ paśyata anubhavateti \|

etac cāsāṁ bhāvato'tibahiraṅgam ity āśaṅkya śrī-mad-uddhava-dvārā
sandeśavad arthāntaraṁ yojayati---yathāham \| ahaṅkāro bhūtādiḥ sarveṣāṁ
bhūtānāṁ khādīnām ādy-antādi-rūpaḥ \| ahaṅkārāntargatān eva khādīnīty
arthaḥ \| evam **etāni** prakaṭa-līlāyām anubhūyamānāni yuṣmākaṁ
mamatāspadāni **bhūtāni**, eko viṣṇur mahad bhūtam \[śrī-śarbha. 25\]
itivat paramārtha-satya-vastūni śrī-vṛndāvanādīni **bhūteṣv**
aprakaṭa-līlāgateṣu paramārtha-satya-vastuṣu vartante, tathā yuṣmākaṁ
prakaṭa-līlābhimāny-ahaṁtāspadam ātmā ca
aprakaṭa-līlābhimāny-ahantāspadenātmanā vyāptaḥ \| evam
idantāhaṁtāspadaṁ yad **ubhayaṁ**, tac ca **pare** prakaṭam atra
dṛśyamāne'pi tasyāṁ vṛndāṭavyāṁ viharamāṇe tatrāpy **akṣare** nityam eva
yuṣmat-saṅgini mayi āśraya-rūpe ābhāntaṁ virājamānaṁ paśyateti \| tasmāt
prakāśa-bhedād eva tad-vastv-ādi-bheda-vyapadeśo
viraha-saṁyoga-vyavasthā ceti pūrvam apy uddhava-dvārā sandiṣṭam iti
bhāvaḥ \| tad evam ubhayathāpi sphūrty-asphūrtyor iva saṁyoga-virahatvaṁ
bhavatīnāṁ ca parama-snehena sphūrtiḥ sadaiva vartata iti vastuto nāsty
eva viraha iti vyañjitam \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** etad eva punar
draḍhayati---evam ity ādi \| evambhūteṣu bhautikeṣu yathā **bhūtāni**
mahā-**bhūtāni** \| tathātmā jīva ātmanā paramātmanā saha bhūteṣu tata
ātata ubhayam ātma-paramātma-rūpaṁ dvayaṁ **pare** parātpare **mayy**
**akṣare** dṛśyamāna-rūpatvenāvyaye ābhāntaṁ paśyata \|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : evaṁ** **hi** tad evam ity
arthaḥ \| **etāni** mahā-bhūtāny ākāśādīni bhūteṣu deheṣu vartante \|
ātmā jīvaś ca ātmanā svarūpeṇa **tataḥ** vistṛtaḥ deha-vyāpakaḥ san
vartate ity arthaḥ \| **ubhayaṁ** dehaṁ jīvaṁ ca mayi **pare**
paramātmani **akṣare** nitye \| sarva-vyāpake\' dhiṣṭhāna-tattve
ābhāntaṁ prakāśitaṁ paśyata, tena yūyaṁ dehā ātmānaś ca **mayy** eva
sadā vartanta eveti \| kuto mad-viraha-khedo\'viveka-vijṛmbhita iti
bhāvaḥ \|\|47\|\|

**\...**

**\|\| 10.82.48 \|\|**

**śrī-śuka uvāca---**

adhyātma-śikṣayā gopya evaṁ kṛṣṇena śikṣitāḥ \|

ta[^80]d-anusmaraṇa-dhvasta-jīva-kośās tam adhyagan \|\|

**śrīdhara-svāmī (bhāvārtha-dīpikā) : adhyātma**-**śikṣayā**
svarūpopadeśena śikṣitā bodhitāḥ, tasyānusmaraṇena dhvasto **jīva**-kośo
liṅgaṁ yāsāṁ tās **tam** evādhyagan prāpuḥ \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tam** eva śrī-kṛṣṇam eva
\|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : adhyātma**-śikṣayety-ādi
\| ātmānam api adhyātmaṁ yā śikṣā, tayā **kṛṣṇena** śikṣitā gopyas taṁ
śrī-kṛṣṇam **adhyagan** prāptavatyaḥ \| punas **tad**-viśleṣo yathā na
bhavati, tathā sthitā ity arthaḥ \| acirān mām avāpsyatha \[bhā.pu.
10.47.36\] ity uddhava-yāne yat sandiṣṭaṁ **tad** evedam ity arthaḥ \|
**tad**-anusmaraṇena dhvasto **jīva**-koṣo **jīva**-bhāvo yāsāṁ, vivikta
upasaṅgataḥ \[bhā.pu. 10.47.40\] iti yad uktaṁ, **tad**vat vivikta eva
tāḥ sthitāḥ \| ke api yathā na jānanti sva-svarūpeṇaiva sthitā ity
arthaḥ \| yad vā, **jīva**-koṣo liṅga-śarīram \|\|47\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam anenokta-prakāreṇa
ātmā śrī-kṛṣṇas **tam** adhikṛtya pravartate yā śikṣā, tayā śikṣitā
satyaḥ \| atastasya śikṣaṇasya anusmaraṇam anusandhānaṁ, tena dhvasto
jīvānām anyeṣāṁ kośo liṅgaṁ yābhiḥ \| kiṁ vā, dhvasto naṣṭa-prāyo
jīvasyātmanaḥ kośaḥ kāyo viraha-kaivalyātiśayena yāsāṁ tathā-bhūtāḥ \|
taṁ sadā śrī-vṛndāvane rāma-vilāsādinā svaiḥ saha vihariṣyantam
**adhyagan** jñātavatyaḥ \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tad**-upadeśa-phalam
āha---**kṛṣṇena**ivam ātmānaṁ śrī-kṛṣṇam evādhikṛtya yā **śikṣā**, tayā
**śikṣitāḥ** gṛhītārthāḥ satyaḥ, **tad**-anusmaraṇena tasya
śikṣitārthasya sadā cintanena **dhvasto** naṣṭo jīvasya jīvanasya koṣam
ācchādanaṁ, na jīviṣyāma iti bhāvanā yāsāṁ tāḥ \| **taṁ** śrī-kṛṣṇam
**adhyagan** prāpsyāma iti dṛḍha-sambhāvanā-viṣayatvenājānan iti
prathame dvitīye tu tasya sarva-vyāpaka-mūrter anusmaraṇena sa
premātiśayād eva tathānubhavena dhvasto jīvasya ātmanaḥ koṣaḥ
paricchedaḥ, aprāpti-rūpa-bhāvanā yābhyas tathā-bhūtāḥ satyaḥ **tam**
**adhyagan** prāptatvenaivāmanyatety arthaḥ \| tṛtīye
tasyāprakaṭa-prakāśasyānusmaraṇena dhvasto jīvānāṁ koṣo
prakaṭa-līlā-rūpo viccheda-hetur yāsāṁ tāḥ \| iti sarvatra cārthe
śleṣeṇa dṛṣṭānta-dyotanāc ca, anye yathā **adhyātma**-**śikṣayā**
ātmānam adhigacchanti, tadvad iti \|\|48\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 169) :** śrī-bhagavac-chikṣānurūpam eva
śrī-ṛṣir uvāca--- **adhyātma**-śikṣayeti \| **adhyātma-śikṣayā**
**tad**-upadeśena ātmānaṁ śrī-kṛṣṇam adhikṛtya yā śikṣā, tayā vā \|
tathā-vidhaṁ yad upadiṣṭaṁ **tad-anusmaraṇena**
nitya-siddhāprakaṭa-līlāyāḥ punar anusandhānena **dhvastas**
tyakta-prāyo **jīva-koṣaḥ** prapañcaḥ, tatra prākaṭyābhiniveśo yābhis
tāḥ \| **taṁ** svayam upadiṣṭaṁ nitya-saṁyukta-rūpaṁ śrī-kṛṣṇam
**adhyagan** praṇihitavatyaḥ \| tatrāpi
pūrva-darśita-śruti-purāṇādi-gata-nityatā-vākyaṁ, mayi bhaktir hi
\[bhā.pu. 10.82.44\] iti \| phala-bheda-vākyaṁ ca, na jñānaṁ na ca
vairāgyam \[bhā.pu. 11.20.31\] ity-ādy-ayuktatā-vyañji-vākyaṁ
cānusandhāya parokṣa-vādārtha-prayuktam arthāntaraṁ na prameyam
\|\|48\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : adhyātma**-śikṣayety ādi \|
ātmānam adhi adhyātmam \| svam uddiśyety arthaḥ \| adhyātmaṁ yā śikṣā
tayā **kṛṣṇena** śikṣitā gopyas taṁ kṛṣṇam **adhyagan** prāptavatyaḥ \|
punas **tad**-viśleṣo yathā na bhavati \| tathā sthitā ity arthaḥ \|
acirān mām avāpsyatha \[bhā.pu. 10.23.32\] ity uddhava-dvārā yad ādiṣṭam
\| tasyaivāyaṁ prapañcaḥ \| kīdṛśyaḥ ? **tad**-anusmaraṇena
**dhvasta**-**jīva**-bhāvo yāsām \| etās tu muni-rūpā iti boddhavyam
\|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asyāḥ pañca-ślokyā
ābhyantara-hetv-arthas tu vaiṣṇava-toṣiṇyāṁ draṣṭavyaḥ \|
**adhyātma**-**śikṣayā** **evaṁ** jñānopadeśena **śikṣitāḥ** prabodhitāḥ
**tad**-anusmaraṇena **tad**-virahottha-tīvra-nirantara-dhyāna-sūryeṇa
dhvasto jīvana-kumudasya kośo\'ntar-bhāgo yāsāṁ tāḥ,
tat-pratyāśā-mātra-rakṣita-kiñcin-mātra-jīvanā ity arthaḥ \| **tam**
**adhyagan** adhigatavatyaḥ yaḥ khalv asmākam ajijñāsūnām api rāsārambhe
dharmopadeṣṭā uddhava-dvārā ca jñānopadeṣṭā jñānam upadiśati so\'yaṁ
svabhāvo\'py asya dustyaja eveti pratyabhijñātavyatya ity arthaḥ \|
**jīva**-kośo liṅga-deha iti vyākhyātuṁ na saṅgacchate nitya-siddhānāṁ
satāṁ liṅga-dehābhāvāt, sādhana-siddhānām api tāsāṁ kṛṣṇa-sambhuktānām
etāvat-kāla-paryantaṁ prākṛta-liṅga-deha-sattān abhyupagamāt \|\|48\|\|

**\...**

**\|\| 10.82.49 \|\|**

āhuś ca te nalina-nābha padāravindaṁ

yogeśvarair hṛdi vicintyam agādha-bodhaiḥ \|

saṁsāra-kūpa-patitottaraṇāvalambaṁ

gehaṁ juṣām api manasy udiyāt sadā naḥ \|\|

**śrīdhara-svāmī (bhāvārtha-dīpikā) :** evaṁ prāpto'pi kṛṣṇaḥ punar
gṛha-vyāsaṅgena māpayātv iti tac caraṇa-smaraṇaṁ prārthayām āsur ity
āha---**āhuś** ceti \| he **nalina-nābha** ! **te padāravindaṁ gehaṁ
juṣāṁ** gṛha-sevinīnām **api no manasi sadā udiyād** āvirbhavet
\|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** apayātu vismṛtiṁ gacchatu
\| tac-caraṇa-smaraṇaṁ kṛṣṇa-pāda-smṛtim \| **agādha**-bodhair
ananta-bodhāḍhyair yogeśvaraiḥ sanakādyaiḥ
**saṁsāra**-**kūpa**-patitānām uttaraṇāyordhva-gamanāyāvalambaṁ
hastādhāram \| anena prāptātma-tattvair apy abhīpsamānatayā bhakter
ādhikyaṁ dhvanitam \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
nitya-bhāgavata-śarīreṇa tenaiva gopī-dehena taṁ prāpya maunenaiva
sthitā iti na kiñcid uktavatyaś cety āha---**āhuś** cety-ādi \| he
**nalina-nābha** ! **manasi juṣām** apitad eva **padāravindaṁ**
no'smākaṁ **geham** **udiyāt,** **gehaṁ** prati **udiyāt** \|
ato\'ntaraṁ yathā vayaṁ na tatra gacchāmaḥ \| athavā, tava
**padāravindaṁ** no'smākaṁ geham **udiyāt**, gehatvena **udiyāt**,tad
eva **gehaṁ** bhavatv ity arthaḥ \| athavā tava **padāravindaṁ** **sadā
juṣāṁ** no'smākaṁ geham manasi **udiyāt**, arthāt tavaiva \| ayam
arthaḥ---ataḥ paraṁ yathā vicchedo na bhavati, tathā tava caraṇa-sevā
asmākaṁ nirantaraṁ yathā sampadyate, tathā **gehaṁ** manasi kriyatām iti
saṅkṣepeṇa nivedanam \|\|49\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ tad-vacanenaiva
tatra prāptavyaṁ jñātvāpi paramautsukyena prārthayāmāsur ity
āha---**āhuś** ceti \| he **nalina**-nābheti padmākāra-nābhitvāt
parama-saundaryam uktam \| ato'ravinda-rūpakeṇa śrī-padasya
parama-madhuratvaṁ tāpa-haratvādikaṁ ca dhvanitam \| ata eva yogo
bhakti-yogas tad-īśvarair vaśīkṛta-bhakti-yogair ity arthaḥ \| hṛdy eva
viśeṣeṇa sarvotkṛṣṭatayā cintayaṁ bhāvyam \| **agādha**-bodhair
jñānibhir muktair **api** parama-puruṣārtahtayā bhāvyam \| kiṁ ca,
saṁsāreti \| evaṁ bhakta-mukta-viṣayiṇāṁ trayāṇāṁ sevyatvena sādhyatvaṁ
sādhanatvaṁ coktam \| **sadā** manasi juṣāṁ tvat-kṛpayā tvāṁ sevamānānām
**api** no'smākaṁ **gehaṁ** prati sakṛd apy **udiyāt** \| prakaṭaṁ
bhavatu \| itthaṁ tāsāṁ bhāṣaṇādinā sakhyena tat-tulyānāṁ
śrī-dāmādi-gopānāṁ taj-jātam eveti pṛthaṅ na kṛtam \| kiṁ vā kṛtam
**api** sāmyena viśeṣābhāvād ūhyatvāc ca śrī-bādarāyaṇinaiva noktam iti
jñeyam \|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadyapi parokṣa-vādāya
dṛṣṭāntāya vā ādhyātma-bhaṅgyoktam **api** tādṛg-artham anādṛtya
tad-vacanenaiva taṁ prāptavyaṁ jñātvā parama-santuṣṭāḥ babhūvuḥ, tathāpi
paramautsukyena prārthayāmāsur ity āha---**āhuś** ceti \|

he **nalina-nābha !** iti padmākāra-nābhitvāt parama-saundaryam uddiṣṭam
\| ataḥ aravinda-rūpakeṇa śrī-padasya parama-madhura-rasatvaṁ
tāpa-haratvādikaṁ ca dhvanitam \| ata eva **yogo** bhakti-yogaḥ,
tad-**īśvarair** vaśīkṛta-bhakti-yogair ity arthaḥ \| **hṛdy** eva
viśeṣeṇa sarvotkṛṣṭatayā bhāvyaṁ cintyam **agādha**-bodhair jñānibhir
muktair **api** parama-puruṣārthatayā bhāvyam \|

kiṁ ca---saṁsāreti \| evaṁ bhukta-mukta-viṣayiṇāṁ trayāṇāṁ sevyatvena
sādhyatvaṁ sādhanatvaṁ coktam \| **sadā** **manasi** **juṣāṁ**
sevamānānām **api** **no**\'smākaṁ **gehaṁ** prati sakṛd apy **udiyāt**,
tatra prakaṭaṁ bhavatu \|

yad vā, prathamato nalinanābheti sambodhya saparicaya-viśeṣaṁ jñāpayitvā
tāvatā virahasyānaucityaṁ duḥsahatvaṁ ca jñāpitam \| vākyārthaś
cāyam---āstāṁ tāvad durvihitānām asmākaṁ tvad-darśana-gandha-vārtāpi \|
he **nalina**-**nābha** ! tava **padāravindaṁ**
tvad-upadeśānusāreṇāsmākaṁ **manasy** **udiyāt** \|

nanu, kim ivātrāsambhāvyaṁ? tatrāhuḥ---**yogeśvarair** eva **hṛdi**
cintyaṁ, na tv asmābhiḥ, tvat-smaraṇārambha eva mūrcchā-gāminībhiḥ \|
tad evopapādayanti---**agādha**-**bodhaiḥ**, sākṣād-adarśane\'py
akṣubhita-buddhibhiḥ, na tv asmābhir iva tad-darśanecchayā muhur mohena
kṣubhita-,bhāvibhiḥ \| tad uktam uddhavaṁ prati svayaṁ bhagavatā---

> mayi tāḥ preyasāṁ preṣṭhe dūra-sthe gokula-striyaḥ \|
>
> smarantyo'ṅga vimuhyanti virahautkaṇṭhya-vihvalāḥ \|\| \[bhā.pu.
> 10.46.5\] iti \|

caraṇasyāravindatā-rūpakaṁ tat-sparśenaiva dāha\--śāntir bhavati, na tu
smaraṇenaiveti jñāpanāya \|

nanu tathā nididhyāsanam eva yogeśvarāṇāṁ **saṁsāra**-duḥkham iva
bhavatīnāṁ viraha-duḥkhaṁ dūrīkṛtya tad-udayaṁ kariṣyatīti
āśaṅkyāhuḥ---**saṁsāra-kūpa-patitānām** **evottaraṇāvalambaṁ**, na tv
asmākaṁ viraha-sindhu-nimagnānām \| tac-cintane duḥkha-vṛddher
evānubhūyamānatvād iti bhāvaḥ \|

nanv atraivāgatya muhur māṁ sākṣād evānubhavata, tatrāhuḥ---**gehaṁ
juṣāṁ** para-gṛhiṇīnām asvādhīnānām ity arthaḥ \| yad vā, **gehaṁ**
**juṣām** iti saṅgatiś ca tvat-pūrva-saṅgama-vilāsa-dhāmni
tat-tad-asmat-kāma-dughe svābhāvikāsmat-prīti-nilaye nija-gehe gokula
eva bhavatu, na tu dvārakādāv iti sva-manoratha-viśeṣeṇa tasminn eva
prītimatīnām ity arthaḥ, yaḥ kaumāra-haraḥ sa eva hi varaḥ \[padyā.
378\] ity-ādivat \| tasmād asmākaṁ manasi
bhavac-caraṇa-cintana-sāmarthyābhāvāt svayam āgamanasyāsāmarthyād
anabhirucer vā,

> dhārayanty ati-kṛcchreṇa prāyaḥ prāṇān kathañcana \|
>
> pratyāgamana-sandeśair \[bhā.pu. 10.46.6\] iti \|

bhavaj-jñātāsman-marmānurūpaṁ bhavān sākṣād eva śrī-vṛndāvana eva yady
āgacchet, tadaiva nistāra iti bhāvaḥ \| atra śrī-dāmādi-gopānāṁ
śrī-mad-uddhava-yāna-darśita-siddhānta-rītyā viraha eva na jāto\'stīty
anāgamanāt, kintu go-rakṣāyām eva sthitatvān milanādikānāṁ varṇanaṁ
jñeyam \|\|49\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 170) :** atha jñāna-rūpaṁ prakaṭārtham
asvīkuṛvāṇā nitya-līlā-rūpaṁ rahasyārthaṁ svīkurvāṇā **api** pūrvavat
punaś ca prakaṭa-līlābhiniveśena viraha-bhītāḥ parama-dainyottaram evaṁ
prārthayāmāsur ity āha---**āhuś** ceti \|

āstāṁ tāvad durvidhi-hatānām asmākaṁ tvad-darśana-gandha-vārtāpi \| he
**nalina-nābha !** **tava padāravindaṁ** tvad-upadeśānusāreṇāsmākaṁ
**manasy udiyāt** \|

nanu kim ivātrāsambhāvyam ? tatrāhuḥ---**yogeśvarair** eva **hṛdi
vicintyaṁ,** na tv asmābhis tvat-smaraṇārambha eva mūrcchā-gāminībhiḥ \|
tad uktam uddhavaṁ prati svayaṁ bhagavatā---

> mayi tāḥ preyasāṁ preṣṭhe dūra-sthe gokula-striyaḥ \|
>
> smarantyo'ṅga vimuhyanti virahautkaṇṭhya-vihvalāḥ \|\| \[bhā.pu.
> 10.46.5\] iti \|

tad evopapādayanti---**agādha-bodhaiḥ** sākṣād-darśane'py
akṣubhita-buddhibhiḥ, na tv asmābhir iva tvad-darśanecchayā
kṣubhita-buddhibhiḥ \| caraṇasyāravindatā-rūpakaṁ ca tvat-sparśenaiva
dāha\--śāntir bhavati, na tu tathā tvat-smaraṇeneti jñāpanāya \|

nanu tathā nididhyāsanam eva yogeśvarāṇāṁ **saṁsāra**-duḥkham iva
bhavatīnāṁ viraha-duḥkhaṁ dūrīkṛtya tad-udayaṁ kariṣyatīti
āśaṅkyāhuḥ---**saṁsāra-kūpa-patitānām** **evottaraṇāvalambaṁ,** na tv
asmākaṁ viraha-sindhu-nimagnānām \| tvac-cintanārambhe duḥkha-vṛddher
evānubhūyamānatvād iti bhāvaḥ \|

nanv adhunaivāgatya muhur māṁ sākṣād evānubhavata, tatrāhuḥ---**gehaṁ
juṣāṁ** para-gṛhiṇīnām asvādhīnānām ity arthaḥ \| yad vā, **gehaṁ**
**juṣām** iti tava saṅgatiś ca tvat-pūrva-saṅgama-vilāsa-dhāmni
tat-tad-asmat-kāma-dughe svābhāvikāsmat-prīti-nilaye nija-gehe gokula
eva bhavatu, na tu dvārakādāv iti sva-manoratha-viśeṣeṇa tasminn eva
prītimatīnām ity arthaḥ,

> yaḥ kaumāra-haraḥ sa eva hi varas tā eva caitra-kṣapās
>
> te conmīlita-mālatī-surabhayaḥ prauḍhāḥ kadambānilāḥ \|
>
> sā caivāsmi tathāpi tatra surata-vyāpāra-līlā-vidhau
>
> revā-rodhasi vetasī-taru-tale cetaḥ samutkaṇṭhate \|\| \[padyā. 382\]
> ity-ādivat \|

tasmād asmākaṁ manasi bhavac-caraṇa-cintana-sāmarthyābhāvāt svayam
āgamanasyāsāmarthyād anabhirucer vā sākṣād eva śrī-vṛndāvana eva yady
āgacchasi, tadaiva nistāra iti bhāvaḥ \|

\*tam etam eva bhāvaṁ śrī-bhagavān aṅgīcakāra \| yathoktam
etad-anantaram---

> tathānugṛhya bhagavān gopīnāṁ sa gurur gatiḥ \|
>
> yudhiṣṭhiram athāpṛcchat sarvāṁś ca suhṛdo'vyayam \|\| \[bhā.pu.
> 10.83.1\]

tad evaṁ svārasikya-prakaṭa-līlā darśitā \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : āhuś** cety ādi \| he
**nalina**-**nābha** ! **te** tava caraṇāravindaṁ **sadā** juṣāṁ
no'smākaṁ manasi **udiyāt** \| arthāt tava manasi tava mana eva no gṛhaṁ
syād ity arthaḥ \| tatraiva yathā **sadā** vasāma iti prasādaḥ kriyatām
iti vinayoktiḥ \| kīdṛśaṁ padāravindam ? **yogeśvarair** **hṛdi**
**vicintyam** \| na tu sākṣāl-labdham \| **saṁsāra**-**kūpa**-patitānāṁ
janānām uttaraṇāyāvalambam \| tava manasi ced asmākaṁ gṛhaṁ jātam \|
tadā **naḥ** kiṁ nābhūd iti vākyārthaḥ \|\|49\|\|

**viśvanāthaḥ āhuś** ca vakroktyā serṣyam ūcuś cety arthaḥ \| bhos
tattva-jñānādhyāpaka-śiromaṇe ! parameśvara ! sākṣān-mūrta-paramātman !
asmākaṁ gṛha-vitta-kuṭumbādy-āsaktim adhikām avadhāryaiva pūrva
uddhava-dvārā, sāmprataṁ svayam **api** yad
ajñāna-nivartaka-jñānopadeśena cittaṁ nirmalayasi, tad eṣa te
nirupādhika eva sneho'smāsu mokṣārthako'vagataḥ \| kintu
gopa-strī-janānāṁ durmedhānām asmākaṁ **hṛdi** katham etaj jñānaṁ
tiṣṭhet ? brahmādi-gamyaṁ tvac-cintanam **api** nāyāti \| tasmāttad eva
yathā śakyaṁ syāt, tathā kṛpayety āhuḥ---**te** iti \|

**yogeśvarair** eva **hṛdi vicintyaṁ,** vayaṁ sva-karma-phala-santāpitāḥ
kathaṁ cintayituṁ śaknumaḥ ? **agādha-bodhair** vayaṁ tu manda-dhiyaḥ \|
**saṁsāra-kūpety** asmākaṁ **saṁsāra**-duḥkhaṁ nivartayituṁ tvaṁ kṛpayā
yatasveti bhāvaḥ \| **gehaṁ juṣāṁ** gṛhāsaktānām **api naḥ sadā manasi
udayatām** ity antaḥ-kopa eva vyañjitaḥ \| iha khalu---

> na pārameṣṭhyaṁ na mahendra-dhiṣṇyaṁ
>
> na sārvabhaumaṁ na rasādhipatyam \|
>
> na yoga-siddhīr apunar-bhavaṁ vā
>
> vāñchanti yat pāda-rajaḥ-prapannāḥ \|\| \[bhā.pu. 11.14.14\] iti \|
>
> na kiñcit sādhavo dhīrā bhaktā hy ekāntino mama \|
>
> vāñchanty **api** mayā dattaṁ kaivalyam apunar-bhavam \|\| \[bhā.pu.
> 11.20.34\] iti \|

svargāpavarga-narakeṣv **api** tulyārtha-darśinaḥ \[bhā.pu. 6.17.18\]
ity-ādi paraḥ-śata-vacanair avagata-tattvā bhaktāḥ ke'pi jñāna-phalaṁ
mokṣaṁ bhagavatā dattam **api** naivādadate \| sarva-bhakta-cūḍāmaṇibhir
ābhir gopībhir mokṣa-sādhanasya jñānasya grahaṇaṁ katham upapadyatām ?
ataḥ prāṇa-preṣṭha-mukhāt tad asahyam adhyātmaṁ śrutvā ślokenānena kopa
eva vyañjayitum arha iti \| ata evam eva vyākhyā samucitā \|
yathā-śrutopasthitārtha-vyākhyānam **api** mohinī-sadharmaṇaḥ
śāstrasyāsya sambhaved eva, tat tu spaṣṭam eva \|

yad vā, bhoḥ sākṣād ajñāna-dhvānta-bhāskara ! tava etais
tattva-jñānātapair vayaṁ jvalāma eva \| vayaṁ hi cakoryas
tvan-mukha-candra-jyotsnayaiva jīvāmaḥ, tasmāt śrī-vṛndāvanam āgatya
svīya-rāsādi-vilāsair asmān jīvayety āhuḥ---**te** iti \| **yogeśvarair
hṛdi vicintyam,** asmābhis tu hṛd-upari kuca-dvaye tad dhṛtvaiva jīvitum
utsāhamahe, nānyatheti bhāvaḥ \| **agādha-bodhair** gambhīra-buddhibhiḥ
sarala-buddhibhir asmābhis tu tac-cintanārambha eva mūrcchā-sindhau
nimajjyate, kutas tac-cintanam ? iti bhāvaḥ \|

kiṁ **ca**, tac-cintitaṁ sat **saṁsāra-kūpād evoddhārakaṁ,** na tu
tad-viraha-samudra-patita-janān uddhartuṁ samartham iti bhāvaḥ \| vayaṁ
hi gopyo na **saṁsāra**-kūpe patitāḥ, ābālyād eva
tyakta-gṛhapaty-ādi-**saṁsāra**-sukhatvāt, kintu tad-virahāmbudhāv
eva \|

nanu tarhy āgacchata, dvārakām eva tatraiva yuṣmābhiḥ saha vilasāmaḥ \|
tatrāhuḥ---**manasy api gehaṁ** geha-rūpam āspadaṁ śrī-vṛndāvanaṁ
**juṣāṁ** juṣamāṇānāṁ tyaktum aśaknuvatīnām ity arthaḥ \| tatraiva tava
piñcha-maulitva-muralī-manoharatvādi-mādhuryāṇām asmad-rocakatvād iti
bhāvaḥ \| tasmād asmākaṁ tatraiva caraṇāravindam **udiyāt** udayatāṁ
vraja-bhūmau tvad-darśanenaivāsmākaṁ santāpopaśamo, na tu tvat-smaraṇena
\| kutaḥ punar ātma-jñānena ? iti bhāvaḥ \|\|49\|\|

iti sārārtha-darśinyāṁ harṣiṇyāṁ bhakta-cetasām \|

dvyaśītitama eṣo'pi daśame'jani saṅgataḥ \|\|

**\...**

iti śrī-mad-bhāgavate daśama-skandhe dvyaśītitamādhyāyasya

sārārtha-darśinī-ṭīkā samāptā \|

**\...**

**(10.83)**

**atha tryaṣṭītamo'dhyāyaḥ**

## draupadīṁ prati śrī-kṛṣṇa-patnīnāṁ sva-svodvāha\--vṛttānta-varṇanam \| 

**\|\| 10.83.1 \|\|**

**śrī-śuka uvāca---**

tathā[^81]nugṛhya bhagavān gopīnāṁ sa gurur gatiḥ \|

yudhiṣṭhiram athāpṛcchat sarvāṁś ca suhṛdo'vyayam \|\|

**śrīdhara-svāmī (bhāvārtha-dīpikā) :**

try-aśītitama evaṁ ca strīṇāṁ kṛṣṇa-kathotsave \|

draupadyai kṛṣṇa-bhāryābhir uktāḥ sva-sva-kara-grahāḥ \|\|

avyayaṁ kuśalam \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ gopīvat \| tathā
prārthanānusāreṇa \| atha gopy anugrahottaram \| sa kṛṣṇaḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tathānugṛhya**
tathaivānugrahaṁ kṛtvā sa śrī-kṛṣṇaḥ **gopīnāṁ** guruḥ **gatiḥ** śaraṇaṁ
ca \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā
tenoktenānirvacanīyena vā prakāreṇa **gopīnāṁ** gopīr anugṛhya \| yataḥ
sa eva tāsāṁ **gurur** upadeṣṭā, gatiś ca gamyaḥ, sādhanādhikaṁ
sarvasādhyaś ca ity arthaḥ \| atha tad anantaram eveti tad
ekaprema-viśeṣeṇa sarva-śreṣṭhānāṁ tāsām eva prāg anugrāhyatvāt, ata eva
tad anuvādaś ca śrī-yudhiṣṭhirasya pṛthag ādāv uktiḥ sāmrājyena
priyatamatvena ca suhṛtsu śraiṣṭhyāt \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ śrī-**gopīnāṁ**
prathama-dinam upagataṁ sambhāṣaṇam upasaṁharan tena anyadina-gatam api
prakārāntaraṁ lakṣayan tāsāṁ yathāsau svayam eva gurus tathā svayam eva
phalam iti bodhayitvā pūrvopadeśa-tātparyaṁ vyañjayan tato gauṇatvenaiva
śrī-yudhiṣṭhirādi-sambhāṣaṇam api prastauti---tatheti \| tathā tena
tāsāṁ prārthanā-prakāreṇa gopīr anugṛhya yataḥ sa eva tāsāṁ **gurur**
upadeśyo gatiśca gamyo nitya-prāptaḥ atha tad anantaram eveti tāvatkālaṁ
tad-vidhānām apy asphūrteḥ apṛcchat etat-pūrvaṁ teṣāṁ praśnam api na
kṛtavān kim utānyad ity arthaḥ \| evaṁ tāsāṁ preṣṭhatva-bodhanārtham eva
tad anuvādaḥ kriyata iti bhāvaḥ \| avyayaṁ vyayābhāvaṁ hānir āhityaṁ
kuśalam iti yāvat \|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

suhṛdbhiḥ saṁstutaḥ kṛṣṇas tad-bhāryā draupadīṁ prati \|

sva-svodvāha\--knavaṁ ūcus tryaśītitama īlitām \|\|

yatra tāsāṁ manaḥ-prasādo'bhūt tathety arthaḥ \| seṣām eva sādhūnāṁ sa
gatir bhaved eva **gopīnāṁ** tu **gurur** gatir mahatī gatir ity arthaḥ
\| avyayaṁ kuśalam \|\|1-2\|\|

**\...**

**\|\| 10.83.2 \|\|**

ta evaṁ loka-nāthena pari[^82]pṛṣṭāḥ su-sat-kṛtāḥ \|

pratyūcur hṛṣṭa-manasas tat-pādekṣā-hatāṁhasaḥ \|\|

**śrīdhara-svāmī (bhāvārtha-dīpikā) : tat** pādekṣayā hatam aṁho yeṣāṁ
te \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te suhṛdaḥ \|
**tat-**pādekṣayā kṛṣṇāṅghridarśanena \| aṁho duritam \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te yudhiṣṭhirādayaḥ,
**evaṁ** śrī-gopyanugrahataḥ paścād eva paritaḥ pṛṣṭāḥ \| atha teṣāṁ
**hṛṣṭa-**manastve mukhyo hetuḥ---sarva-śreṣṭhatamānāṁ paramārtānāṁ
tāsām ādau samāśvāsanāt, suṣṭhu sat-kṛtāś ca kṛpayā gandha-puṣpādinā
punarcitāḥ \| kiṁ vā, tādṛśa-praśnenaiva sammānitāḥ \| tatra
hetuḥ---**lokanāthena** sarva-**loka-**paripālakena ity arthaḥ \| kiṁ
vā, jagadīśvareṇāpi ato **hṛṣṭa**-manasaḥ santaḥ \| sarvatraiva
hetuḥ---tasya lokanāthasya pādayorīkṣā pūrva-pūrvatara-darśanam,
tayaivādau hatamaṁhaḥ prārabdhādy aśeṣa-pāpaṁ duḥkhaṁ vā yeṣāṁ te
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evaṁ** kramarītyā
**loka-nāthena** sarva-lokeśvareṇāpi pari sarvataḥ pṛṣṭāḥ suṣṭhu
nānopahārādinā satkṛtāś ca atas **tat-**prasāda-darśanena
**hṛṣṭa-**manasaḥ sattās **tat**-pādekṣayaiva tu hatāṁhaso gata-kleśās
te śrī-yudhiṣṭhirādayaḥ pratyūcuḥ \|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.83.3 \|\|**

kuto'śivaṁ tvac-caraṇāmbujāsavaṁ

mahan[^83]-manasto mukha-niḥsṛtaṁ kvacit \|

pibanti ye karṇa-puṭair alaṁ prabho

dehaṁ-bhṛtāṁ deha-kṛd-asmṛti-cchidam \|\|

**śrīdhara-svāmī (bhāvārtha-dīpikā) :** mahatāṁ manas taḥ sakāśān
**mukha**-dvārato **niḥsṛtaṁ** **kvacit** kadācid **dehaṁ** **bhṛtāṁ**
**deha**-dhāriṇāṁ **deha**-kṛc cāsāv asmṛtiś cāvidyā tāṁ chinattīti
tathā tam \| **deha**-**kṛd** īśvaras tad viṣayājñāna-cchidaṁ vā
\|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na smṛtir yayā sā tathā \|
jaḍāyā **deha-**karaṇāsāmarthyaṁ matvārthāntaram
āha---artha**-kṛd**-īśvara iti \| anye tu he **prabho**!
**tvac-caraṇāmbujāsavaṁ** tvad aṅghri-māhātmyabodhi-kathāmṛtaṁ
karṇa-puṭair ye **pibanti** teṣāṁ tvat tvatto durjana-śāstuḥ kāla-rūpāt
**kuto'śivaṁ** bhayaṁ bhavatīty anvayaḥ

> āyurharati vai puṁsām udyannas taṁ ca yamasau \|
>
> tasyate yat-kṣaṇo nīta uttama-śloka-vārtayā \|\| ity ukteḥ \|

katham-bhūtaṁ mahātmanāṁ vyāsādīnāṁ mukhebhyo **niḥsṛtaṁ** gātataṁ
**kvacit-**kadācid api vyāsādi-vākyais tvām ātmatvena jānatāṁ na duḥkhaṁ
bhavatīty arthaḥ \| īśvarasya mamātmatvam eva kathaṁ
tatrāha---deham-bhṛta iti \| ko hy-evānyātkaḥ prāṇyāt yadeṣa ākāśa
ānando na syāt \[tai.u. 2.7.1\] iti śruteḥ \| athavā
tvan**-mukha-niḥsṛtaṁ** **tvac-caraṇāmbujāsavaṁ** **ye** **pibanti**
teṣāṁ mahātmanāṁ kuto\'śivamity anvayaḥ \| tvatkṛte
bhagavan-namaskārakāraṇāya \| atra pakṣe dehambhṛtas tvat-kṛta
uccvasanti hi iti pāṭho\'sti \|\|3\|\|

---------------------------------------------------------------------------------------------------------------------

KD: **kuta** iti \| **āsavaḥ** puṣpa-rasaḥ kīrtiś ca \| **mahatāṁ
manasto** **mukhān niḥsṛtam** \| manasta iti prathamārthe tasi tataḥ
samāsaḥ, manaḥ-śuddhyā mahadbhir varṇitam ity arthaḥ \| **kvacit**
kadācit \| **dehaṁ-bhṛtām** ity ārṣo num āgamaḥ \| saṁsārāpādikā yā
**asmṛtiḥ** svarūpājñānam \| kurukṣetre militā suhṛdaḥ śrī-kṛṣṇam
\|\|3\|\| \[mu.pha. 8.13\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aśivam amaṅgalaṁ teṣāṁ
kutaḥ? kutra kasmād-dhetr vā, api tu sadā sarvatra maṅgalam eva ity
arthaḥ \| keṣām? **ye** tava caraṇāmbujayor āsavaṁ
dīna-vātsalyādi-mahā-yaśo-lakṣaṇaṁ madhu alam aty arthaṁ
**karṇa-**puṭaiḥ **pibanti** sadā prītyānuśṛṇvantīty arthaḥ \| tatraiva
hetuḥ---**kvacit** kadācit premollāsa-samaye mahatāṁ tvad-bhaktānāṁ
**manasto** mukhena **niḥsṛtaṁ** manaḥ paripūryāty udrekeṇa
**mukha**-dvārā nirgalitaṁ taiḥ paramābhiniveśena manoharatayā varṇitam
ity arthaḥ \| āsava-śabdena tasya svato madhuratvam, mādakatayā
sarva-duḥkha-vismārakatvaṁ ca dhvanitam \| tad-dhetutvena maṅgalam
evābhivyañjayanti-**dehaṁ** bhṛtām iti \| anena dehasya pratyakṣatayā
tat-kartuḥ smṛti-yogyatoktā, tathāpi dehakṛta īśvarasya tava yā asmṛtīs
tac-**chidam** \|

yad vā, **dehaṁ bhṛtāṁ** sadā vividha-duḥkhamayaṁ **dehaṁ** dadhatāṁ
deha-kṛt dehotpādikā cāsāvasmṛtiś ca tvad-vismṛtis tac-chidaṁ sadā
tvat-smaraṇa-maṅgalakaram ity arthaḥ \| tac ca tvat-prabhāvāt
sambhavatyevety āśayenāha---**prabho** he sarvasāmarthya-yukteti \|
yathā-kathañcit sakṛt tat-pānena sarvāmaṅgalakṣaye\'pi siddhe
tādṛśa-pānoktis tan-mādhurya-svabhāvenaiva tatrābhiniveśāt na tu
tāt-paryāpekṣayeti dik \| athavā, **kvacit** kadācid api
**karṇa**-puṭaiḥ karṇasyākāśamayatvāt svayam eva praviṣṭaṁ **pibanti**,
kevalaṁ śrotradvārā śṛṇvanty api tac ca na svaprayatnādinety āha---mahad
iti \| samraṇāśakty etas tatastaiḥ sadā varṇyamānam ity arthaḥ \| alam
ity asya anty apadenānvayaḥ, anyat samānam \|

ataḥ kṛpayā tvayā svayaṁ vistāryamāṇasya sva-yaśasaḥ śravaṇād apy
asmākaṁ kim apy amaṅgalaṁ nāsty eva \| yeṣāṁ ca sākṣāt tvad-darśanam,
yeṣu cedṛśastvat-kṛpā-praśteṣāṁ prāg evāśeṣām aṅga-lakṣayāt punastaṁ
kuto vartatām? ataḥ sadā maṅgalam eveti bhāvaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aśiva-mamaṅgalam \| teṣāṁ
kutaḥ kutra kasmād-dhetor vā teṣāṁ tu sadā sarvatra maṅgalam eva ity
arthaḥ \| keṣāṁ **ye** tava caraṇāmbujayor āsavaṁ mādhuryaṁ
caraṇāmbujeti bhaktyā tava rūpa-guṇa-līlā-sauṣṭhavam ity arthaḥ \| alam
aty artham \| **karṇa-**puṭaiḥ **pibanti** prītyā śṛṇvantīty arthaḥ \|

nanu parama-durlabhaṁ tatkuto labhyeta tatrāhuḥ---**kvacit-**kadācit
premollāsa-samaye mahatāṁ tv adbhaktānāṁ manaso mukhena **niḥsṛtaṁ**
manaḥ paripūrtyāty udrekeṇa **mukha-**dvārā prakāśamānam āsava-śabdena
tasya svato madhuratvaṁ mādakatayā sarva-duḥkha-vismākaratvaṁ ca
dhvanitam \| amaṅgala-nāśaṁ kaimutyena puṣṇāti-dehambhṛtām iti \| anena
dehasya pratyakṣatayā tatkartuḥ smṛti-yogyatoktā tathāpi
**deha-**kṛtaḥ-**deha-**kṛt dehotpādikācāsāvasmṛtiś ca tvad-vismṛtiḥ
tac-chidaṁ sadā tat-smaraṇa-maṅgalakaram ity arthaḥ \| tac ca
tvat-prabhāvāt-sambhavaty evety āśayenāhuḥ---**prabho** he
sarva-sāmarthya-yukteti \| yady evam anyad api tat-kadācid api śṛṇvatām
amaṅgalaṁ nāsti tadā samprati kṛpayā tvayā svayaṁ vistāryamāṇasya tasya
śravaṇād apy asmākaṁ kiñcid apy amaṅgalaṁ sutarāṁ nāsty eveti yeṣāṁ ca
sākṣāt-tvad-darśanaṁ yeṣu cedṛśas tat-kṛpā-praśnaḥ \| teṣāṁ prāg
evāśeṣāmaṅgalakṣayāt punas tat kuto vartatām ataḥ sadā maṅgalam eveti
bhāvaḥ \|\|3\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tvac**-**caraṇāmbujāsavaṁ**
**ye** **karṇa**-puṭaiḥ **pibanti** teṣāṁ dehambhṛtāṁ **deha**-dhāriṇāṁ
kuto'śivam ity anvayaḥ \| mahatāṁ manastaḥ sakāśāt **mukha**-dvārato
**niḥsṛtaṁ** dehakṛc cāsāv asmṛtiś cāvidyā tāṁ chinattīti tathā tam
\|\|3\|\|

**\...**

**\|\| 10.83.4 \|\|**

hi tvā[^84]tma-dhāma-vidhutātma-kṛta-try-avasthām

ānanda-samplavam akhaṇḍam akuṇṭha-bodham \|

kālopasṛṣṭa-nigamāvana ātta-yoga-

māyākṛtiṁ paramahaṁsa-gatiṁ natāḥ sma \|\|

**śrīdhara-svāmī (bhāvārtha-dīpikā) : hi** tveti pada-dvayam \| tvā tvāṁ
**hi** eva tvām eva **natāḥ** smety arthaḥ \| kathaṁ-bhūtaṁ ?
ātma-dhāmnā svarūpa-prakāśena vidhutā nirastā ātma-kṛtā buddhi-nimittās
tisro'vasthā yasmiṁs tam \| ata evānanda-saṁplavaṁ
sarvānanda-kadamba-rūpam \| akhaṇḍaṁ cāparicchinnam \| yato na kuṇṭhaḥ
kuṇṭhito bodhaś cic-chaktir yasya tam \|

nanv evaṁ-rūpatā śrī-kṛṣṇasya kutaḥ ? asmad-ādivat pratīteḥ \| ata
āhuḥ---kālopasṛṣṭeti \| kālenopasṛṣṭā viplutāś ca te nigamāś ca teṣām
avane rakṣārtham āttā upāttā **yoga**-māyayā ākṛtir narākāra-mūrtir yena
tam \| paramahaṁsānāṁ **gatiṁ** tvām \| atas tavaivaṁ-rūpatvād asmākaṁ
ca tvan-māyayaitat sarva-vaiparītyāt tvām eva **natāḥ** smeti \|

yad vā, tvām iti prakaraṇāj jñātavyam \| tvāṁ **natāḥ** sma \| kiṁ kṛtvā
? hitvā \| kiṁ ? ātma-**dhāma** ātmā śarīraṁ **dhāma** gṛ[^85]haṁ tac ca
tac ca \| deha-daihika-saṅgaṁ parityajyety arthaḥ \| samānam anyat
\|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti vyākhyā \|
dehe buddhau citiś cātmā iti dharaṇiḥ \| avasthā jāgarādyāḥ \| buddher
jāgaraṇaṁ svapnas suṣuptir iti vṛttaya \[bhā.pu. 12.4.25\] iti
nāradokteḥ \| ata eva avasthātrayātītatvād eva yatāṁ yasmāt \|
atrāśaṅkante-evaṁ-rūpatā sarvānandākhaṇḍākuṇṭha-bodha-rūpatā \| ākāro
deha ākṛtiḥ iti yādavaḥ \| yatas tvaṁ **parama-haṁsa-**gamyo\'si ato
hetoḥ \| prakaraṇa-labhyasyāpy abhy ahitatvena padādau na prayoktavyāḥ
prāyaśaś cādayo budhaiḥ \| ity ālaṅkārika-samayatvāc-cāha---yad-veti \|
ity artha iti-gṛhaty āgasya śakyatve\'pi śarīra-tyāgasyā-śakyatvāt tayor
āsakti-tyāgo\'rtho\'tra vivakṣita iti bhāvaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ataḥ sarvopekṣayā tvām
eva prapadyāmaha ity āhuḥ---**hi** tveti \| parama-haṁsānāṁ muktānām eva
**gatiṁ** prāpyam ity arthaḥ \| iti parama-daurlabhyam uktam \| tatraiva
hetuḥ---kālety ādi \| anyat tair vyākkhyātam \|

yad vā, ātma**-dhāma** śuddhaṁ sva-svarūpam, tad eva viśinaṣṭi-vidhutety
ādi-caturbhir viśeṣaṇaiḥ \| tādṛśam api tad-dhitvā tad-vijñānam anādṛtya
ity arthaḥ tvām eva **natāḥ** prapannāḥ, sma prasiddhau, sma iti
visargānta-pāṭho vā, nityam eva dṛḍhaṁ bhajāma ity arthaḥ \| kutaḥ?
parama-haṁsānām api bhajanīyam \| tatraiva hetuḥ---kālety-ādi \| āttāḥ
prakaṭitā **yoga-**māyayā cid-vilāsa-śaktyā ākṛtayo mastyādi-mūrtayo
yena tam, madhura-madhura-vicitrāvatāraikabījatvena
parama-madhurānanda-ghanatvād iti bhāvaḥ \| yad vā, āttā **yoga**
aiśvaryaṁ māyā ca vicitra-līlā kṛpā vā, tābhyāṁ yuktā, ākṛtir
manuṣya-mūrtir yena \| yad vā, kālopasṛṣṭā nigamā vedoktācārā yeṣāṁ te
vayam \| yogaś ca māyā ca kṛtiś ca karma krīḍa ity arthaḥ \| vane
śrī-vṛndāvanādau āttā vistāritāstā yena tam \| anyat samānam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ sarvopekṣayā tvām eva
prapadyāmaha ity āhuḥ---**hi** tveti \| kālety-ādi āttatvaṁ
prakaṭitatvaṁ yan-martya-līlaupayikaṁ sva-**yoga-**māyā-balaṁ darśayatā
gṛhītam \[bhā.pu. 3.2.12\] ity-ādi śrī-mad uddhava-vākyena sarvottamaṁ
narākṛti-sāmānya-darśanenānya-durbodham ity arthaḥ \| ata eva
parama-haṁsānām eva **gatiṁ** gamyaṁ jñeyam ity arthaḥ \| anyat-taiḥ yad
vā, ātma-**dhāma** śuddha-svarūpaṁ tad eva viśinaṣṭi vidhattety
ādi-caturbhir viśeṣaṇaiḥ \| tādṛśam api taddhitvā tad-vijñānam anādṛtya
ity arthaḥ \| tvām eva **natāḥ** prapannaḥ sma prasiddhau sma iti
visargāntapāṭho vā nityam eva dṛḍhaṁ bhajāma ity arthaḥ \| kutaḥ
parama-haṁsānām api bhajanīyaṁ tatraiva hetuḥ kālety-ādi tadavane
nimitte tan-nimittī-kṛtya āttāḥ sagṛhītāḥ **yoga-**māyāḥ sarve
svarūpa-śakti-vilāsā yatra tādṛśyākṛtir yasya taṁ vyākhyāntare
**yoga-**māyāttā prakṛtir ity eva syāt \| yad vā, ātma-**dhāma**
nija-nitya-līlāspadaṁ śrī-golokādikaṁ hitvā āttā prakaṭitā
**yoga-**māyākhya-cicchakti-pradhānā mūrtir yena tam ātma-dhāmno
viśeṣaṇāni vidhutety-ādīni \| samānam anyat \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** hitveti \| ātma-**dhāma**
śuddha-svarūpaṁ tad eva viśinaṣṭi-vidhutety-ādi-caturbhir viśeṣaṇaiḥ \|
tādṛśam api taddhitvā tad-vijñāna-mātra ity arthaḥ

tvām eva **natāḥ** prapannāḥ sma prasiddhau sma iti visargāntapāṭho vā
nityam eva dṛḍhaṁ bhajāma ity arthaḥ \| kutaḥ parama-haṁsānām api
**gatiṁ** bhajanīyaṁ tatra hetuḥ kāletyādi-tadavane nimitte
tan-nimittīkṛtya āttāḥ sagṛhītā **yoga-**māyāḥ sarvāḥ
svarūpa-śakti-vilāsā yatra tādṛśyākṛtir yasya tam \| vyākhyāntare
**yoga-**māyayāt-tākṛtir eva syāt \|\|4-8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : hi** niścitam eva tvā tvāṁ
**natāḥ** sma \| ātma-dhāmnā sva-vigraha-prakāśena vidhutā khaṇḍitā
ātma-kṛtā avidyā-nirmitāḥ tryavasthā jīvānāṁ tri-guṇa-mayyo'vasthā yena
tam \| ataḥ k? akuśalam asmākaṁ sambhaved iti bhāvaḥ \| **ānanda** eva
samplavo nimajjanaṁ yasya yasmād vā tam \| pratyuta tvāṁ dṛṣṭvā vayam
**ānanda** eva nimajjāma iti bhāvaḥ \| akhaṇḍaṁ paripūrṇaḥ vikuṇṭhaḥ
kālādibhir akuṇṭhito bodho jñānaṁ yasya tam ity asmac-citta-vṛttīs
tvac-caraṇānuvartinīs tvaṁ jānāsy eva iti bhāvaḥ \| kālena upasṛṣṭānāṁ
naṣṭānāṁ nigamānāṁ vedānāṁ vedokta-maryādānām avane pālane nimitte eva
āttā gṛhītā **yoga**-māyayā kṛtir duṣṭa-nigraha-śiṣṭa-pālana-kṣaṇā līlā
yena tam iti sarva-sukha-pradam iti bhāvaḥ \|\|4\|\|

**\...**

**\|\| 10.83.5 \|\|**

**śrī-ṛṣir uvāca---**

ity uttamaḥ-śloka-śikhā-maṇiṁ janeṣv

abhiṣṭuvatsv andhaka-kaurava-striyaḥ \|

sametya govinda-kathā mitho'gṛṇaṁs

tri-loka-gītāḥ śṛṇu varṇayāmi te \|\|

**śrīdhara-svāmī (bhāvārtha-dīpikā) :** triṣu lokeṣu **gītāḥ** \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ity** uktarītyā \|
uttama-ślokā yudhiṣṭhir ādyās teṣāṁ **śikhā** śekharī-bhūto rudras tasya
maṇi maṇivaddhāryaṁ śrī-kṛṣṇam \|\|5-6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-yudhiṣṭhirasya
śrī-bhagavat-priyatvādinā sarvato vaiśiṣṭye\'pi sāmānyena
tādṛśa-sahoktiḥ parama-bhaktyā vinaya-viśeṣāt \| uttma-ślokānāṁ
puṇya-yaśasāṁ śrī-yudhiṣṭhirādīnāṁ **śikhāmaṇiṁ** parama-śreṣṭhatvena
śirodhāryam **ity** arthaḥ \| ata īty evam abhitaḥ sarvato bhāvena
stuvatsu satsu, iti strīṇām utsāha\--vṛddhiḥ sūcitā ato\'ndhakānāṁ
yādavānāṁ kauravāṇāṁ ca śrī-yudhiṣṭhirādīnāṁ **striyaḥ** patnyaḥ
**sametya** ekatra militvā anyāsāṁ sad-bhāve\'pi tāsām evoktiḥ
prādhānyāt \| tāsv api prādhānyāt śrī-draupadī-bhagavan-mahiṣī-vargāṇām
eva praśnattaroktiḥ \| govindasyāśeṣaiśvarya-prakaṭanārtham avatīrya gāṁ
pṛthvīṁ vindatīti tathā tasya gokulendrasya vā **kathā** iti kathānām
api parama-mādhurī sūcitā---tāsu vivāha\--kathā-mukhyatvāt \| ata eva
**tri-loka-gītāḥ** tāś ca te tubhyaṁ śrī-**govinda-**priyāya
**varṇayāmi** vistārya kathayāmi \| ataḥ parama-śraddhayā avahitaḥ śṛṇv
**ity** arthaḥ \| etac ca kathya-śrī-bhagavad-vivāha\--kathabhir
bhāva-viśeṣeṇa śrī-bādarāyaṇeḥ praharṣodayāt \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yathā
śrī-yudhiṣṭhirādayo\'bhiṣṭutavanta iti etat-prakāreṇa **janeṣv** api
rājādiṣv **abhiṣṭuvatsv** **ity** arthaḥ \| yāḥ andhakānāṁ yādavānāṁ
kauravāṇāṁ ca śrī-yudhiṣṭhirādīnāṁ **striyaḥ** patnyaḥ tāḥ **sametya**
militvā yāḥ **kathā** agṛṇan tāś ca **tri-loka-**gītās te tubhyaṁ
varṇayamīti mahānugraha-vacanam ataḥ parama-śraddhayā śṛṇv **ity**
arthaḥ \| evaṁ nānā-strīṇāṁ nānā-kathāsv api vṛttāsu śrī-rukmiṇyādīnāṁ
draupaḍyā saha tad-vivāha\--prasaṅgasyaiva kathanaṁ śrī-man-munīndrasya
bhāva-viśeṣeṇa tasyām evādarāt tasyā eva mahā-mādhuryeṇa mukhyatvāc ceti
jñeyam \|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāḥ **kathā** agṛṇvan tās
**tri-loka**-gītās tubhyaṁ **varṇayāmi** \|\|5\|\|

**\...**

**\|\| 10.83.6 \|\|**

**śrī-draupady uvāca---**

he vaidarbhy acyuto bhadre he jāmbavati kauśa[^86]le \|

he satyabhāme kālindi śaibye rohiṇi lakṣmaṇe \|\|

**śrīdhara-svāmī (bhāvārtha-dīpikā) : kauśale** ! **he** satye !
**śaibye** ! **he** mitravinde ! rohiṇī-nāma kācit paṭṭa-mahiṣī-tulyā
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yadyapi
rukmiṇy-ādy-udvāha\--kathā prasiddhaiva śataśaḥ śrutatvāt, tathāpi
śrī-kṛṣṇa-viṣaye kasyāḥ kīdṛśo bhāvaḥ ? iti jñātuṁ draupadī kṛṣṇa-patnīr
āha---**he** vaidarbhīty-ādi \| vyatikrama-nirdeśaś chandānurodhāt,
praty uttare tu krama-nirdeśaḥ \| athavā svagṛha-śrī-kṛṣṇa-prema-mahinnā
cetaso'navasthitatvāt paurvāparya-virahaḥ \| māyayā lokam anukurvan
laukikatvaṁ prakaṭam \|\|6-7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra
madhura-madhura-vicitra-līlāsu virājamānāsv apy ātmanaḥ
sakhya-bhāva-viśeṣeṇa kiṁ vā, śrī-gopīnāṁ prema-bharātṛptyā anutāpam
ālakṣya śrī-kṛṣṇena vivāham eva bahu-manyamānā tam eva pṛcchati---**he**
vaidarbhīti dvābhyām \| acyuta iti pratyekaṁ sarvāsāṁ tāsāṁ gṛhato
vicyuti-rāhityābhiprāyeṇa \| no'smān pratyetat brūta \| evaṁ
parama-gopyatayā ādai sāmānyena prārthya paścād
atyautsukyenābhi-vyañjayati-bhagavān sarvaiśvarya-yukto\'pi lokam
anukurvan laukika-līlām ācarann ity arthaḥ \| svakīyayā asādhārayaṇayā
māyayā kṛpayā yathopayeme \| ity upayama-prakārasya mādhurya-viśeṣaḥ
sūcitāḥ \| yad vā, acyutaḥ sarvaiśvarya-paripūrṇaḥ yato bhagavān
sākṣāc-chrī-nārāyaṇaḥ tatrāpy ayam aśeṣa-bhagavattā-prakaṭanaparaḥ
śrī-kṛṣṇaḥ ataḥ svamāyayā lokam anukurvan \| anyat samānam \|

tāsāṁ vivāha\--kramādinā jyeṣṭha-kaniṣṭhatva-sambhave\'pi
tat-tat-krameṇa sambodhanaṁ tatropaveśana-kramādy apekṣayā tāsu ca
tisṛṇāṁ mukhyatvād ādareṇa pratyekaṁ **he**-śabda-prayogaḥ, rohiṇyāś ca
tāsāṁ madhye nirdeśaḥ śatādhika-ṣoḍaśa-sahasra-mahiṣī-mukhyatvena tābhis
tulyatvāt \| pratyuttaraṁ tu vivāha\--kramād eva kevalaṁ śrī-jāmbavatyāḥ
prāk śrī-satyabhāmāyā uttaram \| tasyāṁ śrī-bhagavat-prema-viśeṣeṇa
prāgalbhyāt śrī-bhadrā-mitravindayoś ca mitho viparyayo lekhaka-bhramād
eva jñeyaḥ \|

anyathā pūrvokta-tatad-vivāha\--prakārasya bahu-virodhāpattiḥ \|
ato\'gre śrī-lakṣmaṇoktāvādya-padyaṭīkāyām api yathā mitravindāyāḥ ity
atra bhadrāyā iti draṣṭavyam iti dik \| sarvam idam agre vyaktaṁ bhāvi
\|\|6-7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra śrī-draupadī tu
sakhya-viśeṣāt parama-kautukena vivāham eva pṛcchati-**he** vaidarbhīti
yugmakena \| acyuta iti pratyekaṁ sarvāsāṁ tāsāṁ gṛhetu
vicyuti-rāhityābhiprāyeṇa yadyapi ramārūpatvāt nityam eva śrī-bhagavato
mahiṣyo yūyam iti jānīmas tathāpi prakaṭa-līlāyāṁ sveṣu bhakteṣu yā māyā
kṛpā tayā lokam anukurvan yathopayeme tatheti svādara-viśeṣa vyañjitaḥ
svakautuka-viśeṣaś ca no\'smān pratyeta dbrūta \| tāsāṁ
vivāha\--kramādinā jyeṣṭhatva-kaniṣṭhatva-sambhave\'pi tat-tat-krameṇa
sambodhanaṁ tatropaśeṣa-kramāpekṣayā tāsu tisṛṇāṁ mukhyatvādādareṇa
**he-**śabda-prayogaḥ \| rohiṇyāś ca tāsāṁ madhye nirdeśaḥ \|
śatādhika-ṣoḍaśa-sahasra-mahiṣī-mukhyatvena tābhis tulyatvāt
pratyuttarantu vivāha\--kramād eva kevalaṁ jāmbavatyāḥ prāk
śrī-satyabhāmāyā uttaraṁ tasyāḥ śrī-bhagavat-prema-viśeṣeṇa
bhadrā-mitravindayoś ca mitho nāma-lipiviparyayo lekhaka-bhramād eva
jñeyaḥ pūrvokta-tat-tad-vivāha\--prakārasya bahu-virodhāpatteḥ ato\'gre
śrī-lakṣmaṇoktāvādya-padya-ṭīkāyām api yathā mitravindāyā ity atra
bhadrāyā iti draṣṭavyam \|\|6-7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : he** vaidarbhīty-ādi \|
yadyapi śrī-kṛṣṇasya śrī-rukmiṇyādi-vivāha\--kathātisuprasiddhaiva
śataśaḥ śrutā ca tathāpi śrī-kṛṣṇe kasyāḥ kīdṛśī śraddhā prītiśceti
sarvāsāṁ hṛdayaṁ jñātuṁ draupadyā ayaṁ praśna-prakramaḥ **he**
vaidarbhīty-ādau vyatikramo draupadyā harṣāveśa-vaivaśyasūcakaḥ
pratyuttare tu kramaḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kauśale** ! **he**
nāgnajiti ! \|\|6\|\|

**\...**

**\|\| 10.83.7 \|\|**

he kṛṣṇa-patnya etan no brūte vo bhagavān svayam \|

upayeme yathā lokam anukurvan sva-māyayā \|\|

**śrīdhara-svāmī (bhāvārtha-dīpikā) :** anyāḥ śrī-kṛṣṇasya patnyaḥ
\|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yena vidhinā \| etaṁ
vidhim \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ),** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : anukurvan** svamāyayeti \|
**sva-māyayā** sva-līlayā **lokam** **anukurvan** lokānukaraṇam eva līlā
\|\|7\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** acyuto bhagavān **yathā**
upayeme etad brūta suṣṭhu amāyayā satyaṁ brūtety arthaḥ \| yad vā,
amāyayā niṣkaitavena yathopayeme \|\|7\|\|

**\...**

**\|\| 10.83.8 \|\|**

**śrī-rukmiṇy uvāca---**

caidyāya mārpayitum udyata-kārmukeṣu

rājasv ajeya-bhaṭa-śekharitāṅghri-reṇuḥ \|

ninye mṛgendra iva bhāgam ajāvi-yūthāt

tac-chrī-niketa-caraṇo'stu mamārcanāya \|\|

**śrīdhara-svāmī (bhāvārtha-dīpikā) :** mā mām arpayituṁ saṁpādayituṁ
rājasu jarāsandhādiṣūdyata-**kārmukeṣu** satsv ajeyā ye bhaṭās teṣāṁ
śekharitā mukuṭa-vat kṛtā aṅghri-reṇavo yena \| teṣāṁ mūrdhni padaṁ
dadhad ity arthaḥ \| tasya śrī-niketasya caraṇo mamārcanāyāstu \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti-jahne padaṁ
mūrdhni dadhat-suparṇaḥ ity ukter iti bhāvaḥ \| ajānām avīnāṁ ca
**yūthāt** \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
caidyāyety-ādi---**tac-chrī-niketa-caraṇo'stu** **mamārcanāya**
śrī-niketaḥ padmaṁ tadiva caraṇo yasya, caraṇa eva niketaḥ, tena
tac-caraṇau avarṇanīyau mameti tātparyaṁ, nāhaṁ priyatvena tam upāse,
apitu īśvaratvenaiveti dainyaṁ bhāvaḥ \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

veda-durveda-bhāvās tā vande śrī-kṛṣṇa-vallabhāḥ \|

yāsāṁ vāg artha-vivṛtau yat-kṛpaiva gatir mama \|\|

rājāna evājeya-bhaṭāḥ \| bhāgaṁ svakīyam \| māṁ yo **ninye**
śrī-dvārakāṁ kiṁ vā, ānītavān ity arthaḥ \| tac-cāprayāsenaiveti
bodhayantī ajeyetyādi sūcitaṁ mahā-vīratvam eva dṛṣṭāntenāha---ajāś ca
avayaś ca meṣāś ca, tāsāṁ teṣāṁ **yūthāt** sva-bhāgaṁ **mṛgendra**
iveti, ninya iti vivāhaḥ sūcita eva, sākṣāt-tad anuktiś ca
praharṣodrekeṇa saṁvaraṇāśakter iti tat-tad-vṛttakathanam asādṛśyena
netum ayogyasyāpy ātmanas tat-tat-prakāreṇa
nayanāt-tat-kāruṇyabhara-bodhanārtham \|

nanu sarva-sampadīśvarī sadā vakṣaḥsthā nitya-priyā lakṣmīr eva tvam,
katham evaṁ nānetavyeti cet-tatrāha\--tasya śrī-niketaḥ
komalatvādi-sampatter vicitra-śobhayā vā āśrayaś caraṇa eko\'pi śleṣeṇa
sarva-sampatti-māṁs tasya caraṇa eva tat-prasādād eva mama tadīśvarītvam
iti mama mat-kartṛkāya āstatra tatra mamābhimāno naivāsti \| yad vā,
tathāpi tad-dāsya-yogyāpi na syām, kutas tat-patnītvam arhāmīti kevalaṁ
dāsītvena sadā tat-padābjasevaiva kācit prārthyata iti bhāvaḥ \| sarvam
etac ca bhakti-bhara-svabhāvād eva \| evam agre\'pi jñeyam \| anyat tair
vyākhyātam \|

yad vā, sa cāsau śrī-**niketa-**caraṇaś ceti tathā saḥ, ayam eva ninya
ity asya kartā tac ca yad agād araṇyam \[bhā.pu. 11.5.34\]
iti-bhavad-bhakti-viśeṣāt \| anyat samānam \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

veda-durveda-bhāvādyā vande śrī-kṛṣṇa-vallabhāḥ \|

yāsāṁ vāgartha-vivṛtau yat-kṛpayaiva gatir mama \|\|

te rājāna evojeya-bhaṭāḥ teṣāṁ mūddhākramiṇaś caraṇareṇavo\'pi yasya sa
iti yad vā, ajeyā ye bhaṭāḥ yoddhāras tair api nijājeyatārthaṁ
śekharitārthaṁ śekharitā aṅghri-reṇavo\'pi yasya sa itī sarvopari
prati-bhaṭajeta ity arthaḥ \| bhāgaṁ svīyaṁ māṁ yo **ninye** svīkṛtavān
ity arthaḥ tac-cānāyāseneti bodhayan ajeyetyādinā sūcitaṁ mahā-vīratvam
eva dṛṣṭāntatvenāha---ajāś ca avayaś ca meṣāḥ tāsāṁ yūthān svabhāgan
**iva** ity arthaḥ \| evaṁ paripāṭī-viśeṣeṇa tat-tad-vṛtta-kathanam
asādṛśyena netum ayogyasyāpyātmanas tat-tat-prakāreṇa nayanāt
tat-kāruṇyabhara-bodhanārtham nanu tvam eva pūrṇā śrī-ḥ pūrṇenānena
bhagavatā kathaṁ nānena bhagavatā kathaṁ nānetavyeti cet tatrāha---tad
iti \| tasya caraṇa eva śrī-**niketa** iti tat-prasādād eva mama
tādṛśatvam ity arthaḥ \| mama mat-kartṛkāyārcanāyā astv iti prārthanayā
yad-dāsyayogyāpi na syām, kutas tat-patnītvam arhāmīti kevalaṁ dāsītvena
tat-pādābja-sevaiva kācit prārthyata iti bhāvaḥ \| anyat-taiḥ \| yad vā,
sa cāsau śrī-niketaś ceti tathā ayam eva nitya ity asya kartā tac ca yad
agādaraṇyam \[bhā.pu. 11.5.38\] ity-ādivad-bhakti-viśeṣāt \|
anyat-samānam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** caidyāyety-ādi \|
tatc-hrī-**niketa-**caraṇo\'stu**-mamārcanāya** \| śrī-niketaḥ padmaṁ
tadvat caraṇaḥ śrī-**niketa**-caraṇaḥ tad iti ṣaṣṭhy arthe\'vyayaṁ tasya
ity arthaḥ \| mamāpi śrī-tvāt tasya caraṇa eva me niketaḥ tad arcanam
eva kāmyam iti bhāvaḥ \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : caidyāya** caidyārthaṁ mā
mām arpayituṁ tatra prakṣiptum **udyata**-**kārmukeṣu** satsv ajeyā ye
bhaṭā yoddhāras teṣāṁ śekharitā mukuṭa-vat kṛtā aṅghri-reṇavo yena,
teṣāṁ mūrdhasu padaṁ dadhad ity arthaḥ \| ajāś chāgā avayo meṣās teṣāṁ
**yūthāt** **ninye** tasya śrī-niketasya caraṇo mamārcanārtham astu
\|\|8\|\|

**\...**

**\|\| 10.83.9 \|\|**

**śrī-satyabhāmovāca---**

yo me sanābhi-vadha-tapta-hṛdā tatena

liptābhiśāpam apamārṣṭum upājahāra \|

jitvarkṣa-rājam atha ratnam adāt sa tena

bhītaḥ pitādiśata māṁ prabhave'pi dattām \|\|

**śrīdhara-svāmī (bhāvārtha-dīpikā) :** sanābher bhrātur vadhena
siṁha-kṛtena taptaṁ hṛd yasya **tena** me **tatena** tātena liptam
abhiśāpaṁ duryaśo'pamārṣṭuṁ parihartum ṛkṣarājaṁ jitvā ratnaṁ
syamantakam upājahārānītavān \| athānantaraṁ mat-pitre **ratnam**
**adāt**, **tena** svāparādhena **bhītaḥ** sa me pitā prabhave
śrī-kṛṣṇāya mām adiśata dadau \| **dattām** akrūrādibhyaḥ pratiśrutām
apīty arthaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhrātuḥ prasenasya \|
**atha**-rkṣa-rāja-jayānantaram \| **tena** mithyābhiśāpa-rūpeṇa \| ity
artha iti \| vāg-dattāyā anyasmai dānaṁ na doṣāya sakṛt-pradīyate kanyā
iti smṛtir-jaladattāpareti dhyeyam iti bhāvaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** satyabhāmā
vadati---tasyāḥ \| kevalaṁ mānaughitvād garva eva bhāvaḥ \| tathāhi **yo
me** ity-ādi apidattāṁ vāg-**dattām** api **bhītaḥ** pitā māmadiśat
dattavān \| bhītatve hetuḥ---prabhave kartum akartum anyathā kartuṁ
samarthāya, **dattām** iti \[bhā.pu. 10.56.44\] bahubhiḥ
prārthitāmiti[^87] pūrvoktena kasmaicit pratiśruta-**dattām** api, tathā
ca **dattām** api hareḥ kāntāṁ preyāṁścedvara āvrajet iti śreyas tu
mamaiva upāsanā prakaṭabhāvā kurvaḥ \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasmai prabhave tat-tat
sarvaṁ kartuṁ samarthāya kiṁ vā, yādavendratvena ātmeśvarāya, yad vā,
mat-prāṇa-nāthāya iti prathamata evātmanas tasminn eva bhāvaḥ sūcitaḥ \|
yad vā, nanu dattāyā dānam ayuktam, tatrāha---prabhave parameśvarāyeti
tad arpaṇena sarva-doṣa-nivṛttyā yuktam eveti bhāvaḥ \| evaṁ pitur
aparādho'pi parihṛtaḥ \| tad artham evoktam---sanābhīti \|
bhrātṛ-śoka-tapta-cittatayāti-vyākulatvenābhiśāpe\'dhika-doṣānudayāt

śrī-rukmiṇyādivad aprārthanaṁ ca tasyāḥ prema-viśeṣeṇa
gāmbhīryāl-lajjābharād vā \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu dattāyā bhayād api dānam
ayuktaṁ tatrāha---prabhave parameśvarāyeti \| vastutas tasyaiva sarvam
iti yathā-kathañcit-tad arpaṇam eva nyāyyamanyārpaṇaṁ anyāyam eveti
bhāvaḥ \| yad vā, śrī-kṛṣṇād-bhītyā sva-rakṣaṇārthaṁ dattāṁ pratiśrutāṁ
na tu dattāṁ padalābhāt śrī-kṛṣṇāyaivādiśat \| evaṁ piturāparādho\'pi
parihṛtaḥ tad artham evoktaṁ sanābhīti \|
bhrātṛ-śoka-taptatayātivyākulatvenonmādād evābhiśāpo dattaḥ \| na tu
jñāna-pūrvakam iti bhāvaḥ \| atra ya upājahāra adāc ca yasmai prabhave
cādiśata tasya tac-chrī-niketetyādi-rukmiṇī-vākyenaiva anvayo jñāpitaḥ
\| yad vā, ya upajahāra so\'dāttasmai prabhave cādi-śatety anvayaḥ \|
atra śrī-rukmiṇīvat sākṣād-dāsyādy aprārthanaṁ ca tāsāṁ dāsya-pradhānāt
kānta-bhāvād asyāstu

sakhya-pradhānādy uktam eva \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu dattāyā bhayād api dānam
ayuktaṁ tatrāha---prabhave parameśvarāyeti \| vastutas tasyaiva sarvam
iti yathā-kathañcit tad arpaṇam eva nyāyamanyārpaṇaṁ tv anyāyaṁ bhaved
iti bhāvaḥ \|\|9-11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** satyabhāmā vadati-**yo me**
iti \| asyāḥ kevalaṁ mānonnaty-ādi-garva eva bhāvaḥ tad-yathā api dattāṁ
vāg-**dattām** api **bhītaḥ** pitā mām adiśata dattavān bhītatve hetuḥ
prabhave samarthāya upāsana-prakaṭanam akṛtvā kevalaṁ
prakṛta-kathā-kathanād-garvo'bhivyaktaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sanābher bhrātur
prathamasya vadhena taptaṁ hṛd yasya **tena** me **tatena** tātena
hetunā liptam abhiśāpaṁ kalaṅkam apamārṣṭuṁ parihartum ṛkṣarājaṁ jitvā
ratnaṁ syamantakam upājahārānītavān \| athānantaraṁ mat-pitre **ratnam**
**adāt**, **tena** svāparādhena bhītāḥ **sa me** pitā prabhave yasmai
śrī-kṛṣṇāya mām adiśata dadau \| **dattām** anyasmai dātuṁ pratiśrutām
apīty arthaḥ \|\|9\|\|

**\...**

**\|\| 10.83.10 \|\|**

**śrī-jāmbavaty uvāca---**

prājñāya deha-kṛd amuṁ nija-nātha-daivaṁ

sītā-patiṁ tri-navahāny amunābhyayudhyat \|

jñātvā parīkṣita upāharad arhaṇaṁ māṁ

pādau pragṛhya maṇināham amuṣya dāsī \|\|

**śrīdhara-svāmī (bhāvārtha-dīpikā) : deha**-kṛt pitā **amuṁ**
śrī-kṛṣṇaṁ **nija**-nāthaṁ svāminaṁ devam īśvaraṁ **sītā**-**patiṁ**
prājñāyāvijñāya triṇavahāni tri-navāhāni, hrasvaś chando'nurodhena \|
sapta-viṁśa[^88]ti-dināny **amunābhyayudhyat** \| parīkṣitaḥ sañjātā
parīkṣā yasya sa parīkṣitas taṁ sākṣāt **sītā**-patir evāsāv iti
**jñātvā** **pādau** **pragṛhya** maṇinā saha mām arhaṇam **upāharad**
arhaṇatayā samarpitavān \| aho tarhi tvam ati-śreṣṭhāsi, nety
āha---amuṣyāhaṁ dāsīti \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** chando\'nurodhena
chando-lobhena---api māṣaṁ maṣaṁ kuryāt

chando-bhaṅga na kārayet iti śiṣṭācārāt \| ārṣo guṇa-rūpa ekādeśo vā \|
jñātveti na hi prākṛto mayā yoddhaṁ kalpo\'to mat-priyārthaṁ
**sītā**-patir evāyaṁ rāmāyaṇa-yuddhātṛptaṁ **nija**-yuddhena **māṁ**
toṣayitum āgata iti vijñāya ity arthaḥ \| **amuṣya** kṛṣṇasya \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** prājñāyeti---**amuṁ**
**sītāpatiṁ** **prājñāya** rāmo'yam itajānan paścān**-nija-nātha-**devaṁ
**jñātvā** **nija-**nātho raghunāthaḥ tasyāpi īśvaraṁ, mām upāharat
amuṣyāhaṁ dāsīti sarva-sevārhatvam \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇājñātveti
ajñānasyātireka uktaḥ \| anyathā tādṛśa-yuddhāsambhavaḥ \| **deha-**kṛt
sākṣāt pitaiveti ṛkṣatvena tad asambhāvanā nirastā, deva-putratvena
kāma-rūpatvāt\| **sītā-**patim iti tad uddhārārtham eva tasya
sevāviśeṣa-labdhyā tasyāṁ sītāyāṁ
bhakti-viśeṣād-bhakta-vātsalyābhiprāyeṇa vā, āsīt-tad aṣṭaviṁśāham
\[bhā.pu. 10.56.24\] iti pragukto'pyatra trinavahāni iti
eka-dinasyālpatvenopekṣaṇāt abhitaḥ sarvato-bhāvenāyudhyat \| tac-coktaṁ
prāgeva dvandva-yuddhaṁ sutumulam ubhayor vijigīṣatoḥ \|
āyudhāśma-drumair dorbhiḥ \[bhā.pu. 10.56.23\] ity-ādi \| **upāharad**
asmai prākaṁ tair vyākhyātam \|

yad vā, paritaḥ kṛpayā sarvāṅgeṣu śrī-hasta-sparśādinekṣito
nirīkṣito\'vekṣito vā tathā ca prag uktaṁ abhimṛśyāravindākṣaḥ pāṇinā
śaṅkareṇa tam iti \[bhā.pu. 10.56.30\] \| yad vā, parīkṣā, paricayo
jāta-parīkṣaḥ parīkṣitaḥ akāra-praśleṣaṇāparīkṣitaḥ sann-abhy ayudhyat
paścāt **prājñāya** prakarṣeṇa ā samyak **jñātvā** **arhaṇaṁ** ca
**jñātvā** \[dattvā\] apadhārya anyat samānam \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prakarṣeṇājñātveti \|
ajñānasyātireka uktaḥ \| tādṛśa-yuddha-pravṛtteḥ **deha-**kṛt
sākṣāt-pitaiveti ṛkṣatvena tad asambhāvanā-nirāsārthaṁ deva-putratvena
kāma-rūpitvād iti bhāvaḥ \| **sītā-patiṁ** tasyā uddhārārtham eva tasya
sevā-viśeṣa-labdhā tasyāṁ bhakti-viśeṣāt bhakta-vātsalyābhiprāyād vā
āsīt tad aṣṭāviṁśāham \[bhā.pu. 10.56.24\] iti prāg ukte\'py atra
trina-vāhāni iti samāpti-dināgrahāṇāt anyat-taiḥ \| yad vā, paritaḥ
kṛpayā sarvāṅgeṣu śrī-hasta-sparśanādinekṣitaḥ nirīkṣitaḥ tathā ca prāg
uktam---

> abhimṛśyāravindākṣaḥ pāṇinā śaṅkareṇa tam \|\| \[bhā.pu. 10.56.30\]
> iti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prājñāyety-ādi \| **amuṁ**
**sītāpatiṁ** prathamataś ca prakarṣeṇa ajñāya na **jñātvā** trinavahāni
sapta-viṁśati-dinānyamunā ayudhyat paścāt **deha**-kṛt pitā
**nija-nātha-daivaṁ** nijānāṁ bhaktānāṁ nāthaṁ ca **daivaṁ** ca taṁ
**jñātvā** mām arhaṇam upāharat **amuṣya** śrī-kṛṣṇasyaka preyasīty
abhimānaṁ vahāmīti bhāvaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : deha**-kṛt mat-pitā
**amuṁ** **nija**-nāthaś cāsau daivam īśvaraś ca taṁ **prājñāya**
avijñāya triṇavahāni tri-navāhāni, hrasvaś chando'nurodhena \|
saptaviṁśati-dināny amunā saha abhyayuddhyat \| tataś ca parīkṣitaḥ
sañjātā yasya sa **sītā**-patir evāsāv iti **jñātvā** **pādau**
**pragṛhya** maṇinā saha mām arhaṇam upāharat \| aho tarhi tvaṁ
purā-vṛtta-kathāsv asmābhiḥ śruta-carī rāmāvatārotpannā śrī-rāmāya dātuṁ
pratiśrutā tenaika-patnī-vrata-dhareṇa tenaivānena svīkṛtā, tasmāt tvam
atiśreṣṭhāsīty ataḥ salajam āha---**amuṣya** dāsīti \|\|10\|\|

**\...**

**\|\| 10.83.11 \|\|**

**śrī-kālindy uvāca---**

tapaś carantīm ājñāya sva-pāda-sparśanāśayā \|

sakhyopetyāgrahīt pāṇiṁ yo'haṁ tad-gṛha-mārjanī \|\|

**śrīdhara-svāmī (bhāvārtha-dīpikā) :** sakhyā arjunena \| tasya
**gṛha**-**mārjanī** **gṛha**-saṁmārjana-kartrī \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaḥ kṛṣṇaḥ \|
**gṛha-**mārjanīti-nija-bhakty atiśayam āha \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ahaṁ
**tad-gṛha-mārjanī**--**gṛha-**śuśrūṣaṇaparā ceṭīva \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sakhyā sahopetya \| nanu
**tapaś** caraṇādinā tvam eva tasya yogyā bhāryā, nety āha---tasya
**gṛha-mārjanī** nīcadāsī, na ca patnītvayogya ity arthaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** māmāṁ sakhyā arjunena
sahopetya \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tapaś**-carantīty-ādi \|
**tad-gṛha-mārjanī** sevāntara-sambhāvanāyogyatāpi me nāstīti bhāvaḥ
dainyātiśayaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sakhyā arjunena
\|\|11\|\|

**\...**

**\|\| 10.83.12 \|\|**

**śrī-mitra**[^89]**vindovāca---**

yo māṁ svayaṁ-vara upetya vijitya bhūpān

ninye śva-yūtha-gam ivātma-baliṁ dvipāriḥ \|

bhrā[^90]tṝṁś ca me'pakurutaḥ sva-puraṁ śri[^91]yaukas

tasyāstu me'nu-bhavam aṅghry-avanejanatvam \|\|

**śrīdhara-svāmī (bhāvārtha-dīpikā) :** śunāṁ **yūtha**-gataṁ
sva-**baliṁ** **dvipāriḥ** siṁha iveti \| me bhrātuś cāpakuruto'pakāraṁ
kurvato **vijitya** \| śriyauko lakṣmī-nivāsaḥ \|
tasyāṅghry-avanejanatvaṁ caraṇa-kṣālana-kartṛtvam anubhavaṁ prati janma
me'stu \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhrātṝn vindānuvindādīn \|
tasya śrī-nivāsasya \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tasyās tu**
**me'nubhavam aṅghry** avanejanatvaṁ caraṇa-kṣālana-kāri-vāritvam astu
\|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhadrā-sthāne mitravindā
jñeyaiva \| tataś ca vindānuvindāv iti bhrātṛdvaye prāg ukte\'pi bhrātṛn
ity atra bahutvaṁ śrī-bhagavad-vivāha\--niṣedhe mukhyatayā tau prāg
uktau anye ca vartamānā api bahavo\'prādhānyānoktā iti jñeyam \|
śriyauka iti sandhir ārṣaḥ \| śrī-reva tasyā bhāryā yogyā, na tvaham iti
bhāvaḥ \| ato\'ṅghry **avanejanatvam** eva pratijanma mamāstu \| yad vā,
śriyauko iti sva-pura-viśeṣaṇam \| śriyo nivāsa-sthānam api mām ayogyām
api yaḥ kṛpayā ninya ity arthaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhadrā-sthāne\'tra mitravindā
nirṇītaiva tattvavādi-sampradāya-pustake\'pi tathā dṛśyate tataś ca
vindānuvindāv iti bhrātṛ-dvaye\'pi prāg ukte bhrātṛ-nityatra bahutvaṁ
tad upalakṣaṇatva-prāpteḥ śriyauka iti dve pade sandhir ārṣaḥ tat tu
sva-puraviśeṣaṇaṁ vā \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhadrā-sthāne\'tra mitravindā
jñeyā agre ca mitravindā-sthāne bhadrā lekhakābhramāt prāg
ukta-vivāha\--prastāva-virodhāt tattvavāda-sampradāya-pustake
yathā-yuktam eva nāmadvayam asti \|\|12\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : yo** mām ity-ādi \| tasya
**aṅghry** avanejanatva **aṅghry** avanejanībhāvaḥ anubhavam anvavatāram
\|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śunāṁ **yūtha**-gataṁ
sva-**baliṁ** **dvipāriḥ** siṁha iveti \| me bhrātuś
cāpakuruto'pakurvato **vijitya** śriyauko lakṣmī-nivāso yaḥ
**sva**-**puraṁ** **māṁ** **ninye** tasya **aṅghry**-avanejanatvaṁ
caraṇa-kṣālana-kartṛtvam anubhavaṁ prati janma me'stu \|\|12\|\|

**\...**

**\|\| 10.83.13 \|\|**

**śrī-satyovāca---**

saptokṣa[^92]ṇo'ti-bala-vīrya-sutīkṣṇa-śṛṅgān

pitrā kṛtān kṣitipa-vīrya-parīkṣaṇāya \|

tān vīra-durmada-hanas tarasā nigṛhya

krīḍan babandha ha yathā śiśavo'ja-tokān \|\|

**śrīdhara-svāmī (bhāvārtha-dīpikā) :** saptokṣṇo vṛṣabhān \| balaṁ ca
vīryaṁ ca **sutīkṣṇa**-śṛṅgāṇi cāti-śayitāni yeṣāṁ **tān** me **pitrā**
**kṛtān** saṁpāditān balīyase māṁ dātuṁ kṣiti-pānāṁ vīryasya balasya
**parīkṣaṇāya** **tān** ati-prasiddhān vīrāṇāṁ durmadaṁ ghnanti ye tāṁs
**tarasā** śīghram eva **nigṛhya** damayitvā **krīḍann** anāyāsenaiva
**babandha** \| aja-**tokān** ajāpatyāni \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tān** ukṣṇaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** \| iyaṁ tāvad evaṁ
karoti-tān **vīra-durmada-hanas tarasā** **nigṛhya** ajatokānity-ādinā
krīḍānn ity eka-vacanāt ekatra bandha ātmānaṁ saptadhā kṛtvā, śiśava iti
bahu-vacanāntena dṛṣṭāntena śiśūnāṁ svabhāva-pradarśanam eva \|
tad-dāsyamas tu me dāsyaṁ dāsīkarma \|\|13-14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** balādīnāṁ yathottaram
anigrāhyatā-hetutve śraiṣṭhyam, **kṣitipavīrya-**parīkṣaṇāyeti
śrī-bhagavat-prāpty artham eva tad iti pūrvam uktam eva he sphuṭam,
sarveṣāṁ sākṣād eva ity arthaḥ \| krīḍayā bandhane dṛṣṭāntaḥ-yatheti \|
śiśava iti bahutvam ātmānaṁ saptadhā kṛtvā \[bhā.pu. 10.58.45\] iti
pūrvoktānusāreṇa tad-dṛṣṭa-śrī-bhagavad-rūpa-saptakābhiprāyeṇa kiṁ vā,
sarveṣām eva śiśūnāṁ tādṛśa-svabhāva-vivakṣayā \| śrī-rukmiṇyāḥ
śrī-mitravidāyāś ca svayaṁvare rāja-vargajayena
haraṇād-**vīrya-**śulkatve\'py atra viśeṣeṇa tad uktiḥ śrī-bhagavatā
tathā tat-pitṛ-kṛtanir bandha-paripālanāt ato dāsyādi-yuktatayāpi nāhaṁ
gṛheśvarī kintu dāsyeva nityaṁ pādasevām evecchāmīty āha---tad iti
\|\|13-14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ukṣaṇaḥ ukṣṇaḥ
**kṣitipa-vīrya**-parīkṣaṇāyeti śrī-bhagavat-prāpty artham eva tad iti
pūrvam evoktam \| ha sphuṭam \| sarveṣāṁ sākṣād eva ity arthaḥ \|
krīḍayā bandhane dṛṣṭāntaḥ yatheti \| śiśava iti bahutvam ātmānaṁ
saptadhā kṛtveti \[10.58.45\] pūrvoktānusāreṇa ajatokān chāgāpatyāni
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṣiti-pānām anyeṣāṁ śrī-kṛṣṇasya
ca vīryasya **parīkṣaṇāya** tāratamya-jñāpanāya \|\|13-14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** saptokṣaṇety-ādi \|
**krīḍann** ity evakavacanopādānenaika eva **babandha** ity arthaḥ \|
baddhvātmānaṁ saptadhā kṛttvā śiśava iti bahu-vacanāntena dṛṣṭantena
śiśūnāṁ svabhāvo darśitaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sapta ukṣṇo vṛṣabhān me
**pitrā** **kṛtān** balīyase varāya māṁ dātuṁ sampāditān ity arthaḥ \|
vīryāṇāṁ durmadaṁ ghnantīti tān **nigṛhya** damayitvā **krīḍann**
anāyāsenaiva aja-**tokān** chāga-bālakān \|\|13\|\|

**\...**

**\|\| 10.83.14 \|\|**

ya itthaṁ vīrya-śulkāṁ māṁ dāsībhiś catur-aṅgiṇīm \|

pathi nirjitya rājanyān ninye tad-dāsyam astu me \|\|

**śrīdhara-svāmī (bhāvārtha-dīpikā) :** vīryam eva śulkaṁ deyaṁ yasyās
tām \| dāsībhiḥ saha catur-aṅgiṇīṁ gajāśvādi-senā-yuktāṁ puraṁ ninye
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaḥ kṛṣṇaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vīrya-śulkām** iti \|
śrī-bhagavatā tathā tat-pitṛ-kṛta-nibandha-paripālanāt \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : ya ittham** ity-ādinā
pareṇānvayaḥ \| tad-dāsyaṁ dāsī-bhāvaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vīryam eva śulkaṁ deyaṁ
yasyās tāṁ **māṁ** dāsībhiḥ sahitāṁ **catur**-aṅga-senā-sahitāṁ
sva-puraṁ ninye \|\|14\|\|

**\...**

**\|\| 10.83.15 \|\|**

**śrī-bha**[^93]**drovāca---**

pitā me mātuleyāya svayam āhūya dattavān \|

kṛṣṇe kṛ[^94]ṣṇāya tac-cittām akṣauhiṇyā sakhī-janaiḥ \|\|

**śrīdhara-svāmī (bhāvārtha-dīpikā) :** he **kṛṣṇe** he draupadi \|
tasminn eva cittaṁ yasyās tāṁ mām **akṣauhiṇyā** senayā saha \|
**sakhī**-janaiś ca saha \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pitā** dhṛṣṭaketuḥ \|
mātulasya vasudevasya putrāya \| tasmin **kṛṣṇe** \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : kṛṣṇe** draupadi!
**kṛṣṇāya** bhavan-mitrāya, asya me pādasaṁ-sparśaḥ pāda-samvāhanam
\|\|15-16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mitravindā-stāne'tra
bhadrā jñeyaiva \| tataś ca kaikeyīṁ bhrātṛbhir dattām \[bhā.pu.
10.58.56\] iti prāg ukte\'py atra **pitā** **dattavān** iti
jyeṣṭha-bhrātṛbhiḥ saha pitur bhedāt kiṁ vā, ādau-bhrātṛbhiḥ pratiśrutāṁ
paścāt sarva-sammatyā pitāpyadāt \| **svayam āhūya** dāne hetuḥ---tac
citteti kṛṣṇa-cittā \| tatraiva hetuḥ---**kṛṣṇāya**
sarva-cittākarṣakāyeti \| he **kṛṣṇe** iti kanyecchayā pitrā svayaṁ
dānenānyābhyaḥ sarvābhyo viśeṣa-bodhanārtham \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mitravindā-sthāne\'tra
bhadrāpi nirṇītaiva tataś ca kaikeyīṁ bhrātṛbhir dattāṁ prāg ukte\'py
atra **pitā** **dattavān** iti bhrātṛbhiḥ pratiśrutāṁ sarva-sammatyā
pitāhūyādād ity abhiprāyeṇa **svayam āhūya** dāne hetuḥ tac-citām iti
tatraiva hetuḥ kṛṣṇāyeti sarva-cittākarṣakatvena tat-sañjñāyety
abhiprāya-vyañjanāya \| tathāpi tat-sākṣāt-patyur-nāma-grahaṇaṁ tatra
smāritena sva-bhāgadheyena tāsāṁ paramonmāda-prāyatvaṁ bodhayati \|
yenedam asaṅkocād-vadantīti athavā gurvādinām agrahaṇaṁ lokeṣv eva
doṣāya kevala-nāmnas tucchatvād anādarāpatteḥ \| śrī-bhagavati tu
guṇāyaiva mahā-mahima-sūcakatvāt \| paramādarāpatteḥ yasya nāma
mahad-yaśaḥ \[śrīśve. 4.19\] iti śruteḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇāyeti sākṣāt-patyur
nāma-grahaṇe tātparyam idaṁ gurvādinām agrahaṇe lokeṣv eva doṣāya
kevala-nāmnas tucchatvād anādarāpatteḥ \| śrī-bhagavati tu guṇāyaiva
mahā-mahima-sūcakatvāt paramādarāpatteḥ yasya nāma mahad-yaśaḥ \[tai.u.
3.1.19\] iti śruteḥ \|\|15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : pitā** **me** ity-ādi-dvābhyām
\| adya pāda-sasparśaḥ pāda-saṁvāhanam \|\|15-16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mātṛ-putrāya **kṛṣṇāya**
\| **kṛṣṇe** he draupadi ! \|\|15\|\|

**\...**

**\|\| 10.83.16 \|\|**

asya me pāda-saṁsparśo bhavej janmani janmani \|

karmabhir bhrāmyamāṇāyā yena tac chreya ātmanaḥ \|\|

**śrīdhara-svāmī (bhāvārtha-dīpikā) : yena** **pāda**-saṁsparśenātmano
**me** tat kaivalyākhyaṁ śreyo bhavet saḥ \| yad vā, **yena**
kāraṇenātmano jīvasya **tac** **chreya**ḥ sa eva puruṣārtha iti
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tīrthas tu tasyeti papāṭha
\| tat prasiddham \| sa **pāda-**sparśaḥ \| na hi sarva-kalyāṇa-hetur
ekasya sambhavatīty arucyāha---yad-veti \| sa eva **pāda**-sparśa eva \|
adyāpi yat-pada-rajaḥ smṛti-mṛgyam eva ity ukteḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato'syaiva pādayoḥ samyak
saṁvāhanādinā sparśaḥ **karmabhir bhrāmyamāṇāyā** itas tato janyamānāyā
api yad vā, bhrāmyamāṇāyāḥ satyā **me** mama **janmani** **janmani**
bhaved bhavatu \| śrī-vaikuṇṭha-loko\'pi nāpekṣitaḥ \| tatra hetum
āha---**yena** yata ity arthaḥ \| tad iti śreyaso viśeṣaṇatvānn
apuṁsakatvaṁ sa **pāda**-sparśa evātmano **me** śreya iti \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato\'syaiva pādayoḥ samyak
saṁvāhanādinā sparśaḥ **karmabhir** bhrāmyamāṇāyāḥ satyā **me** mama
**janmani** **janmani** bhavet bhavatu iti nara-līlayā sarvam
anya-puruṣārtha-vargam anādṛtya tatra hetuḥ tad iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : karmabhir** bhrāmyamāṇāyeti
nara-līlā-vaśena \|\|16-28\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : karmabhir** iti
nara-līlatayā sva-dainyoktiḥ \| tat prasiddhaṁ śreyaḥ \|\|16\|\|

**\...**

**\|\| 10.83.17 \|\|**

**śrī-lakṣmaṇovāca---**

mamāpi rājñy acyuta-janma-karma

śrutvā muhur nārada-gītam āsa ha \|

cittaṁ mukunde kila padma-hastayā

vṛtaḥ susammṛśya vihāya loka-pān \|\|

**śrīdhara-svāmī (bhāvārtha-dīpikā) :** rājñi ! he draupadi ! yathā
mitravindāyās tathaiva **mamāpi** cittaṁ mukunda-viṣayam āsīt \|
susaṁmṛśya su-vicārya **padma**-**hastayā** śriyā **vṛtaḥ** **kila**,
ato'pi mama cittaṁ śrī-**mukunde** āseti \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ lakṣmī-varaṇād eva
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
mamāpīti---api-śabdakaraṇaṁ sarvāsāṁ sāmānya-kathane viśeṣa-kathanārtham
\|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ jyeṣṭhānāṁ saptānām
uttara-samāptāvavakāśaṁ prāpyāsaṅkocena nija-vivāha\--vṛttaṁ
vistāryāha---mameti \| acyutasya sarvaiśvarya-paripūrṇasya **janma**
tathā raudevakyāmāvirbhāvam, **karma** ca gokula-krīḍādikam,
ca-kārād-rūpādikaṁ ca \| yad vā, **mukunde** rūpa-guṇādinā
paramānanda-prada iti rūpadikam api sūcitam eva \|

nanu mātuleyatvena nikaṭatvāt-tasya janmādijñāne śrī-bhadrāyās
tac-cittatā ghaṭetaiva, tvayā tu kathaṁ śrutam ity apekṣāyām
āha---nāradeti \| **muhur** ity asyobhayato\'py anvayaḥ \| **ha** harṣe,
he rājñīti-etac ca ghaṭetaiveti \| tvayā mahā-rāja-mahiṣītvena budhyata
eveti bhāvaḥ \|

nanu bahu-vallabhe\'smiś cittam ayuktam, satyam \| vicoṇa
tan-mātraika-gatitvādity āśayena, tatrātmano vicāram āha---kileti
**padma-**hastayeti daidagdhyādikaṁ dhvanitam \| tac ca su-śabdena ca
samarpitam eva, ata eva **lokapān** śrī-brahma-rudrādīn, viśeṣeṇa
dṛk-pādādy akaraṇenāpi, kiṁ vā, vidūrata eva hitvā vṛto mukunda eva, ato
**mamāpi** tādṛśa-vicāreṇa tasminn eva cittam abhūd iti bhāvaḥ \|

yad vā, mama cittaṁ mukunda **āsa**, ataḥ susaṁmṛśya cittāvataraṇena tam
eva niścitya vilāsena **padma-hastayā** **lokapān** mahā-bhūpatīn
**vihāya** mayāsau vṛta iti prathamaṁ saṅkepeṇoktiḥ, paścād-vistareṇa
bhaviṣyati \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti sarvopari
paramānanda-mayam api nija-bhāgadheya-viśeṣa-kathanaṁ tābhir lajjayā
saṅkṣiptaṁ manvānā tatra ca śrī-draupadīṁ nija-vivāhodyamaṁ prakṛṣṭam
iva manvānāṁ tarkayantī tad-dvayam api parama-tan-madena sahamānā tāsāṁ
jyeṣṭhānāṁ saptānām uttara-samāptāvavakāśaṁ prāpya saṅkocena
nija-vivāha\--vṛttaṁ vistāryāha---mameti \| acyutasya
sarvaiśvarya-paripūrṇasya **janma** śrī-devakyāṁ tādṛśam āvirbhāvaṁ
**karma** ca śrī-gokula-krīḍādikaṁ cākāra-drūpādikaṁ ca nanu,
mātuleyatvena nikaṭatvāt-tasya jāmādi-jñānena bhadrāyās tac-cittā
ghaṭetaiva tvayā tu kathaṁ śrutam ity apekṣāyām āha---nāradeti **muhur**
ity asyobhayato\'py anvayaḥ \| **ha** harṣe \|

nanu bahuvallabhe\'smiṁś cittam ayuktaṁ satyaṁ vicāreṇa
tan-mātraika-gatitvādity āśayena tatrātmano vicāram āha---kileti \|
**padma-**hastayeti vaidagdhyādikaṁ dhvanitaṁ tac ca suśabdena
saṁ-śabdena ca samarthitam api ata eva **loka-pān** śrī-brahma-rudrādīn
viśeṣeṇa dṛk-pātādy akaraṇenāpi kiṁ vā, vidūra eva hitvā vṛto mukunda
eva kṣīroda-mathane ato **mamāpi** tādṛśa-vicāreṇa tasminnn eva cittam
abhūd iti bhāvaḥ \| yad vā, mama cittaṁ **mukunde** **āsa** ataḥ
**susammṛśya** cittāvataraṇena tam eva niścitya vilāsena
**padma-hastayā** **loka-pān** mahā-bhūpatīn **vihāya** mayāsau
**vṛtaḥ** evam api śleṣeṇa tad-dṛṣṭāntatvaṁ dhvanitam iti prathamaṁ
saṅkṣepeṇoktiḥ paścād-vistareṇa bhaviṣyati \| mataṁ niścayam
\|\|17-18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** lakṣmaṇā paripāṭyānupūryeṇa
kathayati-mamāpīty-ādi \| api-śabdaḥ saviśeṣa-kathanārthaṁ mayā tu
svayam evāsau **vṛtaḥ** he rajñi draupadi! tat-prakāramānupūrveṇa śṛṇv
iti bhāvaḥ \|\|17-18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he rājñi ! he draupadi !
**mukunde** cittam **āsa** āsīt \| ataḥ **padma**-**hastayā** mayā
**loka**-pālān api **vihāya** mukunda eva **vṛtaḥ** \|\|17-18\|\|

**\...**

**\|\| 10.83.18 \|\|**

jñātvā mama mataṁ sādhvi pitā duhitṛ-vatsalaḥ \|

bṛhatsena iti khyātas tatropāyam acīkarat \|\|

**śrīdhara-svāmī (bhāvārtha-dīpikā) :** tatra śrī-kṛṣṇa-prāptāv upāyam
acīkarat kārayām āsa \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇaṁ vinā nānyaṁ
vṛṇomīti **mama** matam \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** matam icchāmity arthaḥ \|
he sādhvīti tvādṛśīnāṁ sādhvīnām īdṛśīccha

syād eveti, yad vā, sādhvītvena tvayi tvat-pitā yathā vatsalas tathā
mamāpīti bhāvaḥ \| ato\'cīkarat \|\|18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.83.19-20 \|\|**

yathā svayaṁ-vare rājñi matsyaḥ pārthepsayā kṛtaḥ \|

ayaṁ tu bahir ācchanno dṛśyate sa jale param \|\|

śrutvaitat sarvato bhū-pā āyayur mat-pituḥ puram \|

sarvāstra-śastra-tattva-jñāḥ sopādhyāyāḥ bhū-pā \|\|

**śrīdhara-svāmī (bhāvārtha-dīpikā) : yathā** **rājñi** tava
**svayaṁvare** pārthasyepsayā āptum icchayā kṛtas tathā matsyaṁ
kāritavān \| pāṭhāntare pārthasyeṣuṇāpākṛtaḥ \| tarhīmam apy arjuna eva
kiṁ nāvidhyat tatrāha---**ayaṁ** tv iti \| **sa** matsyo **bahir**
evācchanno nāntarataḥ stambha-lagnayor dhva-dṛṣṭyā saṁllakṣyate,
**ayaṁ** **tu** na tathā, kintu stambha-mūle nihita-kalaśa-**jale**
kevalaṁ dṛśyate'to dṛṣṭir adhastād upari ca lakṣyam iti
śrī-kṛṣṇa-vyatirekeṇa na kasyāpi bhedya iti bhāvaḥ \|\|19-20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pāṭhāntare pārtheṣv
apākṛta iti pāṭhe\'pākṛtaś cālitaḥ pārtho yato\'sṛjad-vāṇaṁ nācchinat
paspṛśe **param** iti vakṣyamāṇatvāt \| **sa** matsyas tava
svayaṁvara-**matsyaḥ** \| **ayaṁ** yo **mat-svayaṁvare** kṛto
dīghasthūṇa-śikhare\'valambitaḥ **bahir** ācchannaḥ
kāca-karaṇḍikādinācchāditaḥ \| yato jala eva dṛśyate\'to hetoḥ \| iti
bhāva iti alakṣya-labhya-bhedane tu pārtho\'pi śakta eva tathāpi
lakṣmaṇāyā lakṣmyaṁśatvena kṛṣṇaṁ vinānyasya prāptum ayogyatvāt-tato na
bibhide\'to bhagavān eva samartha iti tātparyam \|\|19\|\|

etan-matsya-svayaṁvaram \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** he **rājñi**!
**yathā** tava svayamvare **pārthepsayā** **matsyaḥ** **kṛtaḥ**, tathā
mamāpi kṛtepsayā pitrā kṛta ity arthaḥ \| kintviyān viśeṣaḥ---**sa tu**
**bahir dṛśyate**, ayantu ācchannaḥ san **jale** paraṁ kevalaṁ dṛśyata
iti bhāvaḥ \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upāyam evāha---yatheti
yādṛśaḥ kṛtas tat-pitrā, tādṛśaḥ kṛto **mat-**pitrāpīty arthaḥ \|
pāṭhāntare\'pi **sa** evārthaḥ \| kintu **ayaṁ** tato\'pi mahāviṣama ity
āha---

ayastviti \| dhanuś ca saśaraṁ gurutaraṁ tad-vedhārthaṁ nirmāya nayastam
astīti jñeyam \| anyat tair vyākhyātam \|

yad vā, **ayaṁ** tvat-pitrā **kṛtaḥ**, **ācchanno** durjñeyo\'pi
jalādbahiḥ stambhopari **dṛśyate**, **sa** **mat-**pitrā **kṛtaḥ**,
jalāntar eva **dṛśyate**, na **bahir** iti \| anyat samānam \|\|19\|\|

sarvataḥ sarva-deśebhyaḥ, sopādhyāyā dhanur vidyā-gurubhiḥ sahitāḥ-tad
upāyasya durvitarkyatvāt \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upāyam evāha---yatheti \|
yādṛśaḥ kṛtas tvat-pitrā tādṛśaḥ kṛto **mat**-pitrāpīty arthaḥ \|
pārtheṣuṇāpākṛta iti pāṭhe **yathā** pārtheṣuṇā tathā **kṛtaḥ** tathā
śrī-bhagavadiṣuṇa ity arthaḥ \| yadyapi stambha-mūlata evordhva-dṛṣṭyā
dṛśyo\'sau tato dṛṣṭvāpi dūrata evāvaraṇaṁ bhitvā tan-mātram eva
chettavyam iti samayena paścād-bhrāmyattad anusandhānasya
duṣkaratvāt-tvat-pitṛkṛto\'pi durvedha eva tathāpy **ayaṁ**
**mat-**pitṛkṛtas tato\'pi durvedha ity āha---**ayaṁ** tviti \| sajale
jala-paripūrṇa-parikhāmaṇḍale jala-garta-madhyasthasya
stambha-mūlasyāgamyatvena sākṣād adarśanāt bimba-darśana-mātreṇa pūrvam
api tad-avasthiti-pradeśāniścayād iti bhāvaḥ \|\|19\|\|

etad āścaryaṁ lobhanaṁ ca \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : yathā** **svayaṁvare** rājñīti
punā rājñīti sambodhanāntaraṁ harṣotkarṣadyotakaṁ **yathā** tava
**svayaṁvare** tava pitrā pārthecchayā **matsyaḥ** **kṛtaḥ** tathā
**mat-**pitrāpi mama kṛṣṇe kintviyān viśeṣaḥ sa tu bahirdṛśyate ayaṁ tu
ācchannaṁ paraṁ kevalaṁ **jale** dṛśyata iti bhāvaḥ \|\|19-27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pārthepsayā**
arjuna-prāptīcchayā **kṛtaḥ** \| pārtheṣv apākṛta iti pāṭhe pārthasya
iṣuṇā apākṛtaḥ viddhaḥ \| tarhīmam apy arjuna eva kiṁ nāviddhyad ato
viśeṣam āha---**ayaṁ** **tu** **param**a-cañcalo **matsyaḥ** sajale
stambha-mūla-gata-jala-sahita-kalase paraṁ kevalaṁ **dṛśyate** na
tūrdhvam ity anvayaḥ \| ato dṛṣṭir adhastād upari tu lakṣyam iti
kṛṣṇa-vyatirekeṇa na kasyāpi bhedya iti bhāvaḥ \| tena tvat-pitṛ-kṛto
**matsyaḥ** khalu bahir ācchanno'pi stambha-saṁlagnayā ūrdhva-dṛṣṭyā
saṁlakṣyata eveti tad-anusandhāna-catureṇārjunena \| sa biddhaḥ eveti
bhāvaḥ \|\|19-20\|\|

**\...**

**\|\| 10.83.21 \|\|**

pitrā sampūjitāḥ sarve yathā-vīryaṁ yathā-vayaḥ \|

ādaduḥ sa-śaraṁ cāpaṁ veddhuṁ parṣadi mad-dhiyaḥ \|\|

**śrīdhara-svāmī (bhāvārtha-dīpikā) :** matsyaṁ veddhum \| **parṣadi**
saṁsadi \| **mad**-dhiyo mayy eva dhīr yeṣām iti anya-cittā na
**veddhuṁ** śaktā iti bhavaḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** matsyam iti śeṣaḥ \|
sadasi sat-parṣadau ca iti kośāt \| iti bhāva iti-matsya-vedhane
cittābhāvāt-tad**-veddhuṁ** nāśakann iti tātparyam \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyak pūjitāḥ,
saṁ-śabdādartham evāha---yatheti \| vīrya-vayo\'nusāreṇaiva ity arthaḥ
\| iti sarveṣām eva santoṣaḥ sūcitaḥ **parṣadi** veddhum iti pragalbhatā
**mad-**dhiya iti vedhe prayatna-paratoktā \| yad vā, **parṣadi**
**mad**-dhiya iti ato dhṛṣṭā na te **mad**-yogyā iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : cāpaṁ** tad-viśeṣa mat-pitraiva
tatra sthāpitam iti bhāvaḥ \| **parṣadi** veddham iti pragalbhatā \|
**mad-**dhiya iti vedhe prayatna-paratoktā tathāpi \|\|21\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : parṣadi** sabhāyāṁ
**mad**-dhiyo mayi dhīḥ prāpty-āśā yeṣāṁ te \|\|21\|\|

**\...**

**\|\| 10.83.22 \|\|**

ādāya vyasṛjan kecit sajyaṁ kartum anīśvarāḥ \|

ā-koṣṭhaṁ jyāṁ samutkṛṣya petur eke'munāhatāḥ \|\|

**śrīdhara-svāmī (bhāvārtha-dīpikā) :** tad evāha---ādāyeti \| amunā
cāpena \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evānya-cittatvam eva
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kecid alpabalā ādāyaiva
sadyo **vyasṛjan**, cāpaṁ tatyajuḥ \| yato\'nīśvarāḥ sāmarthya-rahitāḥ
\| eke balinaḥ, ākoṭi cāmasya ekasyāṁ koṭyaṁ jyāmādau nidhāya paścād
anyasyāṁ yojayituṁ tat-paryantaṁ samākṛṣya sthitā amunā hatāḥ \|
jyāyojanāśaktyoc-calitena cāpenaiva prahatā ity arthaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** eke balinaḥ ākoṭi
cāpasyaikasyāṅkoṭau jyāmādau nidhāya paścād anyasyāṁ yojayituṁ
tat-paryantaṁ samākṛṣya sthitā amunā hatāḥ jyāyojanāśaktyoc-calitena
cāpenaiva hatā ity arthaḥ \|\|22\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ākoṭi
cāpasyāgra-paryāntaṁ **jyāṁ** samutkṛṣyāpi tatra nidhātum aśaktā amunā
cāpenaiva hatāḥ \|\|22\|\|

**\...**

**\|\| 10.83.23 \|\|**

sajyaṁ kṛtvāpare vīrā māgadhāmbaṣṭha-cedipāḥ \|

bhīmo duryodhanaḥ karṇo nāvidaṁs tad-avasthitim \|\|

**śrīdhara-svāmī (bhāvārtha-dīpikā) :** nāvindaṁs **tad**-**avasthitim**
iti māgadhādīnāṁ kriyā-śaktir eva na tu lakṣyābhijñatety arthaḥ
\|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sajyaṁ** saguṇam \| **tad**
avasthitiṁ matsyāvasthitam \| ity artha iti---

kriyā-śaktiś-śastra-cālanādi-sāmarthyaṁ daihika-balavattvena bhaved api
tu lakṣyābhijñatvaṁ guru-prasādābhyāsa-labhyam eveti bhāvaḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīrāḥ
sāmarthya-viśeṣavanta ity arthaḥ \| ambaṣṭho\'mbaṣṭhadeśādhipaḥ, cedipaḥ
śiśupālaḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ambaṣṭhaḥ ambaṣṭha-deśādhipaḥ
\|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
ambaṣṭho'mbaṣṭha-deśādhipatiḥ \| **tad**-avasthitiṁ nāvidann iti
māgadhādīnāṁ kriyā-śaktir eva, na tu lakṣyābhijñateti bhāvaḥ \|\|23\|\|

**\...**

**\|\| 10.83.24-25 \|\|**

matsyābhāsaṁ jale vīkṣya jñātvā ca tad-avasthitim \|

pārtho yatto'sṛjad bāṇaṁ nācchinat paspṛśe param \|\|

rājanyeṣu nivṛtteṣu bhagnamāneṣu māniṣu \|

bhagavān dhanur ādāya sajyaṁ kṛtvātha līlayā \|\|

**śrīdhara-svāmī (bhāvārtha-dīpikā) :** yatto yatnavān \| asṛjan mumoca
\| sa bāṇo matsyaṁ **nācchinat**, paraṁ kevalaṁ pasparśa \| jñānavān apy
arjuno balenāpūrṇa ity arthaḥ \|\|24-25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** matsyasyābhāsaṁ
pratibimbaṁ paspṛśa ity ārṣatvāt tam \| ity artha iti-chedanasya
pūrṇa-balasādhyatvena chedana-jñāne saty api tan-nāstīti bhāvaḥ
\|\|24\|\|

atha sarpa-rājābhimānanivṛtter anantaram \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** matsyasyābhāsaṁ chāyāṁ
viśeṣeṇa mahābhiniveśena muhurīkṣitvā tatrātmano\'śaktiṁ jānato\'py
asyārjunasya pravṛttiḥ śrī-bhagavan-māhātmya-vistāraṇāya \|\|24\|\|

**māniṣu** abhimānavatsv api teṣu bhagnamāneṣu satsu **bhagavān**
sarva-śaktimān śrī-kṛṣṇo\'pātayad iti dvābhyāmanvayaḥ \| athānantaṁ
sadya eva ity arthaḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** matsyasyābhāsaṁ chāyāṁ
viśeṣeṇa mahābhiniveśena muhur īkṣitvā kevalaṁ pasparśeti \|
bāṇaika-deśenaiva saṁyogāt, na tu tan-madhya-bhāgena sparśa-jñānaṁ tu
bāṇe tat-saṅgharṣa-cihna-darśanāt tatrārjunasya pravṛttiḥ
śrī-bhagavan-māhātmya-vistaraṇāya jñeyā \|\|24\|\|

rājanyeṣv iti yugmakam \| **vīkṣya** vilāsena dṛṣṭvā abhijitītyanena
madhyāhno jñeyaḥ \| atas **tad** upari ravi-sthityādhika-durlakṣyatvaṁ
ca sūcitam \|\|25-26\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** matsyābhāsāṁ chāyāṁ
**vīkṣya** viśeṣeṇa mahābhiniveśena muhur īkṣitvā yattaḥ yatna-paraḥ san
\| kevalaṁ **paspṛśe** iti **tad** eka-deśa eva, na tu tan-madhya-deśe
bāṇa-saṁyogād iti bhāvaḥ \| sparśa-jñānaṁ tu bāṇasya tat
saṅgharṣaṇa-cihnāt \| lakṣyābhijñānavattve'pi tādṛg balābhād eva na
tac-cheda iti kecid āhuḥ \|\|24-25\|\|

**\...**

**\|\| 10.83.26-27 \|\|**

tasmin sandhāya viśikhaṁ matsyaṁ vīkṣya sakṛj jale \|

chittveṣuṇāpātayat taṁ sūrye cā[^95]bhijiti sthite \|\|

divi dundubhayo nedur jaya-śabda-yutā bhuvi \|

devāś ca kusumāsārān mumucur harṣa-vihvalāḥ \|\|

**śrīdhara-svāmī (bhāvārtha-dīpikā) :** abhijiti sarvārtha-sādhake
muhūrte \|\|26-27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasmin** dhanuṣi \| **taṁ**
matsyam \| abhijiti, tac-coktam---

> madhyāhne tu yadā śaṅkor mūle chāyā prajāyate \|
>
> sarvārtha-sādhanīvaikābhijidākhyā ghaṭī smṛtā \|\|

iti jyotiś-śāstrāt \| madhyāhnāt-parato ghaṭikaikā yāvat-tāvad abhijid
ity arthaḥ \| vistareṇa tṛtīya-skandhe caitad astīti \|\| 27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vīkṣya** vilāsena dṛṣṭvā,
abhijitītyanena madhyāhno jñeyaḥ \| atas tad-upari ravisthityā
adhika-dur-lakṣyatvaṁ sūcitam \|\|26\|\|

**jaya-śabda-yutā** devā **bhuvi** **mumucur** ity anvayaḥ \| yad vā,
**bhuvi** ca neduḥ \| **jaya-**śabdair **yutā** te cotthitā ity arthaḥ
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhuvi** ye **jaya**-śabdāḥ tair
yutās tat-sama-kālā **dundubhayo** **divinedur** ity arthaḥ \|\|27\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhijiti madhyāhne iti
tadā ca matsyopari sūrya ity atidurlakṣyatve'pīti bhāvaḥ \|\|26-27\|\|

**\...**

**\|\| 10.83.28 \|\|**

tad raṅgam āviśam ahaṁ kala-nūpurābhyāṁ

padbhyāṁ pragṛhya kanakojjvala-ratna-mālām \|

nūtne nivīya paridhāya ca kauśikāgrye

sa-vrīḍa-hāsa-vadanā kavarī-dhṛta-srak \|\|

**śrīdhara-svāmī (bhāvārtha-dīpikā) :**
bhagavat-prāpti-harṣa-nirbhareṇātmānam evānuvarṇayanty āha
dvābhyām---**tad** **raṅgam** iti \| tat tadā kalau **kala**-svanau
nūpurau yayos tābhyāṁ **padbhyāṁ** raṅgaṁ prāviśam \| kanakenojjvalāṁ
**ratna**-**mālām** \| **nivīya** prāvṛtya **paridhāya** ca nīvībandhena
ca \| **kauśikāgrye** uttama-kauśeya-vastre \| sa-vrīḍo hāso yasmiṁs
**tad** vadanaṁ yasyāḥ sā \| kabaryāṁ dhṛtāḥ srajo yayā sā \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirbharo\'tiśayaḥ \|
**kala**-svanau madhurāsphuṭa-śabdau \| raṅgaṁ svayaṁvara-sthalam \|
kabaryāṁ keśa-pāśa-racanāyām \|\|28-29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tad-raṅgam āviśam** aham
ity-ādi---aham iti harṣotkarṣeṇa garvaṁ, paramotsukyād ātmānaṁ
viśinaṣṭi---**kala-**nūpurābhyām ity-ādi \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇa paramādarādinā
karābhyāṁ gṛhītvā \| nūtna ity-ādikam udvāhe-**tad** apekṣatvāt \|
savrīḍeti svamano-ratha-siddhayā praharṣāt śrī-bhāgavati
bhāva-viśeṣodayādvā \| ata eva śobhā-viśeṣārthaṁ kabarīti \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prakarṣeṇa paramādarādinā
hastābhyāṁ gṛhītvā **nūtne** ity-ādikaṁ vivāhe **tad** apekṣatvāt vrīḍā
sabhādinā ata eva hāsaḥ antarānandena prasāda-mātraṁ **tad-**yuktaṁ
vadanaṁ yasyāḥ iti vadanasyaiva **tad-**dharmatvaṁ na tu mama kṛtrimam
ity arthaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tad-raṅgam** āviśad ity-ādi \|
aham iti harṣotkarṣe garvaparam autsukyādātmānaṁ
viśinaṣṭi-**kala-**nūpurābhyām ity-ādi \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-kāla-bhavaṁ
sva-harṣaṁ smarantī **tad** ātvikaṁ svayaṁ varaṇaṁ svasya varṇayanty
āha---**tad** **raṅgam** iti dvābhyām \| tat tadā kalau **kala**-svanau
nūpurau yayos tābhyāṁ **padbhyāṁ** **kauśikāgrye** uttama-kauśeya-vastre
**nivīya** prāvṛtya **paridhāya** \|\|28\|\|

**\...**

**\|\| 10.83.29 \|\|**

unnīya vaktram uru-kuntala-kuṇḍala-tviḍ-

gaṇḍa-sthalaṁ śiśira-hāsa-kaṭākṣa-mokṣaiḥ \|

rājño nirīkṣya paritaḥ śanakair murārer

aṁse'nurakta-hṛdayā nidadhe sva-mālām \|\|

**śrīdhara-svāmī (bhāvārtha-dīpikā) :** uravaḥ kuntalā yasmin,
kuṇḍalayos tviṣo yayos te **gaṇḍa**-sthale yasmiṁs tac ca tac ca \|
śiśiraḥ santāpaharo hāso yeṣu taiḥ **kaṭākṣa**-mokṣair
apāṅga-mokṣaṇa-vilāsaiḥ \| anuraktaṁ hṛdayaṁ yasyāḥ sāham \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
unnīyety-ādi---**rājño**'nirīkṣa jugupa sayā rājāno na dṛṣṭvā ity arthaḥ
\|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :
śiśira-hāsa-kaṭākṣa**-mokṣair viśiṣṭaṁ **vaktram**, **paritaḥ**
upasthitān **rājño** nirīkṣyāvajñayaiṣad dṛṣṭvā **śanakair nidadhe** \|
tatra hetuḥ---anurakteti, premodrekāviṣṭa-cittatvād ity arthaḥ \|
svakīyāṁ tad artha-hasta-gṛhītāṁ **mālām**, **murārer** iti
mura-nāmā-mahā-daitya-vadhena mahā-vīratvādinā mālā-nidhāna-yogyatoktā
\| anyat tair vyākhyātam \|

yad vā, uravaḥ kuntalānāṁ kuṇḍalayoś ca tviṣo yayoste **gaṇḍa-**sthale
yasmiṁs tat \| śiśiraḥ śītalo manda ity arthaḥ \| **murārer**
evānuraktaṁ hṛt ayate yātīti tathā seti mithaḥ premoktam \| anyat
samānam \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kuntalānāṁ gaṇḍāntaḥ-patanaṁ
karṇa-samīpastha-cūrṇa-kuntalānāṁ bandhana-viśeṣeṇa tat-samīpa-prāpteḥ
sthitān **rājño** vīkṣya avajñayaiva dṛṣṭvā
śiśirety-ādi-lakṣaṇa-śrī-kṛṣṇa**-kaṭākṣa-mokṣaiḥ** anurakta-**hṛdayā**
svīyāṁ tad arthaṁ hasta-racitāṁ gṛhītāṁ mālāṁ **murārer** iti
mahā-vīratvādinā mālā-nidhāna-yogyatoktā \| anyat-taiḥ \| yad vā, uravaḥ
kuntalānāṁ kuṇḍalayoś ca tviṣo yayoste **gaṇḍa-**maṇḍale yasmin tat
śiśiraḥ śītalo manda ity arthaḥ \| **murārer** evānuraktaṁ hṛt ayate
yātīti tathā seti mithaḥ premoktam anyat samānam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : śiśira-hāsa**-kaṭākṣair upalakṣitaṁ
**vaktram** \| **rājño** **nirīkṣya** avajñayaiva dṛṣṭvā \|\|29-40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** unnīyetyādi \|
rājño\'nirīkṣyeti \| rājñaḥ anirīkṣya jugupsayā tān na dṛṣṭva ity arthaḥ
\| nirīkṣyeti vā \|\|29-38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tātkālikam atharṣotthaṁ
mats-saundaryam anyad evāsīty āha---unnīyeti \| **uru**-kuntalānāṁ
karṇa-samīpa-stha-cūrṇa-kuntalānāṁ kuṇḍalayoś ca tviṣo yayos tathā-bhūte
**gaṇḍa**-sthale yatra tat \|\|29\|\|

**\...**

**\|\| 10.83.30 \|\|**

tā[^96]van mṛdaṅga-paṭahāḥ śaṅkha-bhery-ānakādayaḥ \|

ninedur naṭa-nartakyo nanṛtur gāyakā jaguḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāvan-**mālā-nikṣepa-samaye
\|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāvad iti tatkṣaṇa ity
arthaḥ \| mṛdaṅgaḥ, paṭahāś ca prasiddhāḥ, bheryaś ca śuṣira-bhedāḥ,
ānakā dundubhayaḥ, ādi-śabdāt paṇavādayaḥ, mṛdaṅgādīnāṁ yathottaram
ucca-śabdatve śreṣṭhyam \| viśeṣeṇa divya-vādyato\'py ādhikyena neduḥ
svayam eva \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāvad iti \| tatkṣaṇata eva
ity arthaḥ \|\|30\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.83.31 \|\|**

evaṁ vṛte bhagavati mayeśe nṛpa-yūthapāḥ \|

na sehire yājñaseni spardhanto hṛc-chayāturāḥ \|\|

**śrīdhara-svāmī (bhāvārtha-dīpikā) : yājñaseni** ! he draupadi ! īśe
śrī-kṛṣṇe ! mayā **vṛte** sati spardhantaḥ spardhamānāḥ \| nanv **evaṁ**
paramaiśvaryaṁ dṛṣṭavatāṁ kutaḥ spardhāvasaraḥ ?
tatrāha---**hṛc**-chayāturā iti \| **hṛc**-chayena kāmenāturā vivaśāḥ \|
kāma-vijṛmbhitā spardheti bhāvaḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īśapadenātra **na**
śambhur agrima-padye caturbhuja ity ukteḥ \| atrāśaṅkate---nanv iti \|
iti bhava iti-kāmākulita-cittatvād-bhagavatad aiśvarya-vismṛtir jātā \|
kāmāturāṇāṁ na bhayaṁ na lajjā ity ukteḥ \|\|31-32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam anenokta-prakāreṇāpi
**vṛte** **bhagavati** sarva-śaktimati yata īśe sākṣāt-parameśvare
**nṛpa**-yūthapā rāja-varga-śreṣṭhā jarāsandhādayaḥ, he yājñasenīti
vismayāt \| aho yāyajūka-drupada-kanyātvena sad-buddhimatī tvaṁ teṣāṁ
dhārṣṭyabharaṁ paśyeti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam anenokta-prakāreṇāpi
vṛtte tāvad api durāśāgras tatvād iti bhāvaḥ \| **bhagavati**
sarva-śaktimati yataḥ īśe sākṣāt-parameśvare **nṛpa-**yūthapā
rājavarga-śreṣṭhāḥ jarāsandhādayaḥ he yājñasenīti vismayāt aho
yāyajūka-drupada-kanyātvena sadbuddhimatī tvaṁ teṣāṁ dhārṣṭyaṁ bharaṁ
paśyeti bhāvaḥ \|\|31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yājñaseni** ! he draupadi !
spardhantaḥ spardhamānāḥ \|\|31\|\|

**\...**

**\|\| 10.83.32 \|\|**

māṁ tāvad ratham āropya haya-ratna-catuṣṭayam \|

śārṅgam udyamya sannaddhas tasthāv ājau catur-bhujaḥ \|\|

**śrīdhara-svāmī (bhāvārtha-dīpikā) : haya**-ratnānāṁ catuṣṭayaṁ yasmiṁs
taṁ **ratham** \| dvābhyāṁ māmāliṅgya dvabhyāṁ dhanur-bāṇau gṛhītvā
**catur**-bhujas tasthau \|\|32\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : haya-ratna-catuṣṭayam** iti
rathasya mahā-vegādikaṁ sūcitam \| **ājau** yuddhārthaṁ sannaddha
udyataḥ san tasthau, rathoparyevordhvāva-sthānenāsīt \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : haya-ratna-catuṣṭayam** iti
rathasya mahā-vegādikaṁ sūcitam \| **ājau** yuddhārthaṁ sannaddhaḥ
udyataḥ san rathastho rathoparyevordhvāvasthānena āsīt \|\|32\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhīru-svabhāvyaṁ **māṁ**
dvābhyāṁ bhujābhyām āliṅgya dvābhyāṁ dhanur bāṇau gṛhītveti
**catur-**bhujas tasthau \|\|32\|\|

**\...**

**\|\| 10.83.33 \|\|**

dārukaś codayām āsa kāñcanopaskaraṁ ratham \|

miṣa[^97]tāṁ bhū-bhujāṁ rājñi mṛgāṇāṁ mṛga-rāḍ iva \|\|

**śrīdhara-svāmī (bhāvārtha-dīpikā) : mṛgāṇāṁ** **miṣatāṁ**
**mṛga**-**rāḍ** **iva** \| tadā harir jagāmeti śeṣo jñātavyaḥ \|
dārukasyaiva vā **mṛga**-rājopamā \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā rathe
stryāropaṇa-kāle \| adhyāhāre gauravaṁ matvāha---dārukasyeti \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kāñcanopaskaraṁ**
sauvarṇa-paricchadam iti dūra-dṛśyatvādikaṁ dhvanitam \| ato **miṣatāṁ**
paśyatām api, anādare ṣaṣṭhī, ato mṛgāṇām iti dṛṣṭantena śrī-dārukasya
nirbhayatvam uktam \| he rājñīti paramotsāhāt \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kāñcanopaskaraṁ**
sauvarṇa-paricchadam iti dūradṛśyatvādikaṁ dhvanitam ato **miṣatāṁ**
paśyatām api anādare ṣaṣṭhī \| ato mṛgāṇām iti dṛṣṭāntena śrī-dārukasya
nirbhayatvam uktam \| he rājñīti paramotsāhāt \|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : miṣatāṁ** **mṛgāṇāṁ**
**mṛgarāḍ** **iva** harir jagāmeti śeṣaḥ \| miṣatām ity anādare ṣaṣṭhī
\|\|33\|\|

**\...**

**\|\| 10.83.34 \|\|**

te'nvasajjanta rājanyā niṣeddhuṁ pathi kecana \|

saṁyattā uddhṛteṣv-āsā grā[^98]ma-siṁhā yathā harim \|\|

**śrīdhara-svāmī (bhāvārtha-dīpikā) :** anvasajjanta pṛṣṭhataḥ saktā
babhūvuḥ \| **niṣeddhuṁ** pratibandhaṁ kartuṁ **kecana** purato gatvā
**pathi** **saṁyattā** babhūvur ity arthaḥ \| **uddhṛteṣv**-**āsā**
ūrdhva-kṛta-cāpāḥ \| **grāma**-siṁhāḥ śvāno hariṁ siṁhaṁ yatheti
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ye tatrāgatās te \| ity
artha iti-mārgaṁ rurudhur iti bhavaḥ \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śvāno\'py **uddhṛteṣv**
āsavad uddhṛta-pucchā bhavanti \| anyat tair vyākhyātam \| yad vā, kecid
ratha-vegato\'nusajjitum aśaktā dūrata evāvasthitāḥ \| āśugarathāstu
**kecana** te kubuddhayo\'nvasajjanta \| kim artham? **pathi**
**niṣeddhuṁ** roddhum ity arthaḥ \| ataḥ **saṁyattā** yuddhodyatāḥ ata
evoddhṛteṣv āsāḥ santaḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śvāno\'py uddhateṣv āsavad
uddhṛta-pucchā bhavanti anyat-taiḥ \| yad vā, kecid-ratha-vegato\'py
utsajjitum aśaktā dūra evāvasthitāḥ āśugarathāstu **kecana** te
kubuddhayo\'nvasajjanta kim arthaṁ **pathi** **niṣeddhuṁ** roddhum ity
arthaḥ \| ataḥ **saṁyattā** yuddhodyatāḥ ata evoddhṛteṣv āsāḥ santaḥ
\|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anvasajjanta pṛṣṭhataḥ
saktā babhūvuḥ \| **niṣeddhuṁ** roddhum ity arthaḥ \|
**uddhṛteṣv**-**āsā** **grāma**-**siṁhā** apy uddhṛta-pucchā bhavanti
\|\|34\|\|

**\...**

**\|\| 10.83.35 \|\|**

te śārṅga-cyuta-bāṇaughaiḥ kṛtta-bāhv-aṅghri-kandharāḥ \|

nipetuḥ pradhane kecid eke santyajya dudruvuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pradhane** yuddhe \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śārṅgat cyutaiḥ svayam
eva niḥsṛtair **bāṇaughaiḥ** \| kecit **kṛtta-**bāhavaḥ, kecit
kṛttāṅghrayaḥ, kecit **kṛtta**-kandharā iti vivecanīyam \| yad vā,
yugapad eva kṛttau yuddhārthaṁ gṛhītās tratyajanārtham ādau bāhū tato
nipātārtham aṅghrī, tataś ca sadyo maraṇārthaṁ kandharaṁ yeṣāṁ te, iti
bāṇānām ati-śīghratvam api sūcitam \| ataḥ **pradhane** yuddha-bhūmau
nitarāṁ petuḥ, mṛtā ity arthaḥ \| pradhanaṁ samyag dūratas tyaktvā
**dudruvuḥ** vegenāpalāyanta \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śārṅga-cyutaiḥ svayam iva
niḥsṛtaiḥ **bāṇaughaiḥ** kecit **kṛtta**-bāhavaḥ kecit kṛttāṅghrayaḥ
kecit **kṛtta-kandharāḥ** iti vivecanīyaṁ \| yad vā, yugapad eva kṛttau
yuddhārthaṁ gṛhītās tratyājanārtham ādau bāhū tato nipātanārtham aṅghrī
\| tataś ca sadyo māraṇārthaṁ kandharaṁ yeṣām iti bāṇānām atiśīghratvam
api sūcitam ataḥ **pradhane** yuddha-bhūmau nitarāṁ petuḥ mṛtā ity
arthaḥ \| pradhanaṁ samyak dūratas tyaktvā **dudruvuḥ** palāyanta
\|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : santyajya** pradhanaṁ
vihāya \|\|35\|\|

**\...**

**\|\| 10.83.36 \|\|**

tataḥ purīṁ yadu-patir aty-alaṅkṛtāṁ

ravi-cchada-dhvaja-paṭa-citra-toraṇām \|

kuśasthalīṁ divi bhuvi cābhisaṁstutāṁ

samāviśat taraṇir iva sva-ketanam \|\|

**śrīdhara-svāmī (bhāvārtha-dīpikā) :** raviṁ chādayanti te
**ravi**-cchadā dhvajeṣu paṭā yasyāṁ, citrāṇi toraṇāni yasyāṁ, sā ca sā
ca \| tāṁ kuśa-sthalīṁ **purīṁ** **yadu**-patiḥ **samāviśat** \|
**sva**-ketanaṁ maṇḍala-masta-śalaṁ vā \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato
mārgastha-rājanya-jayottaram \| taraṇiḥ sūryaḥ \| maṇḍalam atra
sūrya-lokaḥ \| sva-lokaṁ gatasya prati-dināgamanaṁ
yadyapīśatvād-bhagavato raver na sambhavet-tathāpy ajña-jana-buddhy
ārohārtham āha---astācalaṁ veti \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tat-paścād eva \|
na tu tān nirjitya ity arthaḥ \| yato **yadupatir**
mahā-vīravarga-śreṣṭha ity arthaḥ \| yad vā, **yadupatir** iti
patnī-prapty-ādinā purī-praveśato yadūnāṁ praharṣodayābhiprāyeṇa \|
atīti sadālaṅkṛtām eva \| adhunā ca mahotsave\'tiśayenālaṅkṛtām ity
arthaḥ \| tad evāha---svīti \| **divi** **bhuvi** cābhitaḥ
sarvatobhāvena samyak paramottamatvena stutām iti tatra tatra
tādṛśatvābhāvenāsādhāraṇyam uktam \| tatrāpi svaketanaṁ nijavāsaṁ
**taraṇiriva** svayaṁ jājjvalyamānas tatratyāṁś ca vidyotayan samyag
gītavādyādi-mahotsavena ā samyag ānandenāviśat praviśeṣa \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tat-paścād eva na tu
tān-anirjitya ity arthaḥ \| yato **yadu**-patiḥ mahā-vīra-varga-śreṣṭha
ity arthaḥ \| yad vā, **yadupatir** iti patnī-prāpty-ādinā
purī-praveśato yadūnāṁ praharṣodayābhiprāyeṇa atītitadānīṁ
vaiśiṣṭyāt-tad evāha\--ravīti \| **divi** **bhuvi** cābhitaḥ sarvato
bhāvena samyak paramottamatvena stutām iti tatra tatra
tādṛśatvābhāvenāsādhāraṇyam uktaṁ tatrāpi sva-ketanaṁ nijāvāsaṁ
**taraṇiriva** svayaṁ jājvalyamānaḥ tatratyāṁś ca vidyotayan
samyag-gīta-vādyādi-mahotsavena ā samyak ānandenāviśat praviveśa \|
taraṇipakṣe sva-ketanaṁ sva-maṇḍalam ity eva taraṇiś cātra viṣṇunāmā
jñeyaḥ \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** raviṁ chādayantīti
**ravi**-cchadā dhvajeṣu paṭā yasyāṁ, citrāṇi toraṇāni yasyāṁ, sā ca sā
ca tām \|\|36\|\|

**\...**

**\|\| 10.83.37 \|\|**

pitā me pūjayām āsa suhṛt-sambandhi-bāndhavān \|

mahārha-vāso-'laṅkāraiḥ śayyāsana-paricchadaiḥ \|\|

**śrīdhara-svāmī (bhāvārtha-dīpikā) : mahārha**-vāsaḥ-prabhṛtibhiḥ
suhṛdādīn **pūjayām** **āsa** \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pitā** bṛhat-senaḥ
\|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suhṛdādīn svakīyān
mahotsavatvāt tatra suhṛdo mitrāṇi \[jñātayaḥ\] sambandhino
vivāhādi-sambandhavantaḥ bhāndavā jñātayaḥ \[mitrāṇi\] yad vā,
śrī-bhagavata eva suhṛdādīn, tataś ca pratyekaṁ tān uddiśya
prasthāpitair mahārhavāsaḥ-prabhṛtibhiḥ, kiṁ vā, dvārakāyāṁ paścād
āgataḥ sanniti jñeyam \[pravijñeyam\]\|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavataḥ suhṛdādīn tatra
suhṛdo mitrāṇi sambandhino vaivāhikāḥ bāndhavāḥ jñātayaḥ
pāṇigrahaṇa-kṣaṇe dvārakāyāṁ svayam evāgataḥ sann iti jñeyam \|\|37\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.83.38 \|\|**

dāsībhiḥ sarva-sampadbhir bhaṭebha-ratha-vājibhiḥ \|

āyudhāni mahārhāṇi dadau pū[^99]rṇasya bhaktitaḥ \|\|

**śrīdhara-svāmī (bhāvārtha-dīpikā) :** dāsyādibhiḥ sahāyudhāni
pūrṇāyāpi **dadau** \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrṇāyāpi pūjāyāṁ ravaye
dīpa-dānavat-tat-karmāṅgatvād-dadāv iti bhāvaḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarvāḥ sampado
nava-yauvanālaṅkārādayo yāsāṁ tābhir dāsībhis tādṛśair bhaṭādibhiś ca,
senāyāc caturbhir aṅgaiḥ, yad vā, sarvābhiḥ sapmadbhir dhanādibhiś ca
saha, bhaktā mahā-vīrāḥ padātayaḥ, pūrṇāyāpi dāne hetuḥ---bhaktita
iti---bhaktyā patrādinām api tena grāhyatvāt, tac ca prāg uktam eva,
atra ca raver dipam ivety upamā draṣṭavyā \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarvāḥ sampadaḥ
nava-yauvanālaṅkārādayo yāsāṁ tābhir **dāsībhiḥ** tādṛśair-bhaṭādibhiś
ca senāyāś caturbhir aṅgaiḥ yad vā, sarvābhiḥ sampadbhiḥ dhanādibhiḥ
saha bhaṭāḥ mahā-vīrāḥ padātayaḥ pūrṇāyāpi dāne hetuḥ---bhaktita iti \|
bhaktyā patrādīnām api tena grāhyatvāt tac ca prāguktam eva tatra ca
raver dīpam ivety upamā draṣṭavyā \|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dāsyādibhiḥ sahāyudhāni
pūrṇāyāpi **dadau** ity atra hetur bhaktita iti \| bhaktyā patrādīnām
api tena grāhyatvāt \|\|38\|\|

**\...**

**\|\| 10.83.39 \|\|**

ātmārāmasya tasyemā vayaṁ vai gṛha-dāsikāḥ \|

sarva-saṅga-nivṛttyāddhā tapasā ca babhūvima \|\|

**śrīdhara-svāmī (bhāvārtha-dīpikā) :** imā aṣṭau **vayaṁ**
**sarva**-**saṅga**-nivṛttyā **tapasā** sva-dharmeṇāddhā sākṣāt tasya
**gṛha**-dāsikā **babhūvima** \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya śrī-kṛṣṇasya
dāsītvaṁ ca tapa ādināsm ābhir-labdham iti bhāvaḥ \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarvāḥ sva-jyeṣṭhāḥ
santoṣayann upasaṁharati---ātmā-rāmasyeti \| asmān prati
nirapekṣasyāpīty arthaḥ \| etad api bhakti-viśeṣeṇa vinayād eva \|
gṛhasya tat-sammārjanādi-karyo **dāsikāḥ**, alpārthe kaḥ \| nīca-dāsya
eva, na ca patnya ity arthaḥ \| etad api pūrvavat sarveṣū
dhana-putrādiṣu **saṅga** āsaktis tasya nivṛttyā upekṣayety arthaḥ \|
**tapasā** ca sva-dharmeṇa dāsīkarmaṇety arthaḥ \| vayam iti
sva-jyeṣṭhānāṁ saṅgrahāt, ity anyonya-snehaś ca sūcitaḥ \| yad vā,
**gṛha**-dāsikātvenāpy ātmano bahu-mānāt \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam āveśenātmānaṁ bahu
varṇayitvā salajjā iva sarvāḥ sva-jyeṣṭhāḥ santoṣayanty
upasaṁharati-atmārāmasyeti \| svayam eva pūrṇatvād
ātma-mātra-krīḍā-yogyasyāpi tasya **vayaṁ** **gṛha**-dāsikā babhūvimeti
tasya kāruṇya-mātram atra kāraṇam iti bhāvaḥ \| evaṁ
dainyābhāva-viśeṣāvyañjanena kintu bhakti-mātra-vyañjanena
tat-tad-varṇane svayaṁ tat-tat-kathana-prāgalbhyam apy ācchannam
\|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : ātmā-rāmasya** **tasyemā**
**vayaṁ** **vai** **gṛha**-dāsikā iti \| vayam ity ātmanaḥ
ślāghā-paratve bahu-vacanam, sarvābhiprāyeṇa vā \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam āveśenātmānaṁ bahu
varṇayitvā salajjā iva sarvāḥ sva-jyeṣṭhā rukmiṇy-ādyā santoṣayanty
apasaṁharati---ātmārāmasyeti \| anyasyānya-bhāryā ivāmuṁ vayam aṣṭāv
etāḥ vaśīkartuṁ na prabhavāma iti bhāvaḥ \| vinaya-bhareṇa dainyād eva,
vastutas tu tā api hlādinī-śaktitvād ātma-bhūtāḥ premṇā taṁ vaśīcakrur
apīti bhāvaḥ \|\|39\|\|

**\...**

**\|\| 10.83.40 \|\|**

**mahiṣya ūcuḥ---**

bhaumaṁ nihatya sa-gaṇaṁ yudhi tena ruddhā

jñātvātha naḥ kṣiti-jaye jita-rāja-kanyāḥ \|

nirmucya saṁsṛti-vimokṣam anusmarantīḥ

pādāmbujaṁ pariṇināya ya āpta-kāmaḥ \|\|

**śrīdhara-svāmī (bhāvārtha-dīpikā) : kṣitijaye** dig-vijaye jitānāṁ
rājñāṁ kanyā no'smāṁs **tena** **ruddhā** jñātvā tato **nirmucya**
saṁsṛter vimokṣo yasmāt tat-pādāmbujam anusmarantīr **naḥ**
pariṇāyodavahat \| **āpta**-kāmo'pi yaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahiṣyaḥ
śatottara-ṣoḍaśa-sahasra-saṅkhyākāḥ \| atha bhauma-maraṇānantaram \| yaḥ
śrutyā **āpta-**kāma-padenoktaḥ paramātmā so\'py
asmat-pūrva-puṇya-saphalīkaraṇārthaṁ pariṇītavān na kāmukatveneti bhāvaḥ
\|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhaumaṁ** bhūmeḥ putram ity
avadhyatā sūcitā \| tam api **yudhi** nitarāṁ hatvā \| ni-śabdārtham
evābhivyañjayati---sagaṇam iti \| yad vā, ni-śabdena
punarāvṛtti-mokṣo'bhipretaḥ \| punar janmābhāvena maraṇa-samāpteḥ \|
tad-vadhaś cāsmākam uddhārārtham evety āhuḥ---teneti \| atha asmād eva
kāraṇān **nihatya** \| yad vā, athānantaraṁ sadya eva nirmucyety anvayaḥ
\| niḥśeṣeṇa muktvā śrī-dvārakāyāṁ prasthāpanāt \| jñāne nirmoke vā
hetuḥ---**pādāmbujaṁ** tasyānu nirantaraṁ smarantīḥ \|
**saṁsṛti**-**vimokṣam** iti saṁsāra-mahā-duḥkhato'pi viśeṣeṇa mokṣayati
\| kiṁ punas tad-rodhād iti bhāvaḥ \| **āpta**-kāmo'pi pariṇināyeti
parama-kāruṇyādikam uktam \| anyat tair vyākhyātam \| yad vā,
**āpta**-kāmo'pi yaḥ **pariṇināya**, taṁ **nirmucya**, ata eva na kām
api sampadam icchāmaḥ \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhaumam iti trikam \|
yo\'smān **pariṇināya** etasyeti tṛtīyenānvayaḥ \| **bhaumaṁ** bhūmeḥ
putram ity avadhyatā sūcitā tam api **yudhi** nitarāṁ hatvā śabdārthām
evābhi-vyañjayanti-sagaṇam iti \|

nanu bhūmeḥ putraṁ kuto hatavān? tatrāhurno\'smān **tena** ruddhāḥ
jñātveti kāraṇāntaraṁ tu gauṇam eveti bhāvaḥ \| tatra hetuḥ---atha
bhaumavadhānantaram eva **nirmucya** rodhān-niḥśeṣeṇa muktvā dvārakāyāṁ
prasthānāt jñānāntarebhyo vaiśiṣṭyaṁ darśayantyo nirmokahetum
āhuḥ---**pādāmbujaṁ** tasyānu nirantaraṁ smarantīḥ **saṁsṛti-vimokṣam**
iti saṁsāra-mahā-duḥkhato\'pi viśeṣeṇa mocayati kim-punas tad-rodhād ity
arthaḥ \| āptakāmo\'pi pariṇināyeti tatrāpi parama-kāruṇyādikam uktam \|
anyat-taiḥ \| yad vā, āptakāmo\'pi yaḥ

**pariṇināya** kutaḥ **saṁsṛti-vimokṣam** api nirmokṣam api **nirmucya**
kim utānyam āmuṣmikam aihikaṁ vā svārthaṁ **nirmucya** pādāmbujam eva
smaratīḥ ata eva na kām api sampadam icchāmaḥ \|\|40\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṣitijaye** dig-vijaye
jitānāṁ rājñāṁ kanyā no'smān **ruddhā** jñātvā rodhān **nirmucya**
mocayitvā **āpta**-kāmo'pi yaḥ **pariṇināya** pariṇīya sva-bhāryāś
cakāra, etasya pāda-rajaḥ kāmayāmahe iti tṛtīyeṇānvayaḥ \| pariṇaye
hetuḥ---pādāmbujam anusmarantī saṁsṛter api vimokṣo yasmāt tad iti
rodhān nirmocane hetuḥ \|\|40\|\|

**\...**

**\|\| 10.83.41-43 \|\|**

na vayaṁ sādhvi sāmrājyaṁ svārājyaṁ bhaujyam apy uta \|

vairājyaṁ pārameṣṭhyaṁ ca ānantyaṁ vā hareḥ padam \|\|

kāmayāmaha etasya śrīmat-pāda-rajaḥ śriyaḥ \|

kuca-kuṅkuma-gandhāḍhyaṁ mūrdhnā voḍhuṁ gadā-bhṛtaḥ \|\|

vraja-striyo yad vāñchanti pulindyas tṛṇa-vīrudhaḥ \|

gāvaś cārayato gopāḥ pāda-sparśaṁ mahātmanaḥ \|\|

**śrīdhara-svāmī (bhāvārtha-dīpikā) :** na vayam iti \| **sāmrājyādi**
**na kāmayāmahe,** kintu **etasya** **śrīmat**-**pāda-rajo** **mūrdhnā**
**voḍhuṁ** **kāmayāmaha** iti \|

nanu tasya gṛhiṇyo yūyaṁ sarva-sampad-bhājaḥ \| kim evaṁ kāmayadhvaṁ ?
ata āha---he **sādhvi** ! **sāmrājyaṁ** sārvabhauma-**padam** \|
**svārājyam** aindraṁ padam \| **bhaujyaṁ** tad-ubhaya-bhoga-bhāktvam \|
vividhaṁ rājata iti virāṭ, tasya bhāvo **vairājyam**,
aṇimādi-siddhi-bhāktvam ity arthaḥ \| **pārameṣṭhyaṁ** brahma-padam \|
**ānantyaṁ** mokṣam \| **hareḥ** **padaṁ** tat-sālokyādi \| na tu
kāmayāmahe iti \| yad vā, bahv-ṛca-brāhmaṇokta-krameṇa
prāg-ādi-dik-catuṣṭayādhipatyāni sāmrājya-bhaujya-svārājya-vairājyāni
vyākhyeyāni \|\|41\|\|

tat kiṁ tat-pada-raja eva kāmyate ? ata āhuḥ---**śriyaḥ**
**kuca**-**kuṅkuma**-**gandhāḍhyam** iti brahmādi-sevyayā lakṣmyāpi
sevitatvād iti bhāvaḥ \|\|42\|\|

nanu tarhy atidurlabhatvāt kiṁ tad-vāñchayā ? ata āhuḥ---vraja-striya
iti \| yad yathā \| **gāvo** gāḥ \| **mahātmano**'pi gāś **cārayataḥ**
**\| pāda**-**sparśaṁ** ca gopā yathā **vāñchanti,** tadvat \|
tat-parāṇāṁ sulabha iti bhāvaḥ \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vayam api
tat-**pāda-**rajo-bhajanam antareṇa nānyat-**padam-**āśāsmaha ity
āhuḥ---**na** vayam iti \| dvayor anvayaḥ \| **etasya** śrī-kṛṣṇasya \|
atrāśaṅkate---*nanv* iti \| *tad ubhaya-bhoga-bhāktvaṁ*
sārvabhaumendra-bhoga-sevitva-rūpam \| *ity artha* iti---aṇimādi-siddhim
\| ata eva vividhaṁ rājamānatvād iti bhāvaḥ \| *tat-sālokyādi*
tat-samāna-loka-vāsādi \| ādinā sāmīpyādi-grahaḥ \| lokād vedo garīyān
iti nyāyamāśr ity āha---*yad vā* iti \|\|41\|\|

kiṁ kutaḥ ? *iti bhāva* iti\--yā sarva-sevyā ramā tayā tat
sevyate\'to\'smākam api tatraiva ratir ity āhuḥ-śriya iti \|\|42\|\|

atrāśaṅkya samādhatte---*nanv* iti \| *iti bhāva* iti---anyaiḥ prabalair
api yan nāpyate, tat tad-bhaktair durbalair api prāpyate,
bhakta-vātsalyena harir nija-janānām asulabham api sulabhaṁ karotīti
tātparyam \| pādaiḥ spṛśyate iti **pāda-sparśaṁ** pāda-raja eva ity
arthaḥ \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : na vayaṁ**
sādhvīty-ādi---atha kiṁ kāmayadhve tatrāha---**kāmayāmaha** ity-ādi \|
**etasya** **śrī-mat-pāda-rajaḥ** voḍhum \|\|41-42\|\|

tat tu ūhyata eva, tat kim ucyate? tatrāha---vraja-striyo yad
vāñchantīty-ādi \| etāḥ puro-vartinyaḥ śrī-**vraja-striyaḥ** yad yathā
**vāñchanti**, yat anirvacanīyaṁ vā, etās tu tatrādhikāriṇyaḥ \| evaṁ
cet pulindyo yad vāñchanti, **tāś** ca tatrānurāgiṇyaḥ saubhāgyavatya
eva \| evaṁ cet **tṛṇa-vīrudho** yad vāñchanti, tathā-bhūtā vayam api
vāñchāmaḥ \| **mahātmanaḥ** kīdṛśasya ? **gāvaś** **cārayata** ity
arthaḥ \| yad vā, gāvo vṛndāvana-bhūmayaḥ \| kim-bhūtasya cārayataḥ ?
arthāt gāvaḥ, gāvaḥ dhenava iti vā \|
**vraja**-**strī-pulindī-tṛṇa-vīrudho** yad **vāñchanti,** tad eva
vāñchāma ity arthaḥ \| etat tu śrī-vṛndāvana-viharaṇam eva \|
vraja**-**strī-prabhṛtayaḥ kīdṛśyaḥ? **agopāḥ** na vidyate gopo gopanaṁ
yāsāṁ sarvatra prasiddhāḥ \| \[etenāsāṁ\] dvārakā-vilāsāṁ
vṛndāvana-vilāsa evābhimata iti tātparyam \|\|43\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kintu kevalaṁ tad-dāsyam
evety āhuḥ---neti dvābhyām \| he sādhvīti pātivratya-niṣṭhayaiva tat
tvayā sādhu budhyata eveti bhāvāh \| **uta** api \| vairājyam api \|
**hareḥ** sarva-manoharasyeti tat-padasyāpi sarvathā sarva-manoharatvam
abhipretam \| sāmrājyādīnāṁ yathottaraṁ śraiṣṭhyam \|\|41\|\|

**etasya** **gadā-bhṛta** iti naraka-vadhārthaṁ gadayā nirbibhedādrīn
\[bhā.pu. 10.59.5\] iti \| prākāraṁ gadayā gurvyā nirbibheda gadādharaḥ
ity anena cokta-gadādharatvābhi-prāyeṇa \| yad vā, gadaṁ nijānujam ā
samyag bibharti paripālayatīti tathā tasyeti bandhu-vātsalyādikam
abhipretam \| śrī-ḥ sarvā sampattiḥ, tadvataḥ pādasyaikasya raja ekam
api \| śrī-mad iti rajaso viśeṣaṇaṁ vā \| atas tat-prāptyā svata eva
sarva-sampat-prāptiḥ syād iti \| tato'nyad bāhyaṁ kiṁ kāmyam iti bhāvaḥ
\| tad eva pramāṇayanti---śriya iti \| bhāvas tair vyañjita eva \| kiṁ
ca, anena rajaso rasa-viśeṣa-sambandhena māhātmya-viśeṣas tena ca
bhakta-varga-prāpyād viśeṣo'py abhipretaḥ \| **mūrdhnā** voḍhum iti ca
parama-bhaktyā dāsītvābhiprāyeṇaiva \| **pulindyas** tṛṇāni vīrudhaś ca
śrī-vṛndāvana-vartinyaḥ \| tatra pulindīnāṁ tad-vāñchā, pūrṇāḥ pulindyaḥ
\[bhā.pu. 10.21.17\] iti prāg ukteḥ \| **tṛṇa**-vīrudhaś ca---vana-latās
taravaḥ \[bhā.pu. 10.35.9\] ity ādy ukter anusārād **vraja**-stry-ādīnāṁ
yathā-pūrvaṁ premṇā tad-vāñchāyāṁ śraiṣṭhyam \| kiṁ vaktavayaṁ ?
**vraja**-**striyo** vāñchantīti pulindyo'pi vāñchantīty evaṁ
kaimutika-nyāyena vyākhyeyam \| tatra vīrudbhyo'pi tṛṇānāṁ śraiṣṭhyam \|
gocāraṇe teṣāṁ tal-lābhādhikyāt \| aho kiṁ vaktavyaṁ ! tās tās tad
vāñchantīti \|

**gopāḥ** saṁvāhanādy-arthaṁ **pāda**-sparśam api vāñchantīty
āhuḥ---gāva iti \| premṇā tāsāṁ teṣāṁ ca tat sidhyed evety āśayena
tad-dhetutayā tasya madhura-līlām āhuḥ---mahātmana aiśvaryeṇa
sarva-vyāpakasyāpi gāś cārayata iti \| yad vā, go-cāraṇe
hetuḥ---mahātmano mahā-bhagavata iti \| anyat tair vyākhyātam \|

tatra ca, nanu tasya gṛhiṇyo yūyam, sarva-sampad-bhājaḥ kim evaṁ
kāmayadhva ity atra tad anyatrecchā-rāhity-ād iti \| kiṁ vā, sampadaṁ
kām api necchāma iti parihāro draṣṭavyaḥ \| tat kiṁ tat-**pāda**-raja
eva kāmyata iti ca tad-eka-kāmanā-hetu-vyākhyārtham ity evaṁ
paunaruktyaṁ samādheyam iti \| athavā, **śriyaḥ** śrī-rukmiṇyā lakṣmyā
eva vā, **kuca**-kuṅkumānāṁ gandhenāḍhyam api tayā saha
sāpatnyāṅgīkāreṇāpi **kāmayāmaha** ity arthaḥ \| tatra hetum
āhuḥ---vrajeti \| sadā prāptum icchanti---nāyaṁ śriyo'ṅga \[bhā.pu.
10.47.60\] ity ādy uddhava-gītānusāreṇa lakṣmīto'py
adhika-prasāda-bhājāṁ śrī-gopīnāṁ vāñchayā tan-māhātmya-viśeṣād iti
bhāvaḥ \|

nanu gāḍha-prema-mādhurī-viśeṣa-śālinyas tā eva tad-yogyāḥ \| yūyaṁ tu
tad-abhāvāt kathaṁ tad vāñchatha ? tatrāhuḥ---pulindya ity ādi \|
pulindy-ādayo gopāś ceti dṛṣṭāntatayaiva tat-kāruṇyena tad ghaṭetāpīti
bhāvaḥ \| kāruṇyam evāhuḥ---mahān aparicchinnaḥ ātmā kāruṇyādi-svabhāvo
yasya tasya \| ata eva gāvo gāś cārayata iti \| sarvasva-prakaṭanaṁ
sūcitam eva \| śrī-draupadī cānte santoṣitā \| anyat samānam \|

athavā, sāmrājyādikaṁ na kāmayāmahe, yad yasmād **vraja**-**striyo**
lakṣmīto'dhika-saubhāgyavatyo'py **etasya** **pāda**-raja eva
vāñchantīty anvayaḥ \| ato vṛndāvane gāś cārayataḥ sata **etasya** tā
iva **pāda**-sparśam eva **kāmayāmaha** ity arthaḥ \|

nanu parama-durlabhe'rthe kāmo nocitaḥ ? satyam \| durlabham api
pulindy-ādaya iva **kāmayāmaha** ity āhuḥ---pulindya iti \| yathādhunā
śrī-vṛndāvana-sthitānām api tāsāṁ gopānāṁ caiṣāṁ sudurlabhe'pi vāñchā
bhavati, tadvad ity arthaḥ \| vicāre saty api tat-kāmo'sau sudurnivāra
iti bhāvaḥ \|

yad vā, yad yasmād **etasya** gāś cārayataḥ sataḥ **pāda**-sparśam eva
**vraja**-**striyo** **vāñchanti** \| ataḥ svārājyādikaṁ na kāmayāmahe,
kintu **gāvaś** cārayataḥ sataḥ **pāda**-raja eva kāmayāmahe \| anyat
samānam \| vivāha\--mahā-saubhāgya-bhājām api tāsāṁ bhakti-viśeṣeṇa
vinaya-vibhūtyā patny-abhimāna-tyāgena nitya-dāsītva-mātrāpekṣayā
tat-tad-uktir jñeyeti dik \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kintu kevalaṁ tad-dāsyam
evety āhuḥ---neti dvābhyām \| he sādhvīti pātivratya-niṣṭhayaitat tvayā
sādhu budhyata eveti bhāvaḥ \| **bhaujyam** iti
caturtha-sandhy-akṣara-madhya eva pāṭho gamyate, bhunaktīti bhuk, tasya
bhāvo bhaujyam ity arthāt \| tathaiva bahv-ṛc-brāhmaṇa-pāṭhāc ca \| ata
api vairāgyam api **sāmrājyādīnāṁ** yathottaraṁ śraiṣṭhyam **etasya**
**gadābhṛta** iti naraka-vadhārthaṁ gadayā nirbibhedādrīn iti,
prākāra-gadayā gurvyā-nirbibheda gadādharaḥ \[bhā.pu. 10.59.4-5\] ity
anena cokta**-**gadādharatvābhiprāyeṇa \| **śrīḥ** sarvā sampattis
tad-vṛtaḥ pādasyaikasya raja ekam api \| **śrīmad** iti rajaso\'pi
viśeṣaṇaṁ vā tasya sarvottamatvaṁ pramāṇayanti---śriya iti \|\|41-42\|\|

nanu śrīḥ sarva-strī-jātitaḥ śreṣṭhā tat-prāpyaṁ kathaṁ prāpsyatha ?
ucyate---prema-māhātmyenaiva tat-prāptiḥ, na tu jātyādi-māhātmyenety
āhuḥ---**pulindya-tṛṇa-vīrudhaś** ca śrī-vṛndāvana-vartinyaḥ \| tatra
pulindīnāṁ tad-vāñchā pūrṇāḥ pulindya \[10.21.17\] iti prāg-ukteḥ \|
**tṛṇa-vīrudhāṁ** ca vana-latās tarava \[10.35.9\][^100] ity-ādy-ukteḥ
\| **vraja-stry**-ādīnāṁ yathā-pūrvaṁ premṇā tad-vāñchāyāḥ śraiṣṭhyam
iti vaktavyam \| vraja-striyo vāñchantīti pulindyo\'pi vāñchantīty evaṁ
kaimutika-nyāyena vyākhyeyaṁ \| tatra vīrudbhyo hi tṛṇānāṁ śraiṣṭhyaṁ,
teṣāṁ tat-tvasya līlā-bhādhikyāt \| aho kiṁ vaktavyaṁ ? tās tās tad
vāñchantīti **gopāḥ** saṁvāhanādy-arthaṁ **pāda**-sparśaṁ vāñchantīty
āhuḥ\--gāva iti \| **mahātmana** aiśvaryeṇa sarva-vyāpakasyāpi **gāś
cārayata** iti tat-kāruṇyam eva tatra hetur ity arthaḥ \| anyat taiḥ \|

tatra ca, nanu tasya gṛhiṇyo yūyaṁ sarva-sampad-bhājaḥ \| kim eva
kāmayadhva ity atra tad anyatrecchā-rāhityād iti parihāro draṣṭavyaḥ \|
tat kiṁ ? tat-**pāda-**raja eva kāmyata iti yady evaṁ kim api na kāmyate
tarhi tad-rajo\'pi kim iti kāmyata ity arthaḥ \| athavā, **ānantyam** te
ye śatam \[tai.u. 2.8.3\] ity-ādi-śruti-rītyā manuṣyānandam ārabhya
śata-śata-guṇitatvena prājāpatyānandasya gaṇanāyāḥ parāṁ kāṣṭhāṁ
darśayitvā para-brahmaṇi tu yato vāco nivartante \[tai.u. 2.8\] ity
anena yad ānandasyānantyaṁ darśitaṁ tad apīty arthaḥ \| kiṁ bahunā ?
**hareḥ** śrī-pateḥ padaṁ sāmīpyādikam api yat, tad etat sarvam adhīnam
api na kāmayāmahe nādhīnaṁ kartum icchāma ity arthaḥ \|

kim adhikaṁ labdhuṁ kāmayadhve ? tatrāhuḥ---**etasya** asmat-patitvena
sarvatra tasya **gadābhṛtaḥ** **śrīmat-pāda-raja** eva tāvan **mūrdhnā**
**voḍhuṁ** **kāmayāmahe** \| tatrāpi yat **śriyaḥ**
**kuca-kuṅkuma-gandhenāḍhyaṁ,** tad-gandhena prāpta-sampad-viśeṣaṁ tat
punar adhikaṁ kāmayāmaha ity arthaḥ \|

nanu śrī-pater eva padaṁ śrī-kuca-kuṅkuma-gandhāḍhyaṁ, tat tu bhavatyas
tyaktavatya eva yadi śrīr atra rukmiṇy abhipreyate, tarhi tat tu
bhavatīnāṁ prāptam eva \| tasmāt tāvad vilakṣaṇāyā eva śriyaḥ
kuca-kuṅkuma-gandhāḍhyaṁ, tasmād iti gamyate \| tatas tad avabodhanāya
punar viśiṣyatāṁ, tatrāhuḥ---**vraja-**striya iti---

> pūrṇāḥ pulindya urugāya-padābja-rāga-
>
> śrī-kuṅkumena dayitā-stana-maṇḍitena \|
>
> tad-darśana-smara-rujas tṛṇa-ruṣitena
>
> limpantya ānana-kuceṣu jahus tadādhim \|\| \[bhā.pu. 10.21.17\]

iti sva-vākyādy-anusāreṇa **vraja-striyo** yad **vāñchanti** tad-vāñchur
ity arthaḥ \| vartamāna-prayogeṇa tat-tad-aviccheda utprekṣyate \| tatra
pulindyādi-nirdeśas tu sveṣām api tat-prāpti-yogyatā-vivakṣayā
**tṛṇa**-vīrudho durvādyāḥ āsāṁ vāñchā kevalena hi bhāvena gopyo gāvo
mṛgāḥ \[bhā.pu. 11.21.8\] \| iti-dṛṣṭeḥ gāvo gāś carayataś cārayanto
gopā ity ante nirdeśas tu teṣāṁ keṣāñcit priya-sakhādīnāṁ
tad-anumodana-kāritve'pi puruṣatvāt tatrāyogyatva-vivakṣayā \| ayaṁ
bhāvaḥ---śrītvena prasiddhāyāḥ śriyas tatra kāmanaiva śrūyate, na tu
saṅgatiḥ---

> kasyānubhāvo\'sya na deva vidmahe
>
> tavāṅghri-reṇu-sparśādhikāraḥ \|
>
> yad-vāñchayā śrīr lalanācarat tapo
>
> vihāya kāmān suciraṁ dhṛta-vratā \|\| \[bhā.pu. 10.16.36\]

iti nāga-patnīnām ukteḥ \| na ca rukmiṇītvena prasiddhāyāḥ śriyas tatra
saṅgatiḥ \| kāla-deśayor anyatamatvāt, na ca vraja-strīṇāṁ
śrī-sambandha-lālasā yuktā, nāyaṁ śriyo\'ṅga u nitānta-rateḥ prasādaḥ \|
\[bhā.pu. 10. 47.60\] ity-ādinā \| tato\'pi paramādhikya-śravaṇāt
tasmāt---

> rukmiṇī dvāravatyāṁ tu rādhā vṛndāvane vane \| \[ska.pu. 5.3.197.76,
> matsya.pu., pa.pu. 5.77.37\] iti \|

mātsya-skāndādi nirṇīya---

> devī kṛṣṇamayī proktā rādhikā para-devatā \|
>
> sarva-lakṣmīmayī sarva-kāntiḥ saṁmohinī parā \|\| iti \|

bṛhad-gautamīya-dṛṣṭyā ca yā tāsu rādhātve prasiddhā sarvato vilakṣaṇā
śrīr virājate, tām uddiśyaiva tāsāṁ tad idaṁ vākyaṁ yathā---

> anayārādhito nūnaṁ bhagavān harir īśvaraḥ \|
>
> yan no vihāya govindaḥ prīto yām anayad rahaḥ \|\| \[bhā.pu.
> 10.30.28\] iti \|

agryeṇety upagataḥ priyayehety-ādi dvayaṁ ca tataś ca tāsāṁ yathā tatra
spṛhāspadatā tathāsmākaṁ ceti tad evaṁ tādṛśa-prema-sphūrtimayatad
gandhāḍhy atāyāḥ sampraty asmāsu prakāśaḥ syād iti darśitam \| na
kevalaṁ tādṛśaṁ tadraja eva **vāñchanti** api tu tādṛśaṁ
**pāda-sparśaṁ** ca **vāñchanti** tato vayam api taṁ ca **kāmayāmaha**
ity arthaḥ \| yad vā, tad-rajasa eva viśeṣaṇaṁ **pāda-**sparśam iti tad
avyabhicāri-phalatvāt-tad abhinnam eva ity arthaḥ \| **etasya** tasya
kīdṛśasya mahān sarvatra syād api svabhāvād uttama ātmā
saundaryādi-prakāśamayaḥ svabhāvo yasya tādṛśasya---tatrāpi śuśubhe
tābhir bhagavān devakīsutaḥ \[bhā.pu. 10.33.6\] iti śukokteḥ \|\|43\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 108) :** tatra svebhyaḥ
ṣoḍaśa-sahasra-saṅkhyābhyaḥ śrī-yadu-devasya patnībhyas tathāṣṭabhyaḥ
paṭṭa-mahīṣibhyaś ca tāsāṁ māhātmyaṁ vadantyaḥ parama-kāṣṭhāpannatayā
śrī-rādhikā-devyā āhuḥ---**na** vayam iti tribhiḥ \|

he **sādhvi**, sāmrājyādikaṁ na kāmayāmahe \| tatra **sāmrājyaṁ**
sārvabhaumaṁ **padam** \| svārājyam aindraṁ **padam** \| bhojyaṁ
tad-ubhaya-bhoga-bhāktvam, bhunaktīti bhuk tasya bhāva iti \| vividhaṁ
rājata iti virāṭ, tasya bhāvo vairājyam, aṇimādi-siddhi-bhāktvam ity
arthaḥ \| **pārameṣṭhyaṁ** brahma-**padam** \| **ānantyaṁ** ye te śataṁ
\[tai.u. 2.8.2\] ity ādi-śruti-rītyā manuṣyānandam ārabhya
śata-śata-guṇitatvena prājāpatyasya gaṇanāyāḥ parāṁ kāṣṭhāṁ darśayitvā,
para-brahmaṇi tu yato vāco nivartante \[tai.u. 2.4.1\] ity anena yad
ānandasyānantyaṁ darśitaṁ, tad apīty arthaḥ \| kiṁ bahunā, **hareḥ**
śrī-pateḥ padaṁ sāmīpyādikam api yat, tad etad api **na** kāmayāmahe \|
nādhīnaṁ kartum icchāma ity arthaḥ \|

tarhi kim adhikaṁ labdhuṁ kāmayadhve ? **na**,
tatrāhuḥ---etasyāsmat-patitvena sarva-vijñātasya **gadā**-**bhṛtaḥ**
**śrī-mat**-**pāda**-raja eva tāvan **mūrdhnā** **voḍhuṁ** kāmayāmahe \|
tatrāpi yat **śriyaḥ** **kuca**-**kuṅkuma**-gandhenāḍhyaṁ tad-gandhena
prāpta-sampad-viśeṣaṁ tat punar adhikaṁ **kāmayāmaha** ity arthaḥ \|

nanu, śrī-pater eva padaṁ śrī-**kuṅkuma**-**gandhāḍhyaṁ**
tat-sāmīpyādi-tyāgāt tat tu bhavatyas tyaktavatya eva \| yadi ca śrī-r
atra rukumṇy abhipreyate tarhi tat tu bhavatīnāṁ prāptam eva \| tasmāt
tat-tad-vilakṣaṇāyā eva **śriyaḥ** **kuca**-**kuṅkuma**-**gandhāḍhyaṁ**
tat syād iti gamyate \| tatas tad-avabodhanāya punar viśiṣyatām \|
tatrāhuḥ **vraja**-striya iti \| pūrṇāḥ pulindya urugāya \[bhā.pu.
10.21.17\] ity ādi sva-vākyādy-anusāreṇa **vraja**-stry-ādayo yad
**vāñchanti** vavāñchur ity arthaḥ \| vartamāna-prayogeṇa
tat-tad-aviccheda utprekṣyate \| atra pulindy-ādi-nirdeśas tu sveṣām api
tat-prāpti-yogyatā-vivakṣayā \| **tṛṇa**-vīrudho dūrvādyāḥ \| āsāṁ
tādṛg-anubhavaś ca
tat-**kuca**-**kuṅkuma**-saurabha-vāsitatvāvicchinna-tat-**pāda**-prabhāvād
eveti bhāvaḥ \| **gāvo** gāḥ \| **cārayataś** cārayantaḥ \| gopā ity
ante nirdeśas tu keṣāñcit priya-narma-sakhādīnāṁ
tad-anumodana-kāritve'pi puruṣatvāt tatrāyogyatā-vivakṣayā \| ayaṁ
bhāvaḥ---śrī-tvena prasiddhāyāḥ śriyas tatra kāmanaiva śrūyate, **na**
tu saṅgatiḥ \| yad-vāñchayā śrī-r \[bhā.pu. 10.16.36\] iti
nāga-patnīnāṁ, yā vai śriyārcitaṁ \[bhā.pu. 10.47.62\] ity uddhavasyāpy
ukteḥ \|

**na** ca rukmiṇītvena prasiddhāyāḥ śriyas tatra saṅgatiḥ \|
kāla-deśayor anyatamatvāt \| **na** ca **vraja**-strīṇāṁ
śrī-sambandha-lālasā yuktā---nāyaṁ śriyo'ṅga \[bhā.pu. 10.47.60\]
ity-ādinā tato'pi paramādhikya-śravaṇāt \| tasmād rukmiṇī dvāravatyāṁ tu
rādhā vṛndāvane vane \[SkandaP v.3.197.76, MatsyaP, PadmaP 5.77.37\] iti
mātsyānusāreṇa rukmiṇyā saha paṭhitā \| śāstra-dṛṣṭyā tūpadeśo
vāma-devavat \[ve.sū. 1.1.30\] iti nyāya-rītyā mahendreṇa parameśvara
iva durgayāpy ahaṅgrahopāsanā-śāstra-dṛṣṭyā svābhedenopadiṣṭā \|
śrī-rādhā tu sarvataḥ pūrṇā tal-lakṣmīḥ \|

tathā devī kṛṣṇamayī proktā rādhikā ity-ādi-bṛhad-gautamīyānusāreṇa,
rādhayā mādhavo devo mādhavenaiva rādhikā \[Rk-pariśiṣṭa\] KṛṣṇaS 189
(p113-4); PrītiS 108; RKAD 92+, 129; BSc 5.4
ity-ādi-ṛk-pariśiṣṭānusāreṇa **ca**, tāsu rādhātvena prasiddhā sarvato
vilakṣaṇā yā śrī-r virājate, tām uddiśyaiva tāsāṁ tad idaṁ vākyam \|
yathā **ca**---anayārādhito nūnaṁ bhagavān \[bhā.pu. 10.30.28\] ity-ādi,
**apy** eṇapatny-upagata \[bhā.pu. 10.30.11\] ity-ādi-dvayaṁ ca \| tataś
ca tāsāṁ yathā tatra spṛhā-spandatā, tathāsmākaṁ ceti \|

tad evaṁ tādṛśa-prema-sphūrtimaya-tad-gandhāḍhyatāyāḥ sampraty **apy**
asmāsu prakāśaḥ syād iti darśitam \| **na** kevalaṁ tādṛśaṁ tad-raja eva
**vāñchanti**, api tu tādṛśa-**pāda**-**sparśaṁ** ca \| ato vayam api
taṁ **kāmayāmaha** ity arthaḥ \| yad vā tad-rajasa eva viśeṣaṇaṁ
**pāda**-sparśam iti \| tad-avyabhicāri-phalatvād abhinnam evety arthaḥ
\|

**etasya** tatra kīdṛśasya ? mahān sarvatratyād api svabhāvād uttama
ātmā saundaryādi-prakāśa-mayaḥ svabhāvo yasya tādṛśasya tatrātiśuśubhe
tābhir bhagavān \[bhā.pu. 10.33.6\] iti śrī-śukokteḥ \|\|41-43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na vayam iti dvayam \|\|41-43\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : na** vayam ity ādi \| he
**sādhvi** ! **vayaṁ** ṣoḍaśa-sahasrāṇi, **sāmrājyaṁ**
sāmrājya-lakṣmī-bhāram \| evaṁ svārājyam api bhojyādi ca \| kiṁ bahunā ?
**ānantyaṁ** **hareḥ** padaṁ **vā** \| tarhi kiṁ vāñchathety
āhuḥ---**kāmayāmaha** ity ādi \| **etasya** **pāda**-**rajaḥ**
kāmayāmahe \| kīdṛśaṁ ? **śriyaḥ** **kuca**-**kuṅkuma**-gandhāḍhyam \|
kiṁ kartuṁ ? **mūrdhnā** voḍhum \|\|41-42\|\|

nanu, kathaṁ nohyate ? tat tu sulabham eva bhavatīnām, tat kiṁ
**kāmayāmaha** ity ucyate ? tatrāha---**vraja**-striya ity ādi \|
**vraja**-**striyo** yad **vāñchanti**, yathā **vraja**-**striyo**
mahātmano'sya **pāda**-**sparśaṁ** **vāñchanti**, tathā vāñchāma ity
arthaḥ \|

nanu, tāsāṁ saubhāgyam anyad eva, tat katham anyāsyāṁ bhaved ity
āśaṅkyāhuḥ---pulindya ity ādi \| nanu, vṛndāvana-sambandhāt tā api
saubhāgyavatya ity āhuḥ---**tṛṇa**-**vīrudhaḥ** \|
**tṛṇa**-vīrudt-sāmānyenāpi tatrāpi bhūtvā tad vāñchāma ity arthaḥ \|
**mahātmanaḥ** kīdṛśasya ? **gāvaś** cārayataḥ, gāḥ pālayataḥ \| sarvāḥ
kīdṛśyaḥ ? a**gopāḥ**---gopanaṁ gopaḥ, na vidyate gopo yāsāṁ,
sva-prasiddhā ity arthaḥ \| tenāsāṁ dvārakā-vilāsād vṛndāvana-vilasitam
evātipriya iti mantavyam \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yady evaṁ tarhi
sva-pādāmbuja-bhaktābhyo bhavatībhyaḥ sarvān eva kāmān kṛṣṇo dāsyatīti ?
tatrāhuḥ---**na** vayam iti \| **sāmrājyaṁ** sārvabhaumaṁ padaṁ svaḥ
svarge rājateiti svarāṭ, tasya bhāvaḥ svārājyam aindraṁ **padam** \|
bhojyaṁ bhuṅkte iti bhuk tasya bhāvo bhojyaṁ
yatheṣṭa-sarva-viṣaya-bhoga-bhāktvaṁ vividhaṁ rājata iti virāṭ tasya
bhāvo vairājyam aṇimādi-siddhi-bhāktvam ity arthaḥ \| **pārameṣṭhyaṁ**
brahma-padam**,** **ānantyaṁ** mokṣaṁ, **hareḥ** **padaṁ** sālokyādikaṁ
**na kāmayāmahe** \|

tarhi kiṁ kāmayadhve ? **etasya** kṛṣṇasya **śrīmat**-**pāda**-**raja**
eva tatrāpi **śriyaḥ** **kuca**-**kuṅkuma**-gandhenāḍhyam \| atra
śrī-padena prasiddhā nārāyaṇa-kāntā lakṣmīr na vacanīyā \| tasyāḥ
khalu---yad-vāñchayā śrī-r lalanācarat tapaḥ \[bhā.pu. 10.16.36\] iti
nāgapatnyādi-vākyāt kṛṣṇe kāmenaiva śrūyate, nāyaṁ śriyo'ṅga u
nitānta-rateḥ prasāda \[bhā.pu. 10.47.58\] ity uddhavokter na tu prāptiḥ
\|\|41-42\|\|

na śrī-padena rukmiṇy ucyata iti tatrāhuḥ---**vraja**-**striyo** yad
vāñchantīti \| kasmāt kṛṣṇa ihāyāti prāpta-rājyo hatāhitaḥ \|
narendra-kanyā udvāhyā \[bhā.pu. 10.47.45\] iti vraja-strīṇām uktiḥ,
tasyāṁ tāsāṁ sapatnī-bhāvād asūyaiva, na tu tat-sambandhavatī tasmin
vāñcheti \| tasmāt---

> devī kṛṣṇa-mayī proktā rādhikā para-devatā \|
>
> sarva-lakṣmī-mayī sarva-kāntiḥ sammohinī parā \|\| \[bṛ.gau.taṁ.\]

iti bṛhad-gautamīya-dṛṣṭyā śrī-padena śrī-rādhaivocyate tasyāḥ
kuca-kuṅkumāḍhyaṁ pāda-rajo vraja-striyas tat-sakhyaḥ suhṛdaś ca
vāñchanty eva tṛṇa-vīrudhaḥ sakāśāt pulindyaś ca vāñchanti \| yad
uktaṁ---pūrṇāḥ pulindya \[bhā.pu. 10.21.17\] ity atra tṛṇa-rūṣitena iti
gāvaḥ gāś cārayato mahātmanaḥ etasya gopāḥ priya-narma-sakhāḥ kecit
subalādayaś ca tat-sakhī-bhāva-bhāvi-matayaś ca **vāñchanti** na kevalaṁ
tādṛśaṁ tad eva vāñchanti, api tu tādṛśaṁ **pāda**-**sparśaṁ** ca
vāñchanti \| ato vayam api taṁ ca kāmayāmahe ity arthaḥ \|

yad vā, rajasa eva viśeṣaṇaṁ pāda-sparśam iti \| atrāsām īdṛśī kāmanā
tad-dinam ārabhyābhavat, yasmin dine prema-rasa-prasaṅgata uddhavaḥ
kṛṣṇasya sannidhau rahasi strī-jana-mahā-sadasi śrī-rādhāyā
rūpa-guṇa-prema-saubhāgya-mādhurya-paramotkarṣaṁ śrī-kṛṣṇa-vaśīkārakam
avarṇayat \| tatrāṣṭānāṁ rukmiṇy-ādīnāṁ sveṣāṁ saubhāgyotkarṣaṁ
mānayantīnāṁ tatra sā kamanā nābhūt, ṣoḍaśa-sahasra-strīṇāṁ tu tābhyo
nyūna-saubhāgyānām abhūd ity ato mauṣalyānte
ṣoḍaśa-sahasra-gopa-veśa-dhareṇa kṛṣṇenaitā adhvany arjunād ācchidya
gokulam āneṣyante iti kecid āhuḥ \|\|43\|\|

iti sārārtha-darśinyāṁ harṣiṇyāṁ bhakta-cetasām \|

tryaśītitama eṣo'tra daśame'jani saṅgataḥ \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe draupadī-kṛṣṇa-mahiṣī-saṁvādo

nāma tryaśītitamo'dhyāyaḥ \|

\|\|83\|\|

**\...**

**(10.84)**

## ṛṣi-gaṇa-kṛtā bhagavat-stutiḥ, vasudeva-yajñotsavaḥ, bandhūnāṁ prasthāpanādikaṁ ca \| 

**\|\| 10.84.1 \|\|**

**śrī-śuka uvāca---**

śrutvā pṛthā subala-putry atha yājñasenī

mādhavy atha kṣitipa-patnya uta sva-gopyaḥ \|

kṛṣṇe'khilātmani harau praṇayānubandhaṁ

sarvā visismyur alam aśru-kalākulākṣyaḥ \|\|

**śrīdhara-svāmī (bhāvārtha-dīpikā) :**

caturbhir adhikāśītitame muni-samāgame \|

vasudeva-makhotsāha bandhu-prasthāpanādikam \|\|

**subala**-**putrī** gāndhārī \| **mādhavī** subhadrā \| **kṣitipānāṁ**
rajñāṁ **patnyaḥ** **sva**-**gopyaḥ** kṛṣṇa-bhaktā **go**[^101]**pyaḥ**
\| **visismyur** vismayaṁ cakruḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vasudeva-makhotsāhottaraṁ
bandhūnāṁ nandādīnāṁ prasthāpanādikam \| ādinā sva-prasthānādi-grahaḥ \|
harer jñāni-priyatvaṁ yajñasya tad eka-viṣayatvaṁ tat-prīter
mukti-sādhanatvaṁ putrādi-snehasya saṁsāra-mūlatvaṁ cātrādhyāye
kathayati \| tatra vyāsādi-munīnām āgamanaṁ vaktuṁ pṛthādi-strīṇāṁ
santoṣodrekam āha---śrutveti \| sva-śabdena gopīṣu hareḥ snehodrekaṁ
vakti muniḥ \| **praṇayānubandhaṁ** kṛṣṇa-bhāryāṇām iti śeṣaḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : uta** **sva-gopyaḥ**
yathārthaṁ jñātvā \| śrī-śuko vadati---svāḥ svakīyāḥ gopyas
tat-tat-kathā-śravaṇenāti-vismitā babhūvuḥ \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atha**-śabdadvayaṁ vismaye
atyāścāryā \| kiṁ vā, cārthe, uktasamuccaye \| **uta** api śrī-gopyo\'pi
anirvacanīya-premavatyas tā api visismyuḥ, kiṁ naḥ pṛthādyā ity āsāṁ
yathottaraṁ vismaya-nivārake śrī-bhagavat-tattvajñāne nyūnatayā vismaye
yathottaram ādhikyaṁ kaimutika-nyāyena khyākhyeyam \| tatra ca
sarvābhyaḥ śrī-gopīnāṁ tattvajñāne nyūnatā prema-bhareṇa tad ācchādanād
iti spaṣṭam eva \| kṛṣṇe
sarva-cittākarṣakāśeṣa-bhagavattā-sāra-prakaṭanārtham avatīrṇe
sākṣād-bhagavati, ato\'khilānām ātmani priyatame **harau**
sarva-manohare ceti sarveṣām api tasmin sāmānyena praṇayaḥ sambhāvitaḥ
\| kiṁ vā, tāsām eva sarvāsām asau sūcitaḥ tathāpi praṇayasyānubandhaṁ
pravṛttiṁ dārḍhyaṁ vā śrī-mahiṣīṇāṁ sarvāsāṁ **śrutvā** **sarvā** eva
tāḥ kiṁ vā, anyāś ca sarvāḥ striyo\'lamaty arthaṁ visismyuḥ \| aśrūṇāṁ
kalā buddhir dhārā vā tayākulākṣyaḥ satyaḥ adbhuta-rasodaya-svabhāvāt
premodrekād vā \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrva-prasaṅga saṁślāghyam
upasaṁharati-śrutveti \| śrutvety anena yājñasenīty asyaiva
mukhyo\'nvayaḥ pūrva-prakaraṇe tasyā eva prastāvāt praśna-kartrītvāc ca
**subala**-putryādīnāṁ tu gauṇaḥ tāsāṁ nāma-mātra-grahaṇāt tatas tāsāṁ
śravaṇaṁ paramparayaiva jñeyam, na tu sākṣāt-tāsām āgre tasyāḥ
svātantryasya tādṛśa-vinoda-prastāvasya paṭṭa-mahiṣībhiḥ svayaṁ
tādṛśa-kathanasya cāyogyatvāt evam api prathamaṁ pṛthādīnām evopādānaṁ
gurutvād eva yājñasenīmādhavīty anayor ubhayato\'py
**atha-**śabda-nirdeśas tayos tadānīṁ sahāvasthānaṁ sūcayati
pūrva-pariccheda-sūcakatvāt tad anantaraṁ **kṣitipa-**patnīnām upādānaṁ
yathā-sambhavaṁ tan-nikaṭānikaṭatva-bodhanāya **uta** sva-gopya iti
sarvataḥ pṛthag upādānāt-tāsāṁ tu dūratvam eva vyajyate \| atas tāś ca
paramparayaiva śrutveti jñeyam \|

tāsu sva-śabda-vyañjita-pūrva-pūrva-śatakṛtvaḥ
saṅghuṣita-mahā-premavatīṣu vidyamānāsu tāsāṁ kathāyā eva
paramāścaryatvena prastāvyatvāt **atha**-vā sva-gopī-śabdena
tat-tat-pālayitryas tat-sakhyādaya ucyante \| ata eva sveti pṛthag uktiḥ
tatra **pṛthā-subala**-putryor vismayaḥ \| pātivratyāṁśe yājñasenyās tad
aṁśe bhāvāṁśe ca mādhavyāḥ snehāṁśe **kṣitipa-**patnīnāṁ yathāyogyaṁ
sva-gopīnāṁ tu svīya-bhāva-marma-sparśi-bhāvatve prakṣāntare yathā
svāśrayaṁ yataḥ praṇayānubandha-śabdasya tatra tatra tat-tad
aṁśa-prādhānya-vivakṣā na kevalaṁ vismayaḥ kāsāñcit
prema-sāmānyāṁśa-sparśena kāsāñcit sajātīya-tad-viśeṣāṁśa-sparśena ca
śrī-bhagavad-viṣayaka-prītyullāsaś ca jāta ity āha---**alam aśru-**kalāv
iti \| **alam** aty arthāḥ aśrūṇāṁ yaḥ kalā dhārā vāhinoṁ\'śāḥ tābhir
ākulākṣyaḥ nanu bhavatu kāsāñcit prīti-matīnāṁ tādṛśatvaṁ katham anyāsām
apīty āśaṅkhyāhuḥ---kṛṣṇe karṣākarṣaka-svabhāve yataḥ akhilānāṁ
prākṛtāprākṛtānām ātmani mūla-svarūpe **harau** rūpa-guṇādibhiś ca
sarva-manohareti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrutvety anena yājña-senītyasyaiva
mukhyo\'nvayaḥ \| pūrva-pūrva-prakaraṇe tasyā eva prastāvāt
**subala-**putrīnāṁ gauṇaḥ tāsāṁ nāma-mātrā-grahaṇāt tatas tāsāṁ
śravaṇaṁ paramparayaiva jñeyam \| na tu sākṣāt tāsām api tasyāḥ
svātantryasya tādṛśa-vinoda-pradasya prastāvasya paṭṭa-mahiṣībhiḥ svayaṁ
tādṛśa-kathanasya yogyatvāt **sva-gopyaḥ** tāsāṁ sva-svarūpa gopya ity
arthaḥ \|\|1-11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** śrutvety-ādi \| **uta**
sva-gopya iti sva-śabdo balarāma-parigṛhītā gopyas tadā tatra nāsann iti
mantavyam \|\|1-10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

catur-yuktādhikāśītitame muni-kṛṣṇa-mithaḥ-stutiḥ \|\|

śaureḥ praśno makhaś cāto nanda-prasthāpanādikam \|\|

**subala**-putrī gāndhārī **yājñasenī** draupadī mādhavī subhadrā
śrutveti \| pṛthāgāndhāryādīnāṁ paramparayaiva śravaṇaṁ na sākṣāt \|
tāsām agre draupadyāḥ paṭṭa-mahiṣīṇāṁ ca svātantryeṇa
tādṛśa-vinoda-vārtā-praśnottara-kautukasyānaucityāt tasmāt
draupadī-subhadrayor eva tābhiḥ sahavayasyabhāvena tat-tad aucityāt
sākṣāt śravaṇaṁ gopīnāṁ tu tābhiḥ sājātyābhāvād eva sahāvasthānābhāvād
atiparamparayaiva ata eva tatrota-śabdo

vipra-karṣārtha-jñāpanāya prayuktaḥ \| sva-śabda-prayogāttāsv eva
kṛṣṇasya svāntaraṅga-buddhyā pratiniśamanyālakṣitaṁ
pariṣvaṅgādi-vilāso'syātra tu kurukṣetre tasmin mahā-tīrthe
brahma-caryasthiti-prathaiveti jñeyam \| **visismyur** iti
**aśru**-kalākulākṣya iti gopīnāṁ vismayo\'śrukalā

tāsāṁ kiñcit sva-sajātīya-bhāva-darśanāt kṛṣṇasya
tat-tac-caritra-śravaṇāc ca na tu paṭṭa-mahiṣīṣu ca gopīnāṁ kaścid
anurāga iti jñeyam \|\|1\|\|

**\...**

**\|\| 10.84.2 \|\|**

iti sambhāṣamāṇāsu strībhiḥ strīṣu nṛbhir nṛṣu \|

ā[^102]yayur munayas tatra kṛṣṇa-rāma-didṛkṣayā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity uktarītyā \| **tatra**
**rāma-kṛṣṇa-**samīpe \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity evaṁ
śrī-bhagavat-premodayena sambhāṣyamāṇāsv **iti** tathā nṛbhiḥ pumbhir
**nṛṣu** sambhāṣyamāṇeṣu ceti parama-mahotsavaḥ sūcitaḥ \| atas
tatrājagmuḥ \| tatraiva prayojana-viśeṣaṁ cāha\--kṛṣṇaḥ sarvathā
sarvacittākarṣakaḥ rāmaś ca

sarva-loka-ramaṇas tayo**r didṛkṣayā** sākṣād-darśanārtham \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nānā-kautuke cātra
kautukāntaram āpatitam ity āha---itīti \| etad-vicitra-prakāreṇa ājagmur
ity atrāyayur **iti** kvacit-pāṭhaḥ \|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nṛṣu** sambhāṣyamāṇeṣu ca
\|\|2-7\|\|

**\...**

**\|\| 10.84.3 \|\|**

dvaipāyano nāradaś ca cyavano devalo'sitaḥ \|

viśvāmitraḥ śatānando bharadvājo'tha gautamaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha cārthe \|\|3-4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
śrī-bhagavat-priyatvādinādau nirdeśyasyāpi śrī-nāradasya śrī-dvaipāyanāt
paścān-nirdeśaḥ śrī-śukadevasya pitṛtvādinā tasmin gauravādhikyād iti
dik \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** munīn eva
gaṇayati-trikeṇa-tatra dvaipāyanasya prāṅ nirdeśaḥ pitṛtvādinā
gauravādhikyāt munyantarāṇāṁ kramas tv āgamana-kramād eveti gamyate \|
bhagavān iti rāmasya viśeṣaṇaṁ daśāvatāra-madhya-pāṭhād ādarādhikyena
dvitādīnāṁ brahma-putrā iti viśeṣaṇaṁ brahma-putrotpattāvanuktatvāt \|
yad vā, brahma-putrāḥ sanakādayaḥ \| brahma-putra iti pāṭhaḥ kvacit \|
ādi-śabdāt parāśara-maitreya-vaiśampāyanādayaḥ \|\|3-5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.4 \|\|**

rāmaḥ sa-śiṣyo bhagavān vasiṣṭho gālavo bhṛguḥ \|

pulastyaḥ kaśyapo'triś ca mārkaṇḍeyo bṛhaspatiḥ \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān** iti rāmasya
bhagavad avatāratvāt dvitādīnāṁ brahmaputrā iti viśeṣaṇaṁ prāk
śrī-brahma-putrotpattāvanuktatvāt \| yad vā, brahma-putrāḥ sanakādayaḥ
tat-hetyasya parato\'nvayaḥ \| ādi-śabdāt
parāśara-maitreya-paila-vaiśampāyanādayaḥ sarva eva munayaḥ sahasā
sadyaḥ sambhrameṇa vā \| prāgāsīnā iti sahasotthāne yogyatoktā \| ato
nṛpāmātyādayaḥ kecid anupaviṣṭā eva sthitā iti jñeyam \| ādi-śabdāt
rāja-purohitādayaś ca \| api sākṣāj-jagadīśvarau kṛṣṇa-rāmāv api
prakarṣeṇa praktiviśeṣeṇa daṇḍavan-nipātādinā nemuḥ \| yato viśvena
vanditān \|\|4-6\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ), viśvanātha-cakravartī (sārārtha-darśiṇī) :**
*na vyākhyātam.*

**\...**

**\|\| 10.84.5 \|\|**

dvitas tritaś caikataś ca bra[^103]hma-putrās tathāṅgirāḥ \|

agastyo yājñavalkyaś ca vāmadevādayo'pare \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dvitatritaikatāḥ sahodarāḥ
\| tritaḥ kūpe\'vahito devānhavata ūtaye iti śruteḥ \| tathā cārthe \|
apare uktānye dhaumya-kṛpādayaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī),**

**jīva-gosvāmī (laghu-vaiṣṇava-toṣaṇī),krama-sandarbhaḥ,
bṛhat-krama-sandarbhaḥ), viśvanātha-cakravartī (sārārtha-darśiṇī) :**
*na vyākhyātam.*

**\...**

**\|\| 10.84.6 \|\|**

tān dṛṣṭvā sahasotthāya prāg āsīnā nṛpādayaḥ \|

pāṇḍavāḥ kṛṣṇa-rāmau ca praṇemur viśva-vanditān \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tan** munīn \| **prāg**
utthāya \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sahasā atarkitaṁ śīghram eva
ity arthaḥ \| prāg āsīnā iti yadi te ete teṣām āgamanam aśroṣyan tadā
nāśiṣyantaiva pratyutāgre gatvā svayam ānayiṣyanta ceti bhāvaḥ \|
ādi-śabdāt śrī-nandādayaḥ purohitādayaś ca yato viśvena vanditān
śrī-bhagavatāpi mānitatvāt \|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.84.7 \|\|**

tān ānarcur yathā sarve saha-rāmo'cyuto'rcayat \|

svāgatāsana-mālya-mālya-dhūpānulepanaiḥ \|\|

**śrīdhara-svāmī (bhāvārtha-dīpikā) : ānarcur** arcitavantaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yathā**-vidhi arcayat \|
aḍ-āgamābhāva ārṣaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yathānye **sarve**
tathaiva rāma-sahito\'cyutaḥ sarvaiśvarya-paripūrṇo\'pi śrī-kṛṣṇaḥ
svāgatādibhir evārcayan san uvāceti pareṇānvayaḥ yato bhagavān
brahmaṇyatādy aśeṣa-guṇa-prakaṭanapara ity arthaḥ \| yato
dharma-guptanuḥ dharma-rakṣārtham avatīrṇa ity arthaḥ \| mahato\'pi
yatavācaḥ \| kutaḥ? anuśṛṇvatas tat-tad ukti-śravaṇārtham ity arthaḥ \|
svāgatādīnāṁ bhaktyā sambhrama-kṛtatvāt kramollaṅghanaṁ dīpādīnām
akaraṇaṁ ca jñeyam \|

yad vā, bhojanāpekṣya-dhūpa-dīpādīnāṁ bhojanābhāvena tad anuktiḥ \|
dhūpastv ayaṁ sthānādi-saurabhyāpekṣayaiva \| evaṁ sarvaṁ saṅgatam eva
\|\|7-8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tān** rāma-sahito\'cyutaḥ
sarvaiśvarya-paripūrṇo\'pi śrī-kṛṣṇaḥ svāgatādibhir ārcayat **yathā**
yenārcana-prakāreṇaiva sarve\'pi **tān** ānarcuḥ tasya
sarva-mūla-rūpatvāt-tad arcanenaiva tad arcanaṁ siddham ity arthaḥ \|
arcayann iti pāṭhe yugmakam \| svāgatādīnāṁ svāgamānusāreṇārthika-krama
evātra jñeyaḥ \|

yad vā \| arceyaṁ vyavahāra-kramaḥ \| tatra prathamataḥ svāgatam
upadrave jāte teṣāṁ loka-pālānāṁ prathamatas tasmai prati kāryatvāt
svāgate jāta evāsanadānārhatvāt āsanānantaram eva pādyaṁ
pratyeka-gaṇḍūṣa-praty eka-prakṣālana-pātrābhyāṁ jñeyam \| etad
upalakṣaṇatvenācamanīyaṁ ca tataḥ svāsthye satyarghādi samyag avaiyagrya
eva cānulepanaṁ yuktam \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.8 \|\|**

uvāca sukham āsīnān bhagavān dharma-gup-tanuḥ \|

sadasas tasya mahato yata-vāco'nuśṛṇvataḥ \|\|

**śrīdhara-svāmī (bhāvārtha-dīpikā) :** dharma-goptrī tanur yasya sa
dharma-guptanuḥ \| yatā niyatā vāgyasya tasya sadasaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya sadasaḥ
vipra-nṛpa-sabhāyāḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yato dharma-guptanuḥ
dharma-rakṣārtham avatīrṇa ity arthaḥ \| mahato\'pi yata-vācaḥ kutaḥ
anuśṛṇvataḥ tad ukti-śravaṇārtham ity arthaḥ \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sadasa iti saptamy arthe
ṣaṣṭhī \|\|8\|\|

**\...**

**\|\| 10.84.9 \|\|**

**śrī-bhagavān uvāca---**

aho vayaṁ janma-bhṛto labdhaṁ kārtsnyena tat-phalam \|

devānām api duṣprāpaṁ yad yogeśvara-darśanam \|\|

**śrīdhara-svāmī (bhāvārtha-dīpikā) : janma**-bhṛtaḥ sa-phala-janmānaḥ
\| **tat** phalaṁ **janma**-**phalam** \| kiṁ **tat** ? yad
**yogeśvara**-**darśanam** \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yogeśvarāṇāṁ
bhakti-jñāna-yogādy upadeṣṭṛṇāṁ viprāṇāṁ **darśanam** \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : aho** praharṣe \| **vayaṁ**
manuṣyāḥ \| yogaḥ samādhiḥ sāyujyaṁ vā \| tadīśvarāṇāṁ **darśanam**
\|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aho** praharṣe \| **vayaṁ**
manuṣyāḥ yogeṣu sva-svānuṣṭhiteṣu karma-jñāna-bhakti-lakṣaṇeṣu īśvarāṇāṁ
siddhānāṁ dātuṁ dūrīkartuṁ ca samarthānāṁ vā darśanaṁ
parama-bhāgavatānām eva vā sarveṣv eva tad uktiś chatri-nyāyena sā ca
sarvādarārthā \|\|9\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : janma-**bhṛtaḥ
saphala-janmāno bhavāmaḥ **devānām** **api** dṛṣprāpaṁ kim-punar nṛṇām
atratyānām\|\|9\|\|

**\...**

**\|\| 10.84.10 \|\|**

kiṁ svalpa-tapasāṁ nṝṇām arcāyāṁ deva-cakṣuṣām \|

darśana-sparśana-praśna-prahva-pādārcanādikam \|\|

**śrīdhara-svāmī (bhāvārtha-dīpikā) : kiṁ** ca, yuṣmākaṁ darśanam eva
tāvad devānām api duṣprāpam, asmākaṁ tu sparśanādikam api kathaṁ nu
ghaṭitam ? iti vismayenāha---kim iti \| **svalpa**-**tapasāṁ**
tīrtha-snānādi-mātre tapo-buddhir yeṣāṁ tathārcāyāṁ pratimāyāṁ **deva**
iti cakṣur dṛṣṭir yeṣāṁ, teṣāṁ yogeśvara-darśanādikam idaṁ kim
asambhāvitam ity arthaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ati-durlabhalābham
āha---kiñceti \| ity artha iti-kimatrāsambhāvanāyāṁ vyākhyeyam \| arcā
pūjāpratimayoḥ iti halāyudhaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : arcāyāṁ** pratimāyām eva na
ca vaiṣṇavādiṣu **kiṁ** vā, yogeśvareṣu devaḥ pūjyata iti cakṣuryeṣāṁ
teṣām \| prahvaḥ praṇāmaḥ \| pādayor arcanaṁ prakṣālanādikam \|
ādi-śabdād āsanārpaṇādiḥ \| anyat tair vyākhyātam \|

yad vā, vaikuṇṭhyāyām **arcāyāṁ** devaḥ sākṣād-bhagavān evāyam iti
cakṣur yeṣām iti cakṣur yeṣāṁ teṣām, **darśana**-sparśanādikaṁ
**svalpatapasāṁ** **kiṁ** syāt? api tu naiva \| atas tathā-bhūtānāṁ
sudurlabhānāṁ yuṣmākaṁ darśanādikaṁ yuṣmat-kṛpayaivāsmākam anadhikāriṇām
api siddham iti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ mahā-**tapasāṁ** devānām
api duṣprāpaṁ cettarhi tato\'pi kṣudra-**tapasāṁ** tathārcāyāṁ teṣāṁ
pratimāyām eva **deva**-cakṣuṣāṁ tad-darśane\'pi tat-svarūpa-jñāne\'pi
vā bhāgya-hīnānām asmākaṁ darśanaṁ sparśanādikaṁ ca **kiṁ** sambhavati?
naiva ity arthaḥ \| ato yuṣmat-kṛpā-vilasitam evaitad iti bhāvaḥ
\|\|10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharma-guptanurity anena
aho vayam ity-ādyās tasya vācaḥ kevalaṁ dharma-gopanārthā iti jñāpayanti
\| **arcāyāṁ** pratimāyām eva **deva**-buddhīnāṁ na tu yuṣmāsu tad api
yuṣmākam idaṁ yuṣmat-kṛpā-vilasitam eveti bhāvaḥ \|\|10-11\|\|

**\...**

**\|\| 10.84.11 \|\|**

na[^104] hy am-mayāni tīrthāni na devā mṛc-chilā-mayāḥ \|

te punanty uru-kālena darśanād eva sādhavaḥ \|\|

**śrīdhara-svāmī (bhāvārtha-dīpikā) :** etat prapañcayati---**na hy**
am-mayānīti tribhiḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etad arcādiṣu
devādi-buddhitvam \| **na** hi bahir mukhānāṁ tīrthādinā janma-sāphalyaṁ
kintu saj-jana-**darśanād** evety āha---**na** hīti \| tatra tatra
sannihitās tīrtha-devādayaḥ **urukālena** kāla-pakṣaṁ kṛtvaiva na tu
tadānīm **eva** \| tatra kiṁ kāraṇam ity asya
dehalī-dīpaka-nyāyenorukālenetyevottaram \| tathā hi-kalanaṁ kālaḥ
jñānam, kala gatau gaty arthakānāṁ jñānārthatāpīti vāmanādayaḥ \|
**uru-**guru-śabdau paryāyau \| uruṇā guruṇā dattaḥ kālaḥ **uru-**kālaḥ
\| madhyama-pada-lopī samāsas tena gurū-padiṣṭa-jñānena tat-tat-svarūpaṁ
tat-tan-mantraṁ tat-tad aṅgācaraṇādikaṁ jñātvā samupāsya
tat-tad-darśanaṁ prāpya tat-tad-devādi-prasādenāghakṣaye pāvitryam ato
gurūpadeśaḥ kāraṇam ity arthaḥ \| prakṛte kim āgatam iti
cedāha---**darśanād** eveti \| **sādhavaḥ** śāstrānuyāyinaḥ śiṣṭā iti
yāvat, sva-darśanānyathā-jñānam apagamayanti \| **eva**-śabdaḥ
gurūpadeśaṁ vyavacchinatti \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** na hy asmayāni
tīrthānīty-ādi---asmayāni **tīrthāni** **tīrthāni** na bhavanti? apitu
tīrthānyeva, mṛtśilāmayā **devā** na devāḥ? api tu **devā** **eva**,
kintu te **urukālena** punanti, sādhavastu **darśanād eva** \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato\'śeṣa-tīrtha-snānāt
sarva-deva-cārcanāccādhika-phalam asmākaṁ sampannam ity
āśayenāha---**na** hīti \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yac ca
tat-tac-chāstra-pramita-mahimnāṁ tīrthānāṁ deva-pratimānāṁ ca sevayā
narāṇām api doṣahānyā jñānaṁ jāyeteti tat-satyam **eva** kintu tatrāpy
asti bhavatām atiśaya ity āha---nahīti \| kākvā ammayāni
jalāvayava-rūpāṇi nadyādīni **tīrthāni** pāvanāni na bhavanti kiṁ tathā
**mṛcchilāmayāḥ** tad-vikārāḥ pratimādayo\'pi devas tad adhiṣṭhānatvena
tat-tad ātmyāpannatayā pāvanā na bhavanti kim? kintu te punantīty-ādi
\|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.84.12 \|\|

nā[^105]gnir na sūryo na ca candra-tārakā

na bhūr jalaṁ khaṁ śvasano'tha vāṅ manaḥ \|

upāsitā bheda-kṛto haranty aghaṁ

vipaścito ghnanti muhūrta-sevayā \|\|

**śrīdhara-svāmī (bhāvārtha-dīpikā) : vāṅ**-manasor apy
upāsanā-viṣayatvam, yo vācaṁ brahmety upāste \[chā.u. 7.2.2\] iti śruter
**aghaṁ** tan-mūlam ajñānaṁ na haranti \| atra
hetuḥ---**bheda**-**kṛto** **bheda**-kartāraḥ \| yad vā,
**bheda**-buddhiṁ kurvataḥ puṁsaḥ \| **vipaścito** nirasta-bhedāḥ \| te
tu **muhūrta**-mātra-sevayaivāghaṁ ghnantīti \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tan-mūlam avamūlam \|
atrājñānāharaṇe devānāṁ **bheda**-kartṛtvaṁ
**bheda**-jñānavat-tvenātma-svarūpa-jñānābhāvāt \| tad uktaṁ---

naite svarūpaṁ vidur ātmanas te hy ajādayo nātmatayā gṛhītāḥ \|
\[bhā.pu. 10.40.3\] ity ukteḥ \|

brahmādayas tanubhṛto mithurardyamānāḥ \| \[bhā.pu. 11.6.14\] ity-ādy
ukteś ca \|

brahmādīnāṁ śuddha-sāttvikatvena jñāna-dāne samarthatvena teṣām
ajñānitvakalpanam anucitaṁ matvāha---yadveti \| te kasya pāpaṁ **na**
harantīti cedāha---**bheda-**buddhiṁ kurvata iti \| te jñāninas tu
jñānisaṅgasya sarva-puṇyāvāpti-hetutvāt \| nātaṁ tena
samasta-tīrtha-salilety ādy ukteḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad eva vivṛṇoti-neti \|
**bhedakṛto** bhagavad adhiṣṭhānatvenābhinneṣv apy eṣu pratyekam
īśvara-buddhyā bhedaṁ kurvata ity arthaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** astu tāvat tat-pratimāyāṁ
tata-dṛṣṭyopāsanaṁ tat-tan-nirmita-tīrtha-sevā vā sākṣāt-tat-tad
upāsanam api nyūnaṁ tato bhūprabhṛti jaḍopāsanaṁ tu sutarām iti
bhavad-vidhopāsanam eva sarvottamam ity āha---**nāgnir** iti \| tārakās
tadākāra-vimānāḥ bṛhaspatyādayaḥ **bheda-**kartāraḥ aham indro\'yaṁ
varuṇa iti jñāpayitāraḥ na tu sarvatrābhinnaṁ parameśvaraṁ jñāpayitāraḥ
\| yad vā, tādṛśa-parameśvarādarśitena sarvatra
tat-tad**-bheda**-buddhiṁ kurvataḥ puṁsa iti vipaścitas tu
parameśvaraika-darśinaḥ tādṛśaṁ parameśvaram eva jñāpayanti tasmāt-tad
ajñāna-mūlamagham aparādhaṁ **muhūrta-sevayā** ghnantīti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** rukmiṇī dvāravatyāṁ tu rādhā
vṛndāvane vane \[SkandaP v.3.197.76, MatsyaP, PadmaP 5.77.37\] ity
upalakṣaṇād evāvakṣyamāṇā agnyādayaḥ evaṁ bhauma ijyadhīḥ ity atrāpi
najñaḥ bhagavat-pratimā-pūjakas tu tādṛśaś cet kaniṣṭha-bhāgavata eva \|
arcāyām eva haraye \[bhā.pu. 11.2.47\] ity ekādaśāt **bheda-kṛto**
**bheda**-kartāra ayam indro\'yaṁ varuṇa iti jñāpayitāro nanu
sarvatrābhinnaṁ parameśvaraṁ jñāpayitāraḥ \|\|12-20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : na** hy ammayāni
tīrthānīty-ādi \| ammayāni tīrthāni na bhavanti api tu bhavanty eva \|
evaṁ mṛcchilāmayāḥ devā api kintu tāni urukālenaiva punanti sādhavastu
darśanād eva \| ayam-bhāvaḥ \| tīrthāni yasya hastau ca pādau ca ity-ādi
yathā-vidhi **sevayā** devatāś ca yathā-vidhi niraparādhanād eva punanti
ete tu yādṛcchikasaṅgenāpi \|\|11-12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vāṅ-**manasayor apy
upāsanā-viṣayatvaṁ yo vācaṁ brahmety upāste yo mano brahmety upāste iti
śruteḥ \| kṣut-pipāsādibhiḥ ādara-prāpty-ādibhiś cātmaparayoḥ sāmye\'pi
bhedaṁ karotīti **bheda-**kṛt tasya **aghaṁ**
bhedotthamavajñopekṣāmātsaryādikaṁ **ghnanti** \|\|12\|\|

**\...**

\|\| 10.84.13 \|\|

yasyātma-buddhiḥ kuṇape tri-dhātuke

sva-dhīḥ kalatrādiṣu bhauma ijya-dhīḥ \|

yat-tīrtha-buddhiḥ salile na karhicij

janeṣv abhijñeṣu sa eva go-kharaḥ \|\|

**śrīdhara-svāmī (bhāvārtha-dīpikā) :** ataḥ sādhūn
vihāyānyatrātmādi-buddhyā sajjamāno'ti-manda ity āha---yasyeti \|
ātma-buddhir aham iti **buddhiḥ** \| trayo dhātavo vāta-pitta-śleṣmāṇaḥ
prakṛtayo yasya, tasmin **kuṇa**[^106]**pe** śarīre **sva-dhīḥ** svīyā
iti **buddhiḥ** \| bhaume bhū-vikāre **ijya**-dhīr devatā-**buddhiḥ** \|
yad yasya **tīrtha**-buddhis tīrtham iti buddhiḥ \| **abhijñeṣu**
tattva-vitsu yasya tā buddhayo na santi, **sa eva** goṣv api kharo
dāruṇo'ty-avivekī \| yad vā, gavāṁ tṛṇādi-bhāra-vāhaḥ kharo gardabha iti
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ sādhava **eva**
sarvottamā ato hetoḥ \| anyatra dehādiṣu \| prakṛtayo mūla-kāraṇaṁ
svabhāvā vā \| **kuṇape** tvad acetane pūti-gandhau śave caiva pudgale
kuṇapaḥ smṛtaḥ iti mediny-ādayaḥ \| tā buddhaya ātmādi-buddhayaḥ \| goṣu
balīvardeṣu **kharaḥ** kharas tīkṣṇe ca dāruṇe iti dharaṇiḥ \|
balīvardāstu svabhāvata **eva** dāruṇāḥ santīti
khara-pada-kṛta-viśeṣasya tatrābhāvādāha---yadveti \| paśūnāṁ paśur ity
arthaḥ \| yad vā, gavi bhūmau kharo rāsa-bhavad-bhāravāḍ **eva** ity
arthaḥ \|\|13\|\|

---------------------------------------------------------------------------------------------------------------------

KD: vyatireka-bhaṅgyāpi praśaṁsanti---**yasya** iti \| **kuṇapaṁ**
nirjīvaṁ śarīram \| **tridhātukaṁ** tejo'vannātmakatvāt,
vāta-pitta-kaphavaddhatvād vā \| **sva-dhīḥ** ātmīya-buddhiḥ \|
**bhaume** pratimādau **ijya-dhīḥ** pūjya-buddhiḥ \| **yad** yasya jale
**tīrtha-buddhiḥ** \| na tv **abhijñeṣu** bhakteṣu \| **karhicit**
kadācit \| **gokhara** iti ajñatve nindyatve ukte \| bhagavān kurukṣetre
militān munīn \|\|13\|\| \[mu.pha. 4.12\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** \|
**yasyātma-**buddhir ity-ādi---**kuṇape** śarīre **eva** yasya
ātma-buddhi nābhijñeṣu vaiṣṇaveṣu, **kalatrādiṣu-sva-dhīḥ**
svakīya-**buddhiḥ** nābhijñeṣu, bhaume mṛnmaye
śiva-liṅga-durgā-pratimādau **ijya**-dhīr nābhijñeṣu, **salile**
ṛṣijuṣṭe jale **tīrtha-**buddhir nābhijñesu, **sa eva** gokharaḥ
atimūrkhaḥ \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kuṇapaḥ śavaḥ \|
tat-tulyād-deha \[tat-tulyad eha\] **eva** kuṇapas tasmin
ghṛṇāspadatvena kuṇapa-sādṛśyam **eva** darśayati---tridhātuka iti \|
anenātma-vaiparītyena tasminn ātma-vaiparītyena tasminn ātma-buddher
ayogyatoktā \| tathāpi tasminn evātma-**buddhiḥ** evam agre\'pi
boddhavyam \| tathā hi **kalatrādiṣu** vairāgyādinā tyājyeṣv api
ādi-śabdāt putra-vittādayaḥ bhaume
mṛd-dāru-śilādi-bhūmi-dravya-mayādhiṣṭhāne iti sākṣād-bhagavad-vuddhyā
pūjyamānaṁ tad-vyāvartitam \| **abhijñeṣu**
vedārtha-tattva-śrī-bhagavat-tad-bhaktādi-māhātmya-vediṣu \| karhicid
iti kadācid api teṣu tat-tad-buddhyā sad-buddhir **eva** ity arthaḥ \|
ātma-buddhyādīnā yathottaraṁ nyūnatvam \| māstvātma-**buddhiḥ** svadhīr
api nāstīty evaṁ vyākhyeyam \| iti tāsāṁ kayācid api buddhyā
sādhu-buddhir **eva** \| sarva-buddhi-rāhityena tvatyantābuddhir nīca
evety uktam \| gokhara iti \| go-rvṛṣo\'nyanta-nirbuddhiḥ \| asau kharo
gardabho mahādhamaś ca ity arthaḥ \| yad vā, yathā
bṛhaspati-saṁhitāyām---

> ajñāta-bhagavad-dharma-mantra-vijñāna-saṁvidaḥ \|
>
> narāste gokharā jñeyā api bhūpāla-vanditāḥ \|\| iti \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kuṇapaḥ śavaḥ svatas tat
tulyatvād-deha **eva** kuṇapaḥ tasmin jīvadvayopadeśe\'pi
**tri-dhātuke** tan-mūlaka-sarva-rogākule anenātma-vaiparītyena tasminn
ātma-buddher ayogyatoktā \| **abhijñeṣu** \|
sarva-paramātma-śrī-bhagavad-vijñeṣu tu yogyatā teṣāṁ
tādṛśa-śrī-bhagavatmayatvāt tathāpi tasminn evātma-**buddhiḥ** **na** tv
**abhijñeṣu** evam agre\'pi tathā hi tādṛśa-deha-parikareṣu
**kalatrādiṣu** tādṛśeṣv api sva**-dhīḥ** na tu
tādṛśa-bhagavat-parikareṣu teṣu tādṛśeṣu tathā jale sāmānye\'pi
**buddhiḥ** snātaḥ pavitro\'ham iti na tu
**tīrtha-**pādāhvaya-śrī-bhagavan-mayeṣu teṣu karhicid iti kadācid
api-tāsāṁ buddhīnām ekatarāstitve\'pi nāsti doṣaḥ sūcitaḥ \| sarvadā
sarva-śahityena tvatinīcatvam evety āha---**sa eva** gokhara iti \|
go\'tyanta-nirbuddhiś cāsau svaro\'tyantādhamaś ca ity arthaḥ \|

sindhu-nada-tīrāraṇye gokharākhyo gardabhākāro
niṣprayojana-paśu-viśeṣo\'py asti \| mleccha-pati-viśeṣo\'pi \|
bṛhaspati-saṁhitāyāṁ tvavaiṣṇavo\'pi \| tathā ninditaḥ

> ajñāta-bhagavad-dharma-mantra-vijñāna-saṁvidaḥ \|
>
> narās te gokharā jñeyā api bhū-pālavanditāḥ \|\| iti \|

ato bhagavad arcādi-sambandhe tu tādṛśasyāpi kaniṣṭha-bhāgavatatvam
**eva** **na** tu go-khara-śabda-vyapadeśatvaṁ yathaikādaśe arcāyām
evaharaye \[bhā.pu. 11.2.47\] ity-ādi \| ataḥ pūrva-pūrvam api
sādhāraṇād **eva** tat-pratimā-tat-tīrthāny **eva** darśitāni \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : yasyātma-buddhiḥ**
kuṇapety-ādi \| **kuṇape** mṛta-prāya-śarīra evātma-**buddhiḥ** \|
**kalatrādiṣu** **sva-dhīḥ** ātmīya-**buddhiḥ** bhaume mṛṇmaye
śiva-liṅga-durgā-pratimādau **ijyadhīḥ** **salile** jala **eva**
**buddhiḥ** na tu **abhijñeṣu** janeṣu vaiṣṇaveṣu ātma-buddhyādayo yasya
**sa eva** go**kharaḥ** paśu-sevī paśuḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataḥ sādhūn
vihāyānyatrātmādi-buddhyā saj-jamāno\'timanda ity āha---yasyeti \|
kuṇapaḥ śavas tat-tulye dehe tridhātuke vāta-pitta-kapham aye yasyā ātmā
**buddhiḥ** ātmā premāspadaṁ tad**-buddhiḥ** **sva-dhīḥ** svīyā ime iti
**dhīḥ** bhaume pārthiva-pratīmādau **ijya-dhīḥ** pūjyo\'yam iti
**buddhiḥ** **yat** yasya **salile** nadyādi-jale tīrtham idam iti
**buddhiḥ** karhicit kadācid api **abhijñeṣu** bhagavat-tattvajñeṣu
yasya tā buddhayo **na** bhavanti **sa** **eva** go**kharaḥ** goś cāsau
kharaś cety ubhaya-sādhād ubhaya-śabdavācya ity arthaḥ \| yad vā, gavām
api tṛṇādi-bhāra-vāhako gardabhaḥ-bṛhaspati-saṁhitāyāṁ tu---

> ajñāta-bhagavad-dharma-mantra-vijñāna-saṁvidaḥ \|
>
> narās te gokharā jñeyā api bhūpāla-vanditāḥ \|\| ity uktam \|

atra **yasyātma-buddhiḥ** kuṇapa **eva** na tv abhijñeṣv ity uktyā
ubhayatrātma-buddhayo **na** gokharā ity āyātam \| abhijñeṣv
evātmādi-buddhayas tv atiśreṣṭhā eveti bhāvaḥ \| atra bhaume
bhagavat-pratimā-bhinne iti vyākhyeyam---

> arcāyām **eva** haraye pūjāṁ yaḥ śraddhayehate \|
>
> na tad-bhakteṣu cānyeṣu sa bhaktaḥ prākṛtaḥ smṛtaḥ \|\|\[bhā.pu.
> 11.2.47\]

ity **eva** daśokter abhijñeṣv **ijya-**buddhya-bhāve\'pi
tat-pratimā-sevinaḥ kaniṣṭha-bhaktatvokteḥ \| evaṁ salila ity atrāpi
gaṅgāyam unādi-bhinne iti vyākhyeyam \| tādṛśa-vacana-paraḥ-sahasrebhya
iti \|\|13\|\|

**\...**

**\|\| 10.84.14 \|\|**

**śrī-śuka uvāca---**

niśamyetthaṁ bhagavataḥ kṛṣṇasyāku[^107]ṇṭha-medhasaḥ \|

vaco duranvayaṁ viprās tūṣṇīm āsan bhramad-dhiyaḥ \|\|

**śrīdhara-svāmī (bhāvārtha-dīpikā) :** duranvayam ananurūpam \|
bhramanty anavasthitā buddhir yeṣāṁ te \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
akuṇṭha-medhaso\'prati-hata-jñānasya \| ananurūpaṁ durjñeyābhiprāyam
\|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : vaco** **duranvayaṁ**
durjñeyam \| kiṁ stauti kiṁ nindatīti bhramantī dhīr yeṣāṁ te
bhraman**-dhiyaḥ** santaḥ **tūṣṇīmāsan** \| yadi vacaso'rthānajñāsyan,
tadā praty uttaramadāsyan \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavataḥ**
sākṣāt-parameśvarasya tatrāpi kṛṣṇasyāśeṣaiśvarya-prakaṭanaparasya
ato\'kuṇṭha-medhaso\'paricchinna-buddher api \| ittham īdṛśaṁ
karmāsakta-jīvasy eva **vaco** niśamya viśeṣeṇa prānti
sarva-vedārtha-tattvopadeśena sarveṣāṁ jñānaṁ pūrayantīti viprā api
**bhrama-ddhiyaḥ** santaḥ \| anyat tair vyākhyātam \|

yad vā, duranvayam asambaddham \| parameśvarasya
karma-parajīva-sāmyokter asaṁlagnatvāt \| atas tātparyāvadhāraṇāśaktyā
bhramadiyaḥ saṁśayākulacittāḥ \| anyat samānam \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavatas tatrāpi kṛṣṇasyeti
svayaṁ bhagavata ity arthaḥ \| ato **akuṇṭha-medhasaḥ**
aparicchinna-jñānasyāpi ittham īdṛśaṁ duranvayam asambaddhaṁ
karma-para-jīva-sadṛśokteḥ \| svayaṁ ca **viprās** tan-mahima-vidvāṁsaḥ
atas tātparyāvadhāraṇāśaktyā **bhrama-ddhiyaḥ** saṁśayākula-cittāḥ
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : vaco** duranvayam ity-ādi \|
**duranvayaṁ** durbodhaṁ kimasmān stauti kimuha satīti sarveṣāṁ
dhīvibhramo jāta ity arthaḥ \| evaṁ ca **bhramaddhiyaḥ** santas **tūṣṇīm
āsann** iti śeṣaḥ \|\|14-17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vacaḥ aho vayaṁ
janma-bhṛta ity-ādikaṁ **duranvayaṁ** tad ananurūpatvād-durgamam
\|\|14\|\|

**\...**

**\|\| 10.84.15 \|\|**

ciraṁ vimṛśya munaya īśvarasyeśitavyatām \|

jana-saṅgraha ity ūcuḥ smayantas taṁ jagad-gurum \|\|

**śrīdhara-svāmī (bhāvārtha-dīpikā) :** īśitavyatām anīśvaratāṁ
karmādhikāritāṁ **jana**-**saṅgraha**-mātram etad **ity** **ūcuḥ** \|
smayanto hasantaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** śrī-kṛṣṇam \|
īśitavyastv anīśatve dāsye ca parikīrtitaḥ iti \| **jagad**-guruṁ
jagac-chāstāram \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īśitavyatāṁ **ciraṁ**
**vimṛśya** vicārya smayantaḥ paścād-vijñāya tad-vacana-bhaṅgyā
smayamānāḥ santaḥ \| **jana-**saṅgraho loka-śikṣaṇam itam **ūcuḥ** \|
**jana**-saṅgrahe hetuḥ---jagatāṁ **gurum** iti \| anyat tair vyākhyātam
\|

yad vā, īśitavyatāṁ jīvavyavahārādikam idaṁ **jana-saṅgraha** iti
**vimṛśya** atas tadvacas tātparya-jñānena kiṁ vā, sarva-sad-guṇa-nidher
vinaya-svabhāvād eveti **vimṛśya** bhakty eṣaddhasantaḥ---īśvare sākṣād
uccahāsasyāyogyatvāt \| tam ūcur vakṣyamāṇam \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** īśitavyatāṁ **ciraṁ**
**vimṛśya** naiśvaryābhāvān na pratiṣṭhālobhānnājñānād vā khalv idaṁ
kintu parama-sādguṇyena nara-līlocitavinaya eveti vicārya smayantaḥ
sāścaryaṁ salajjaṁ sānandaṁ parasparaṁ vīkṣya smayamānā eva
**jana-**saṅgraho loka-śikṣaṇam iti janānāṁ bhaktānāṁ **saṅgraha**
ākarṣaṇam iti vā tam **ūcuḥ** **jana-**saṅgrahe hetuḥ jagatāṁ guruṁ
sarva-sād-guṇya-pravartakam iti \|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** īśvarasya muniṣu
īśitavyatvaṁ **ciraṁ-vimṛśya** tatropapattim apaśyanto **jana**-saṅgraho
dharma-sthāpakasya bhagavato loka-śikṣaṇārtham evedaṁ vacanāvaraṇādikam
**ity ūcuḥ** \| tatra hetuḥ---**jagad-gurum** iti \|\|15\|\|

**\...**

**\|\| 10.84.16 \|\|**

**śrī-munaya ūcuḥ---**

yan-māyayā tattva-vid-uttamā vayaṁ

vimohitā viśva-sṛjām adhīśvarāḥ \|

yad īśi[^108]tavyāyati gūṭha īhayā

aho vicitraṁ bhagavad-viceṣṭitam \|\|

**śrīdhara-svāmī (bhāvārtha-dīpikā) :** a[^109]nan**vayaṁ** vivṛṇvanta
āhur dvābhyām, **yan** māyayeti \| **tattva**-vitsūttamā api vayam \|
kāsau māyā yayā **vimohitā** iti tām āhuḥ, yad iti \| yad yasmād
**īhayā** nara-ceṣṭitena gūḍhaḥ sann īśitavyāyaty anīśvara-vad ācarati
bhavān \| nanv aham īśvaraś cet kim ity evam ācareyaṁ tatrāhuḥ, **aho**
iti \| bhagavatas tava viceṣṭitaṁ vicitram atarkyam \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ māyām \|
atrāśaṅkate---nanv iti \| tatrākṣepe \| viceṣṭitaṁ līlā \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** katham ūcus
tadāha---**yan**-māyayeti pañcabhiḥ \| yasya **māyayā** tasya bhagavato
**viceṣṭitam** ity anvayaḥ \| **viśva**-sṛjāṁ marīyādi-prajā-patīnāṁ
madhye **adhīśvarāḥ** parama-śreṣṭhā api viśeṣeṇa mūrkha-prajabhyo\'py
ādhikyena mohitāḥ \| tattva-viduttamatvādi-mahābhimānāt \| yad vā,
vimohitatvād eva **viśva-sṛjām** adhīśvarā mahā-prajā-patyabhimānina ity
arthaḥ \| **aho** āścarye \| anyat tair vyākhyātam \|

yad vā, gūḍho veda-durvedo\'pi bhagavān **īhayā** vividhalīlayā
**īśitavyāyati** jīva-vad ācarati \| anyathā **īhayā** bahu-vyāpāreṇa
gūḍha ācchanna-jñānaḥ san yasya **māyayā** īśitavyo bhṛtyas tad-vad
ācarati ca janaḥ sarvo\'yam \| nanu kim arthaṁ māyāṁ prāpnuyām?
tatrāha---**aho** iti khede \| anyat samānam \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punaś cocur ity
āha---śrī-munaya ūcur iti \| katham ūcus tatrāha---**yan-**māyayeti
pañcabhiḥ \| tatra duranvayatvaṁ vivṛṇvate dvābhyām \| yasya **māyayā**
atarkya-śaktyā **vayaṁ** mohitāḥ tasya bhagavato **viceṣṭitam** ity
arthaḥ \| tattveti viśveti \| tat-tad-rūpatvena sarvairjñātā apīty
arthaḥ \| anyat-taiḥ \| yad vā, gūḍhaḥ veda-durvedo\'pi bhagavān
**īhayā** vividha-līlayā **īśitavyāyati** jīvavad ācarati \|
parasmai-padam ārṣam \|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svayaṁ parameśvaro\'pi
bhagavān īśitavyāyate **īhayā** nara-ceṣṭayā hetunā gūḍhaḥ durlakṣyaḥ
san etad eva viceṣṭitaṁ bhagavat-parama-yaśaskaram ity arthaḥ \| bhagaṁ
śrī-kāma-māhātmya-vīrya-yatnārkakīrtiṣu ity amaraḥ \|\|16\|\|

**\...**

**\|\| 10.84.17 \|\|**

anīha etad bahudhaika ātmanā

sṛjaty avaty atti na[^110] badhyate yathā \|

bhaumair hi bhūmir bahu-nāma-rūpiṇī

aho vibhūmnaś caritaṁ viḍambanam \|\|

**śrīdhara-svāmī (bhāvārtha-dīpikā) :** bhagavattvam evāhuḥ, **anīha**
iti \| anīho'kriya eva \| **ātmanā** svarūpa-mātreṇa \| ba[^111]hudhety
atra dṛṣṭāntaḥ, **yathā** **bhaumair** iti \| **bhaumair**
ghaṭādi-vikārair upalakṣitā, vācārambhaṇaṁ vikāro **nāma**-dheyaṁ
mṛttikety eva satyam iti śruteḥ \| nanu katham ahaṁ
jagat-sṛṣṭy-ādi-kartā vasudeva-putratvād iti tatrāhuḥ, **aho** iti \|
vibhūmnaḥ paripūrṇasya tad evaṁ janmādi **caritaṁ** **viḍambanam**
anukaraṇa-mātraṁ natu tattvam iti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sṛṣṭyādi-kartṛtvam
ākṣipati-nanv iti \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anīho ghaṭādi-nirmāṇe
kumbhakārādi-vad-bāhyaceṣṭāyutaḥ san-icchā-mātreṇaiva tat-tat-siddheḥ \|
yad vā, tac-cātmanā svayam eva anya-nairapekṣyeṇa ity arthaḥ \|

tathāpi na vadhyata tat-tat-karmabhiḥ \| hi niścitam \| **aho** harṣe \|
vibhūmnaḥ paripūrṇasya \|

nanu pūrṇaścet tarhi kathaṁ jarāsandhāditaḥ palāyeḥ?
tatrāha---viḍambanaṁ caritam \| caritena tān viḍambayasīty arthaḥ \|
anyat tair vyākhyātam \|

yad vā, **yathā** yathāvat ity abandhane samyaktoktā\| hi yataḥ bhaumar
**bahunām arūpiṇī** bhūr api tairna **badhyate**, vikriyāṁ nāpādyate \|
nanu sṛṣṭy-ādinā me kiṁ **nāma** prayojanam? sarva-jīva-hitārtham ity
āhuḥ-**aho** iti \| **caritaṁ** sṛṣṭyādikam, ḍalayorekatvāt
vilambanaṁ-sarva-jīvānām avalambanam ity arthaḥ \| anyat-samānam
\|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** naivam adhunaiva kintu
sarva-daivety āhuḥ---svayam ekaḥ kartrantara-sahāya-rahitaḥ \| tatrāpy
**ātmanā** karaṇāntara-sahāya-rahitena svarūpeṇaiva tatrāpy anīhaḥ
kriyā-pariṇāmābhyāṁ vikārarahito bhavān **etad**-viśvam api sṛjatīty-ādi
tatrāpi **bahu-**dheti tat-tad-brahmāṇḍa-bhedena kāla-bhedena ca
vicitrataya ity arthaḥ \|

tac ca svasyājñāna-viṣayāśrayatvāsambhavāt pariṇāmenaivety
āhuḥ---**yathā** **bhaumair** iti \| atha ca na **badhyate**
tat-tad-doṣeṇa lipto na bhavati tasmād **aho** vibhūmnaḥ parama-pūrṇasya
tava **caritaṁ** **viḍambanam** asmād-ṛśabuddhi-tiraskārakam ity arthaḥ
\|

śrutes tu śabda-mūlatvāt \[bra.sū. 2.1.27\] iti nyāyenācintya-śaktitvād
iti bhāvaḥ \|\|17\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tavaiśvaryam anaiśvaryaṁ
ca durgamatvād apāram ity āhuḥ---**anīha** iti \| etat jagat
**bahu-**vidham **ātmanā** svenaiva sṛjati bhagavān eka eva
**bahunāma**-rūpaṁ jagad-bhavatīty atra dṛṣṭāntaḥ \| **yathā**
**bhūmir** ekāpi bhaumaiḥ ghaṭa-paṭādibhiḥ **aho** adbhutaṁ vibhūmnaḥ
pūrṇa-parameśvarasyāpi tava caritraṁ viprārādhanādi-lakṣaṇam
īśitavyatva-gamakaṁ **viḍambanam** īśitavyasyānukaraṇam eva \|\|17\|\|

**\...**

**\|\| 10.84.18 \|\|**

athā[^112]pi kāle sva-janābhiguptaye

bibharṣi sattvaṁ khala-nigrahāya ca \|

sva-līlayā veda-pathaṁ sanātanaṁ

varṇāśramātmā puruṣaḥ paro bhavān \|\|

**śrīdhara-svāmī (bhāvārtha-dīpikā) :** jana-saṅgraham āhuḥ, athāpīti
tribhiḥ \| **sattvaṁ** śuddha-sattvātmakaṁ rūpaṁ bibhirṣi \|
**sva-līlayā** ācāreṇa **veda**-**pathaṁ** ca **bibharṣi** \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kāle** sajjanopaplava-samaye
\| varṇāśramāṇām ātmā niyantā tat-tad-dharma-pravartakaḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
athāpīty-ādi---**sattvaṁ** saparātparatvaṁ **sva**-**līlayā**
**sva-janābhi-guptaye** **veda-pathaṁ** vibharṣi **varṇāśramātmā** san,
ato **bhavān** paraḥ **puruṣaḥ** puruṣottama eva \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athāpīti yadyapi sṛṣṭyādy
arthaṁ raja ādi-guṇatrayaṁ **bibharṣi** \| tathāpi **kāle**
pālana-samaye sattvam eva guṇaṁ **bibharṣi** pālayasīty arthaḥ \| kim
artham? svajanāḥ sādhavas teṣām abhitaḥ sad-dharma-pravartanādinā
guptaye rakṣāyai ata eva khalānāṁ vadhādinā **nigrahāya** \|
**sanātanaṁ** tvad-rūpam \| tathā coktaṁ ṣaṣṭha-skandhe yamadūtaiḥ vedo
nārāyaṇaḥ sākṣāt \[bhā.pu 6.1.40\] iti \| yad vā, **sanātanaṁ** sadā
vartamānam \| ity avaśya-paripālyatoktā \| yad vā, ṣaṇu dāne sanaḥ
sarva-śreyodānam \| tam ātanotīti tathā tam \| ato varṇāśramāṇām ātmā
pravartako **bhavān** eva \| yataḥ paraḥ **puruṣaḥ** parameśvaraḥ
antaryāmitayā sarvendriya-pravartanena vicitrāvatāraiś ca
pāṣaṇḍādi-vighna-nirasanenāntarbahiś ca pālakatvam uktam \|
sva-sarva-jīva-hitārtham ity etat-pakṣe \| pakṣe **ca**---atha ataḥ \|
api eva \| ata eva \| **kāle** yathākālam \| **sattvaṁ** cittaṁ
**bibharṣi** dhatse \| kiṁ vā, **sattvaṁ** satāṁ vidyamānatāṁ
**bibharṣi** \| pratyakṣo bhavasīty arthaḥ \| svajanā bhaktāḥ \| khalāḥ
abhaktāḥ \| ata eva **veda-pathaṁ** ca bibharṣīti \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadyapy evaṁ
dustarka-śaktirasi tathāpi **kāle** svajanodbhava-samaye
**sva-janābhiguptaye** yaḥ **khala**-nigrahas tasmai **sattvaṁ** svayam
api prākaṭyaṁ **bibharṣi** tatra ca **sva-līlayā** varṇāśramasyātmā
pravartakaḥ san **sanātanaṁ** **veda-pathaṁ** **bibharṣi** puṣṇāsi \|
tad etad api duranvayam iti bhāvaḥ \| tac ca kiṁ vicāryaṁ yataḥ paraḥ
sarva-buddhi-paddhatim atītaḥ puruṣo **bhavān** \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athāpīty-ādi \| satyam iti
sa parāparatvena prasiddhas tvaṁ svayā **līlayā** sva-**janābhiguptaye**
**veda\[pathaṁ** **bibharṣi** **varṇāśramātmā** san varṇaḥ kṣatriyaḥ
āśramo gṛhasthaḥ tatra tatrātmā yatno yasya ātmā yatno dhṛtir buddhiḥ
svabhāvo brahma-vigrahe \| ity-ādi anyathā svajanānāṁ yādavānāṁ
bhaktānāṁ ca abhi-guptir na syāt \| vastutas tu **bhavān** paraḥ
**puruṣaḥ** \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad anukaraṇaṁ ca
śiṣṭa-pālana-duṣṭa-nigraha-dharma-sthāpanādy artham ity āhuḥ---tribhiḥ
\| **athāpi** pūrṇa-parameśvaratve\'pi **sattvaṁ** śuddha-sattvātmakaṁ
rūpaṁ **bibharṣi** **sva**-**līlayā** svācaraṇena **veda-pathaṁ** ca
**bibharṣi** \| yato varṇāśramāṇām ātmā pravartakaḥ bhavāṁs tu paraḥ
**puruṣaḥ** tādṛśatvat svarūpeṣu madhye mukhyaḥ \|\|18\|\|

**\...**

**\|\| 10.84.19 \|\|**

brahma te hṛdayaṁ śuklaṁ tapaḥ-svādhyāya-saṁyamaiḥ \|

yatropalabdhaṁ sad vyaktam avyaktaṁ ca tataḥ param \|\|

**śrīdhara-svāmī (bhāvārtha-dīpikā) :** ata eva brāhmaṇeṣu bahumānam api
karoṣīti sa-hetukam āhuḥ, brahmeti \| **brahma** vedākhyaṁ **śuklaṁ**
śuddhaṁ **te** hṛdayam antaraṅgaṁ rūpam ākuta ity ata āhuḥ, yatreti \|
yatra brahmaṇi vyaktaṁ kāryam, **avyaktaṁ** kāraṇaṁ **tataḥ** paraṁ sat
san mātraṁ **brahma** ca tapa-ādibhir upalabdhaṁ tad **brahma**
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** antaraṅga-rūpaṁ vedo
nārāyaṇaḥ sākṣāt \[bhā.pu. 6.1.40\] BhagS 116 iti smṛteḥ \|
antaraṅga-rūpatve hetum āśaṅkate---kuta iti \| brahmaṇi vede \|
**tataḥ** kāryakāraṇāt \| **brahma** paramātmā \| brāhmaṇair iti śeṣaḥ
\| upalabdhaṁ sākṣād-dṛṣṭam \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** brahmaṇo'pi parastvem
evety āha---**brahma** **te** hṛdayam antaḥ-karaṇa-rūpaṁ, hṛt ayate iti
hṛdayam \| **brahma** kīdṛśaṁ? **śuklaṁ** śuddhaṁ yatra brahmaṇi kāryam
**avyaktaṁ** kāraṇañ ca tapa ādibhir upalabdhaṁ sat sanmātraṁ tatas
tasmāt paraṁ paramaṁ padam eva tad ity arthaḥ \| yad vā, vyaktaṁ kāryam
**avyaktaṁ** kāraṇaṁ **tataḥ** parañ ca yat sat **brahma**
**tapaḥ-svādhyāya**-saṁyamair yatra tvayi upalabdha-matas tayy eva
**brahma**, **tataḥ**[^113] paraṁ na bhavati \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sanātanatvam eva
darśayanto vipra-kula-sammānane hetum āhuḥ---brahmeti dvābhyām \|
**tapaḥ** sva-dharmaḥ svādhyāyo vedābhyāsaḥ \| saṁyamo vratādiḥ \| taiḥ
kṛtvā upalabdhaṁ jñātaṁ sādhubhiḥ svādhyāyasya tapo\'ntar-gatatve\'pi
pṛthag uktiḥ prastāvānusāreṇa tad ādhikyāpekṣayā \| anyat tair
vyākhyātam \|

yad vā, vyaktaṁ svargādi \| **avyaktaṁ** nirvāṇam \| **tataḥ** **param**
utkṛṣṭaṁ śrī-bhagavad-bhaktyādi \| tattat sādhanam ity arthaḥ \| yatra
yasmin viṣaye upalabdhaṁ prāptam, āyur ghṛtam itivat athavā tapa ādibhir
viśiṣṭaṁ **brahma** viprakulam \| anyat samānam \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu gopayāny eva tān
svajanān veda-pathapoṣaṇena kiṁ tatrāhuḥ---**brahma** vedākhyaṁ śāstraṁ
tena śuddhaṁ kevalānugrahamayaṁ yad-dhṛdayaṁ tad-rūpam eva yatra
vedākhya-brahmaṇi **tapaḥ** sarvam anuṣṭhānaṁ svādhyāyas tad arthā sarvā
śikṣā saṁyamaḥ anyato mano-nivartanaṁ saha sat paraṁ **brahma** vyaktaṁ
jagat **avyaktaṁ** prakṛtiḥ tebhyaḥ paraṁ śrī-bhagavad ākhyatattvaṁ
copalabdham iti tat-poṣaṇenaiva sva-jana-poṣaṇam ity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : brahma** **te** hṛdayam
ity-ādi \| **brahma** vedaḥ tava **hṛdayaṁ** hṛt ayatīti tathā tava
hṛdyeva brahmāsti tvam eva vedavaktā yatra tvayi vyaktaṁ kāryam
**avyaktaṁ** kāraṇaṁ sat vartamānaṁ **tapaḥ-svādhyāya-saṁyamaiḥ** saha
upalabdham kīdṛśam **avyaktaṁ** **śuklaṁ** śuddhaṁ **tataḥ** paraṁ
vyaktāvyaktayoḥ paraṁ **brahma** tvayy evopalabdhaṁ tvad-bhinnam etad
ity arthaḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yato vedas tava priyaḥ
ity āhuḥ---**brahma** vedākhyaṁ **śuklaṁ** śuddhaṁ **te** **hṛdayaṁ**
yatra brahmaṇi vyaktaṁ kāryam **avyaktaṁ** kāraṇaṁ **tataḥ** paraṁ
sanmātraṁ **brahma** ca tapa-ādibhir upalabdham \|\|19\|\|

**\...**

**\|\| 10.84.20 \|\|**

tasmād brahma-kulaṁ brahman śāstra-yones tvam ātmanaḥ \|

sabhājayasi sad dhāma tad brahmaṇyāgraṇīr bhavān \|\|

**śrīdhara-svāmī (bhāvārtha-dīpikā) : tasmād** deda-hṛdayatvād
veda-pravartakaṁ brāhmaṇa-**kulaṁ śāstra**-yoner veda-pramāṇakasya tava
sad-**dhāma** śreṣṭham upalabdhi-sthānaṁ **sabhājayasi** saṁpūjayasi tat
**tasmād** eva kāraṇāt tvaṁ brahmaṇyānām agraṇīr mukhyas tat pravartakaḥ
san karmācarasīty arthaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upalabdhi-sthānaṁ
brāhmaṇa-kulam \| brāhmaṇa-kule eva tvaṁ labhyase\'nyeṣām api
tavopalabdhir **brahma-**dvāraiva tasyaivopadeśādhikārāt \|
brāhmaṇasyaivādhikāro dharma-mātropadeśane iti saṁhitokteḥ \|
tat-**tasmād-**brāhmaṇa-kulasa-bhājanād eva \| tat-pravartako
veda-mārga-pravartakaḥ \| ity artha iti---

> yadi hy ahaṁ na varteyaṁ jātu karmaṇyatandritaḥ \|
>
> mama vartmānuvartante manuṣyāḥ pārtha sarvaśaḥ \|\|

iti śrī-mukhokter iti bhāvaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātmanas tava sat utkṛṣṭam
**dhāma** adhiṣṭhānam\| tatra hetuḥ---**śāstra-**yoner
veda-pravartakasya veda-pratipādyasya vā \| kiṁ ca, \| he **brahmann**
iti vedaḥ sākṣāt**-tvam** eveti bhāvaḥ \| īdṛśa-vedasya dhāraṇāt
pravartanāt ca **sad-dhāma** \| ataḥ sabhājanaṁ yuktam eveti tātparyam
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu bhavatvevam api yuṣmān
kathaṁ pūjayāmi tatrāhuḥ---**tasmād** iti \| **tad** evaṁ loka-saṅgraha
iti yathopakrāntaṁ tathaivopasaṁhṛtam iti bhāvaḥ \|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śāstra-**yoner
veda-pramāṇasya **ātmanaḥ** svasya **sad**-**dhāma** śreṣṭham
upalabdhi-sthānaṁ **brahma-kulaṁ sabhājayasi** pūjayasi \|\|20\|\|

**\...**

**\|\| 10.84.21 \|\|**

adya no janma-sāphalyaṁ vidyāyās tapaso dṛśaḥ \|

tvayā saṅgamya sad-gatyā yad antaḥ śreyasāṁ paraḥ \|\|

**śrīdhara-svāmī (bhāvārtha-dīpikā) :** tasmād īśvarasya tavedaṁ
jana-saṅgraha-mātraṁ, vayaṁ tu tava saṅgatyā kṛtārthī ity āhuḥ---adyeti
ṣaḍbhiḥ \| satāṁ **gatyā** **tvayā** **saṅgamya** saṅgaṁ prāpya \| yad
yasmāt tvaṁ **śreyasāṁ** paro'va[^114]dhiḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tvaṁ
veda-pravartakas tasmād ity arthaḥ \| **gatyā** prāpyena \| na kevalaṁ
janmana eva **sāphalyaṁ** kintu vidyāder apīty āha---vidyāyā iti \|

sā vidyā tan-matir yayā \[4.29.49\],

tat tapo yad dhareḥ priyam \[\]

tad eva yat paśyati tad dhi cakṣuḥ \[10.80.4\] ity-ādy ukteḥ \|

sāphalyam iti samāsāntar-gatam apy anyatrānveti bhīṣma-droṇa-pramukhataḥ
sarveṣāṁ ca mahīkṣitām itivat \| **śreyasāṁ** kalyāṇānāṁ śreyo muktau
śubhe dharme\'tipraśaste ca vācyavat iti medinī \| paro\'vadhiḥ \|
śreyasām iha sarveṣām ātmā hy avadhir arthataḥ \| ity ukteḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yad **antaḥ**
**śreyasāṁ** **paraḥ** paro bhāgaḥ yatas tvem eva anto'vadhibhūta ity
arthaḥ \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** janmanaḥ **sāphalyaṁ**
vidyādīnāṁ ca **sāphalyaṁ** vṛttam \| yad vā, adyaiva janmābhūt,
**janma**-phalodayāt \| anyathā janmano vaiyarthyenābhāve paryavasānam
iti bhavaḥ \| janmādīnāṁ yathottaraṁ phalaṁ ca tatra **tapaso**
dṛk-phalakatvam \| dṛk-phala-bhagavat-sākṣātkāra-siddhyaiva samyak
tat-phala-siddheḥ \| satāṁ bhaktānām eva **gatyā** prāpyeṇa **paraḥ**
paramo\'nto\'vadhiḥ \| anyat tair vyākhyātam \|

yad vā, **śreyasāṁ** phalānāṁ madhye para utkṛṣṭas tvat-pādābja-premā
yad anto yan-niṣṭhaḥ yat-prasādāllabhyata ity arthaḥ \| anyat samānam
\|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhavatv evaṁ nāma kim asmākam
acintya-cintanena samprati svahṛdayānandam eva nivedayām ety
āśayenāhuḥ---adyeti adyety ajahal-lakṣaṇayā etādṛśe svayaṁ bhagavato
bhavataḥ prakāśasamaye avatīrṇau kilādya me \[bhā.pu. 10.85.30\] iti
vakṣyamāṇa-śrī-devakī-vacanāt evam adyaiva no\'smākaṁ
**janma-sāphalyaṁ** vṛttaṁ tathāsmākaṁ vidyāyāḥ vedādy abhyāsasya
tapasas tato jātasya parokṣa-jñānasya dṛśaś cāparokṣa-jñānasya
**janma-sāphalyaṁ** jātaṁ kiṁ kṛtvā **tvayā** satāṁ viduṣāṁ **gatyā**
paramāśrayeṇa saha saṅgatya militvā \|

nanu bhavanto brahmānubhavinaḥ vicitramad-āvirbhāvānāṁ draṣṭāraś ca
kathaṁ mamaivāvirbhāva-samaye janmādi-**sāphalyaṁ** varṇayatha
tatrāhuḥ---yat ya eva **śreyasāṁ** sarva-puruṣārthānāṁ paro\'taḥ
paramāvadhir iti tathā ca śrī-mad uddhava-vacanaṁ
yan-martya-līlaupayikam \[bhā.pu. 3.2.12\] ity-ādi \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** adyeti \|\|21\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yad **antaḥ-śreyasāṁ** para
iti **śreyasāṁ** **paraḥ** paro bhāgyo **yadantaḥ** yaḥ svayam eva
tvat-saṅgo vā anto\'vadhir ity arthaḥ \|\|21-29\|\|

**prīti-sandarbha 78:** atha śrī-kṛṣṇe svayaṁ bhagavaty
evāvirbhāva-pūrṇatva-darśanena tasyāḥ pūrṇatvaṁ darśayati---adyeti \|
satāṁ tvad-eka-niṣṭhānāṁ tad-viśeṣāṇāṁ **gatyā** **tvayā**
śrī-kṛṣṇa-ākhyena **saṅgamya** no'smākaṁ
vaśiṣṭha-catuḥ-sana-vāmadeva-mārkaṇḍeya-nārada-kṛṣṇa-dvaipāyanādīnāṁ
brahmānubhavatāṁ bhagavadīya-nānā-bhakti-rasa-vidāṁ
dṛṣṭa-nānā-bhagavad-āvirbhāvānām api **adya**
īdṛśa-prākaṭyāvacchinne'sminn evāvasare janmanaḥ **sāphalyaṁ** jātam \|
yad eva **sāphalyaṁ** pūrva-labdhānāṁ
tat-tad-āvirbhāva-jāta-tat-tat-sāphalya-rūpāṇāṁ **śreyasāṁ**
parama-puruṣārthānāṁ paro'ntaraḥ paramo'vadhir iti \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tvayā** **sadgatyā**
**sad-**gati-svarūpeṇa saha **saṅgamya** saṅgaṁ prāpya vartamānānāṁ
no\'smākaṁ vidyādi**-sāphalyaṁ** yat yasmāt tvaṁ śreyesāṁ **paraḥ**
anto\'vadhiḥ sīmā \|\|21\|\|

**\...**

**\|\| 10.84.22 \|\|**

namas tasmai bhagavate kṛṣṇāyākuṇṭha-medhase \|

sva-yogamāya[^115]yācchanna-mahimne paramātmane \|\|

**śrīdhara-svāmī (bhāvārtha-dīpikā) :** tasmād īśvarasya tavedaṁ
jana-saṅgraha-mātraṁ, vayaṁ tu tava saṅgatyā kṛtārthā ity āhuḥ, adyeti
ṣaḍbhiḥ \| satāṁ gatyā tvayā saṅgamya saṅgaṁ prāpya \| yad yasmāt tvaṁ
śreyasāṁ paro'vadhiḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahimā svarūpam \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ātma-mahā-dhanyatām
ananena bhakty udrekāt praṇamanti-nama iti \| tubhyam iti śeṣaḥ \|
sākṣāt-tad anuktir bhakti-bharodayād eva \| svakīyayā asādhāraṇayā
yoga-māyayāpi na channo nāvṛto mahimā yasya **tasmai** \|
aśeṣaiśvarya-prakaṭanāt \| svayoga-māyayācchanno mahimā yeneti vā \| yad
vā, svena tayā yogo bhaktānāṁ saṁyogo yayā māyayā kṛpayā kṛtvā
acchanna-**mahimne** \| ata eva **paramātmane** sarveṣāṁ
parama-priyatamāya \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ
tan-māhātmyabhara-camatkāreṇa bhakty udrekāt-praṇamanti nanu iti \|
tubhyam iti śeṣaḥ \| sākṣāt-tad anukti-bhaktibharodayād eva **tasmai**
sarvāgocarāya yato **bhagavate** kṛṣṇāya sarvato\'parāya ity arthaḥ \|
svayaṁ tv akuṇṭha-**medhase** sadā sarvatrānavacchinna-jñānāya evaṁ
cettarhi katham atra nityam eva na tiṣṭhatha tatrāhuḥ---svayogeti \|

nāhaṁ prakāśaḥ sarvasya yoga-māyā-samāvṛtaḥ \[gī. 7.25\] \| iti nyāyena
yan-māyayā tattva-viduttamā vayaṁ vimohitaḥ \[bhā.pu. 10.84.16\] \| ity
uktarītyā ca naitādṛśaṁ jñānaṁ sadā tiṣṭhatīti bhāvaḥ \| tarhy adhunā
kathaṁ jātaṁ tatrāhuḥ---**paramātmane** iti \| tavaivānugrahamayā
preraṇayeti bhāvaḥ \|\|22\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt tvaṁ
loka-saṅgrahārtham asmān stuhi praṇama vā vayaṁ tu tvām iṣṭa-devaṁ
**namas** kurma eveti praṇamanti---nama iti \|\|22\|\|

**\...**

**\|\| 10.84.23 \|\|**

na yaṁ[^116] vidanty amī bhūpā ekārāmāś ca vṛṣṇayaḥ \|

māyā-javanikācchannam ātmānaṁ kālam īśvaram \|\|

**śrīdhara-svāmī (bhāvārtha-dīpikā) : ekasminn** eva sthāne
**ārāmo**[^117] yeṣāṁ, te'pi \| **kālaṁ** sṛṣṭy-ādi-kāraṇam \|
**īśvaraṁ** niyantāram \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ārāma* āvāsaḥ, ārāmo
vāsa-nilaye krīḍāyāś ca vane tathā iti kośāt \| **yaṁ** kṛṣṇam
\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam atratyā eva
te\'smatto\'pi mahā-dhanyā ity āśayenāhuḥ---neti \| ekasmin tvayy
evāramantīti tathā-bhūtāḥ santo **yaṁ** tvām **ātmānaṁ** sarva-vyāpakaṁ
brahmeti **kālaṁ** sarva-saṁhārakatvena bhayaṅkaram iti **īśvaram** iti
ca na **vidanti,** kintu śrī-devakī-nandanaṁ sarva-pratipālakaṁ
parama-priyam iti jānantīty arthaḥ \| kutaḥ? eṣu **māyā**-**yavanikayā
acchannam** anāvṛtam \| īśeṣābhagavattā-prakaṭanād iti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho dūrasthāḥ ! ke vayaṁ yaṁ
śrī-kṛṣṇākhyaṁ svayaṁ bhagavantam amī nikaṭasthāḥ **bhūpā** api tathā
**ekārāmāḥ** **vṛṣṇayo\'pi na vidanti** yāvan-mahimā
tāvattvenānubhavituṁ na śaknuvanti \| nanu satataṁ sarva-mahimāśrayasya
prakaṭa-sthānanubhave kiṁ kāraṇaṁ ? tatrāhuḥ---**māyeti** \|
tādṛśa-mahimāśrayatve kiṁ pramāṇaṁ ? tatrāhuḥ---**yavaniketi** \|
tadvat-tvad icchayāntaraṅgīkṛtānām anubhavo\'pi bhavaty eveti bhāvaḥ \|
mahimānam evāhuḥ---**ātmānaṁ** brahma-rūpaṁ kalayatīti
**kālam-**antaryāmi-rūpam **īśvaraṁ** svayaṁ bhagavat-svarūpam iti
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aho dūrasthā ke vayaṁ **yaṁ**
kṛṣṇākhyaṁ bhagavantam amī nikaṭasthā bhūpā api tathā ekārāmā
vṛṣṇayo\'pi na vadanti \| yāvat mahimā, tāvat tenānubhavituṁ na
śaknuvanti \|

nanu satataṁ sarva-mahimāśrayasya prakaṭasya ananubhave kiṁ kāraṇaṁ
atrāhuḥ---māyeti \| tarhi tādṛśa-mahimāśrayatve kiṁ pramāṇaṁ
tatrāhuḥ---yavaniketi \| tadvat tvad-icchayā antaraṅgīkṛtānām
anubhavo\'pi bhavaty eveti bhāvaḥ \|

mahimānam evāhuḥ---**ātmānaṁ** brahma-svarūpam \| kalayatīti **kālam**
antaryāmi-rūpam īśvaraṁ svayaṁ bhagavat-svarūpam iti \|\|23\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyas tu tvāṁ na vedaivety
āhuḥ---yatheti dvābhyām \| nāma-mātreti viśeṣeṇa mithyātvam uktam \|
yata indriyābhātam \| he brahmann iti sarva-vyāpakam apīty arthaḥ \|
anyat-tair vyākhyātam \| athavā yataḥ śayāno\'pi puruṣa eṣāṁ vṛṣṇīnāṁ
kaścit pumān **ātmānaṁ** tvām eva yathā yathāvat veda na tu rahitaṁ
tad-vyatiriktaṁ paramanyat \| kutaḥ? guṇānāṁ tvat-kāruṇyādīnāṁ tattvaṁ
satyatva-nityatvādikaṁ paśyati sākṣād anubhavatīti tathā saḥ \|
yathāvattvam evāhuḥ---nāmasu sarva-sañjñāsu mātrāsu viṣayeṣu indriyeṣu
cābhyataṁ svayam eva parisphuritam iti \| yad vā, nāma
śrī-kṛṣṇādi-sañjñā mīyate dṛśyata iti mātrā rūpam \| indriyāṇi ca tair
ābhātam eva śyāmasundaraṁ veda na tu tai rahitaṁ brahma-rūpam ity arthaḥ
\|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etasmin
śayyāsanādāvāramantīti te **vṛṣṇayaḥ** **ātmānaṁ** parama-premāspadaṁ
**yaṁ** tvām īśvaraṁ na vidanti **amī** asādhavo bhūpāḥ kālaṁ
svasaṁhartāraṁ tvām īśvaraṁ na vidanti kutaḥ māyaiva yavanikā teṣāṁ
jñānasyāvaraṇa-kārikā tayā ācchannaṁ tatra bhūpeṣu **māyā** avidyā
vṛṣṇiṣu yogamāyeti vivecanīyam \|\|23\|\|

**\...**

**\|\| 10.84.24 \|\|**

yathā śayānaḥ puruṣa ātmānaṁ guṇa-tattva-dṛk \|

nāma-mātrendriyābhātaṁ na veda rahitaṁ param \|\|

**śrīdhara-svāmī (bhāvārtha-dīpikā) :** etat sadṛṣṭāntam āhuḥ, yatheti
\| **śayānaḥ** svapnān paśyan \| **guṇa**-**tattva**-**dṛk**
svapna-viṣayeṣu **tattva**-dṛṣṭiḥ \| **nāma**-mātram indriyeṇa manasā
ābhātaṁ siṁha-vyādhrādi-rūpam **ātmānaṁ** **veda** tad **rahitaṁ**
deva-dattādi-rūpam **ātmānaṁ** **na** **veda** **yathā** \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat
bhagavat-svarūpājñānam \| tad-**rahitaṁ** siṁha-vyāghrādibhyo\'nyam
\|\|24-25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anyastu tvāṁ na vedaivety
āhuḥ---yatheti dvābhyām \| nāma-mātreti viśeṣeṇa mithyātvam uktam, yata
indriyābhātam, he brahmann iti sarva-vyāpakam apīty arthaḥ \| anyat tair
vyākhyātam \|

athavā yataḥ śayāno'pi puruṣa eṣāṁ vṛṣṇīnāṁ kaścit pumān ātmānaṁ tvām
eva, yathā yāthāvat veda, na tu rahitaṁ tad-vyatiriktaṁ paramanyat \|
kutaḥ ? guṇānām tvat-kāruṇyādināṁ tattvaṁ satyatva-nityatvādikaṁ paśyati
sākṣād anubhavatiti tathā saḥ \| yathāvattvam evāhuḥ---nāmasu
sarva-saṁjñāsu mātrāsu viṣayeṣu indriyeṣu cābhātaṁ svayam eva
parisphuritam iti \| yad vā, nāma śrī-kṛṣṇādi-sañjñā mīyate dṛśyata iti
mātrā rūpam, indriyāṇi ca tair ābhātam eva śyāmasundraṁ veda, na tu tai
rahitaṁ brahma-rūpam ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anyas tv anyathaiva vedety
āhuḥ---yatheti yugmakena \| tat tu tair vyākhyātam \| athavāyaṁ
vyākhyākramaḥ tādṛśatve hetuḥ svīyayā asādhāraṇayā yoga-māyayā
āvaraṇa-śaktyāpi **na** channo nāvṛto mahimā yasya tasmai
aśeṣaiśvarya-prakaṭanāt yad vā, svena bhagavatā yogaḥ bhaktānāṁ saṁyogo
yayā tayā māyayā kṛpayā hetunā acchanna-mahimne ata eva paramātmane
sarveṣāṁ parama-priyatamāya evam atratyā ete asmatto\'pi mahā-dhanyā ity
āhuḥ---yam amī santata-samāgamino bhūyās tathaikārāmā vṛṣṇayaś ca
māyā-yavanikācchannaṁ **na** vidani **na** paśyanti kintu
prakaṭa-sva-svarūpatvād anācchannam eva paśyanti tad anācchannatvam
anubhūyāpi **ātmānaṁ** nirviśeṣa-brahma-svarūpa-mātraṁ **na** paśyanti
kintu tad atikramya saviśeṣa-tat-svarūpam api tādṛśatvam anubhūyāpi
kālam antaryāmi-svarūpa-mātraṁ **na** paśyanti kintu tad atikramya tad
aṁśi-śrī-bhagavataḥ svarūpam api tādṛśatvam anubhūyāpi īśvaraṁ
parameśvara-svarūpa-mātraṁ na paśyanti kintu sarvaṁ tat-tad
anubhavānandatikrame tad apy atikramya
parama-snigdha-bāndhava-kuleśvara-svarūpam iti itthaṁ satāṁ
brahma-sukhānubhūtyā \[bhā.pu. 10.12.11\] ity-ādi-nyāyena rājan patir
gurur alaṁ bhāvataṁ yadūnām \[bhā.pu. 5.6.18\] ity-ādi-nyāyena ca tatra
dṛṣṭāntaḥ **yathā** **guṇa-tattva-dṛk** viṣayānubhavitā
jāgrat-svapnāvasthaḥ puruṣaḥ kramaśas tat-tad anubhūyātikramya ca
**śayānaḥ** suṣuptaḥ san **ātmānaṁ** nāmnā devadattādināma-mātrābhir
viṣayānubhavair indriyaiś cābhātaṁ na **veda** kintu tat-tad-**rahitaṁ**
paraṁ śuddha-sukha-svarūpaṁ vedeti \| yas tu māyayā vibhrama-cittaḥ sa
tvevaṁ na **veda** māyā-vibhramam evāhuḥ---**nāma-**mātrendriyehayā \|
smṛty upaplavād iti athavā śayāno'pi puruṣaḥ vṛṣṇīnāṁ madhye
kaścit-pumān **ātmānaṁ** tvāṁ **yathā** **yathā-**vad-veda **na** tu
**rahitaṁ** tad-vyatiriktaṁ **param** anyat kutaḥ guṇānāṁ kāruṇyādīnāṁ
tattvaṁ satyatva-nityatvādikaṁ paśyati sākṣād anubhavatīti tathā saḥ
yathāvattvam evāhuḥ---nāmasu sarva-sañjñāsu mātrāsu viṣayeṣu ca ābhātaṁ
svayam eva parisphuritam iti eṣāṁ bhagavat-samādhir eva suṣaptam iti
bhāvaḥ \| vakṣyate ca śayyāśanāṭanālāpa \[bhā.pu. 10.90.86\] ity-ādi yad
vā, **nāma** śrī-kṛṣṇādi sañjña mīyate dṛśyata iti mātrā-rūpam indriyāṇi
ca tairābhātam eva śyāma-sundaraṁ **veda** na tu taiḥ **rahitaṁ**
brahma-svarūpam ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anyastvanyathaiva vedety
āha---yatheti yugmakena \|\|24-26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
kiñcāneka**-nāma**-rūpātmakam idaṁ jagat tvameka eva tataḥ paro\'pi
bhavasīti loko\'yaṁ na vedeti sadṛṣṭāntam āhur yatheti dvābhyām \|
**yathā** puruṣo jīvaḥ **śayānaḥ** svapnān paśyan **guṇatattva-dṛk**
svapna-viṣayeṣu **tattva**-dṛṣṭiḥ **nāma** vyāghrādi mātrā tad-rūpādi
indriyaṁ tac-chrotrādi tair abhātaṁ vyāghra-sarpa-rājādikam
aneka-**nāma**-rūpaṁ **veda** **na** tu tat-tad-rūpī bhagavantam apy
**ātmānaṁ** svarūpeṇa tad-**rahitaṁ** tato bhinnaṁ paraṁ kevalam ekaṁ
**veda** evam eva tvā tvām ayam ajñānī jano nāmāni deva-manuṣyādīni
mātrās tad-rūpādayaḥ indriyāṇi tacchrotrādīni īhās tac-ceṣṭāś ca
yatastayā māyayā bhramac-cittaḥ san na **veda** tvāṁ jagad-rūpeṇa
bahunām arūpam api svarūpeṇa tato bhinnaṁ na jānātīty arthaḥ \| smṛty
upaplavāt viveka-dhvaṁsāt

\|\|24-25\|\|

**\...**

**\|\| 10.84.25 \|\|**

e[^118]vaṁ tvā nāma-mātreṣu viṣayeṣv indriyehayā \|

māyayā vibhramac-citto na veda smṛty-upaplavāt \|\|

**śrīdhara-svāmī (bhāvārtha-dīpikā) : evaṁ tvā** **tvā**ṁ
**nāma**-**mātreṣu** svapnādi-tulyeṣu **viṣayeṣv** indriyair yā īhā
pravṛttiḥ, saiva māyā tayā **vibhramac**-**citto** **na** **veda** \|
smṛter viveka-sopaplavān nāśāt \|\|25\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upasaṁharati-evam iti \|
**tvā** tvaṁ prati ayaṁ sarvo\'pi jane vedānāṁ smṛtīnāṁ ca
dharma-śāstrāṇām upaplavād api **nāma** prākāśye mātrāsu viṣayeṣu yā
indriyāṇām īhā pravṛttis-tayāpi **māyayā** māyā-rūpayā
**vibhramac-citto** **na** bhavati, sadā tvām anubhavatīty arthaḥ
\|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upasaṁharati evam iti \|
**tvā** tvāṁ prati ayaṁ sarvo\'pi janaḥ vedānāṁ smṛtīnāṁ
dharma-śāstrāṇāṁ copaplavād api **nāma-mātreṣu** yeṣu keṣucit viṣayeṣu
yā indriyāṇām īhā pravṛttis tayāpi māyāyā māyā-rūpayā
**vibhramac-citto** **na** bhavati kintu **veda** sadā tvām anubhavatīty
arthaḥ \| atra ekaṁ **tvā** **nāma-mātreṣu** **viṣayeṣv indriyehayā**
iti pāṭho **na** svāmi-sammataḥ svapnādi-tulya-**viṣayeṣv** iti
samastena vyākhyānāt kintu **evaṁ** tvāyaṁ
brahma-**nāma**-mātrendriyehayā ity eva tat-sammata iti jñeyam
\|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.26 \|\|**

tasyādya te dadṛśimāṅghrim aghaugha-marṣa-

tīrthāspadaṁ hṛdi kṛtaṁ suvipakva-yogaiḥ \|

utsikta-bhakty-upahatāśaya-jīva-kośā

āpur bhavad-gatim athānugṛhāṇa bhaktān \|\|

**śrīdhara-svāmī (bhāvārtha-dīpikā) :** **aghaughasya** **marṣaṁ**
nā[^119]śaṁ karoti yad gaṅgākhyaṁ **tīrthaṁ,** tasya **āspadam** āśrayaṁ
**te'ṅghriṁ suvipakva-yogair** api **hṛdi kṛtaṁ** kevalaṁ, na tu dṛṣṭam
\| tasya te'ṅghriṁ **dadṛśima** dṛṣṭavanto vayaṁ bahubhiḥ puṇyaiḥ,
ato'smān **bhaktān anugṛhāṇa** \| **bhaktān** kṛtānugrahaṁ kurv ity
arthaḥ \|

nanu kiṁ bhaktyā, yathā-pūrvaṁ tapa eva tapyatām ? iti nety
āhuḥ---**utsiktā** udriktā yā **bhaktiḥ**, taya **upahata**
**āśaya-**lakṣaṇo **jīva-kośo** yeṣāṁ, ta eva pūrve **bhavad-gatim
āpuḥ**, nānya iti \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaṁ māyayā na veda tasya
ity arthaḥ \| yato vayaṁ tvac-caraṇa-darśanād-gata-pāpā atho ato\'rthe
ato hetoḥ \| *ity artha* iti---

> yadā yasyānugṛhṇāti bhagavān ātmanāṁ gatiḥ \|
>
> bhakti-yogaṁ sa labhate\'neka-janmārjitaiḥ śubhaiḥ \|\| \[bhā.pu.
> 4.29.46\]

ity-ādi-purāṇāt bhakti-dānam eva bhagavataḥ paramānugraha iti bhāvaḥ \|
atrāśaṅkate\--*nanv* iti \| āśaya-lakṣaṇo **jīva-**kośo\'haṅkāraḥ \|
jarayaty āśu yā kośaṁ nigīrṇam analo yathā \[bhā.pu. 3.25.33\] iti
kapilokteḥ \|\| vibudhya bhaktyaiva kathopanītayā prapedire\'ñjo\'cyuta
te gatiṁ \[bhā.pu. 10.14.5\] iti brahmokteś ca \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato\'dhunāsmān praty
apīdṛśīṁ kṛpāṁ kurv ity āhuḥ---tasyeti \| itthaṁ nijāśeṣa
māhātmya-prakaṭana-parasya **ādya**! he puruṣottama! yad vā, **adya**
vraja-jana-samāgama-mahotsava-dine **dadṛśima** \| atha asmād dhetor
**anugṛhāṇa** \| tava **aṅghris** tu parama-durdarśa evety
āhuḥ---**tīrthānāṁ** sarveṣām **āspadam** \| sarva-tīrtha-mayyā gaṅgāyāḥ
prabhavatvāt, svabhāvena parama-pāvanatvād vā \| gaṅgāpy asmākaṁ
durlabhā, tadāspadaṁ tu sutarāṁ durlabham eveti bhāvaḥ \| kiṁ ca,
hṛdīty-ādi **suvipakva-yogaiḥ** śrī-sanakādibhir api **hṛdy** eva
**kṛtam** \| āśayaḥ vidyādy-abhimānaḥ bhagavad-gatiṁ śrī-vaikuṇṭha-lokam
\|

nanu nirīśvara-sāṅkhya-mīmāṁsā-māyāvādādi-pravartanena yuṣmad-vidhā
aparādhinaḥ kathaṁ tathānugrāhyā iti cet, tatrāhuḥ\--**aghaughamarṣa**!
he sarvoparādha-kṣamā-karoti \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upasaṁharanti---**tasya**
evam ativiralānubhavasya **te** tava **aṅghri**-yugmam **adya**
**dadṛśima,** tasmād evādya no janma-sāphalyam ity upakrāntam ity arthaḥ
\| yataḥ parama-sādhana-sādhya-rūpam idam iti kramāt
viśeṣaṇa-dvayenāhuḥ---aghaugheti \|
tvad-bhakti-vimukha-vṛtti-lakṣaṇāparādha-kula-kṣamāpaka-gaṅgādi-mahā-tīrthānām
utpatti-sthānaṁ **supakva-yogair** ātmārāmaiś ca **hṛdi** **kṛtam** iti
\|

nanv ātmarāmatvādikam anādṛtya kiṁ bhaktim eva ślāghadhve ?
tatrāhuḥ---utsikteti \| "apahata-" ity atra "apahṛta-" iti pāṭhe\'pi sa
evārthaḥ \| tasmād **bhaktān** kṛtvā **anugṛhāṇa** yathaivaṁ
darśana-bhāgyaṁ nityam eva jāyeteti bhāvaḥ \|\|26\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etādṛśa-jñānaṁ vyācakṣāṇā
api vayaṁ tu tvad-bhaktā eva bhaktiṁ vinā etādṛśatvad-darśanānupapatter
ity āhuḥ---tasyeti \| aghaughasya mārṣo yasmāt tasya tīrthasya
gaṅgākhyasya āspadam āśrayaṁ **suvipakva**-yogair api **hṛdi** **kṛtaṁ**
na tu dṛṣṭaṁ vayaṁ tu tavāṅghriṁ dadṛśima \| nanu tad api
liṅga-deha-dhvaṁsanārthaṁ jñānam avaśyāpekṣyam iti tatrāhuḥ---utsiktā
udriktā yā bhaktis tayaiva upahataḥ āśaya-lakṣaṇo **jīva-**kośo yeṣāṁ te
eva pūrve bhagavad-**gatim** āpuḥ nānye atho ata eva **bhaktān** evāsmān
jñātvā anugṛhāṇa \|\|26-27\|\|

**\...**

**\|\| 10.84.27 \|\|**

**śrī-śuka uvāca---**

ity anujñāpya dāśārhaṁ dhṛtarāṣṭraṁ yudhiṣṭhiram \|

rājarṣe svāśramān gantuṁ munayo dadhire manaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ity** evam **anujñāpya**
prasthānārtham anujñāṁ prārthya \| yad vā, **ity** etad **anujñāpya**
vijñāpya dāśārham aśeṣaiśvarya-prakaṭanārthaṁ yadukule\'vatīṇaṁ
sākṣād-bhagavantam, samrāṭtvāt \| sva-svāśramajigamiṣā ca teṣāṁ
tatrastha-śiṣyādi-parivāreṣu bhakty upadeśāyeti jñeyam \| he **rājarṣe**
iti \| ṛṣīṇāṁ svabhāvo\'yaṁ bhavatā jñāyata eveti bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti
vijñapti-prakāra-viśeṣeṇānujñāpya prasthānārtham anujñāṁ prārthya
**dāśārhaṁ** tat-kule\'vatīrṇaṁ svayaṁ bhagavantaṁ **dhṛtarāṣṭraṁ** ceti
tan-madhye upaviṣṭatvād andhatvāt śrī-vyāsātmajatvāc
chrī-yudhiṣṭhirānubodhāc ca sva-svāśrama-jigamiṣāṁ ca teṣāṁ śrī-bhagavad
icchām abhipretya tatrastha-śiṣya-paricārakeṣu bhakty upadeśāyeti jñeyam
\| ato **rājarṣe** iti tat-tad abhiprāyaṁ jānāsyev eti bhāvaḥ \|\|27\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.28 \|\|**

tad vīkṣya tān upavrajya vasudevo mahā-yaśāḥ \|

praṇamya copasaṅgṛhya ba[^120]bhāṣedaṁ suyantritaḥ \|\|

**śrīdhara-svāmī (bhāvārtha-dīpikā) :** upa-saṅgṛhya caraṇau pāṇibhyāṁ
dhṛtvā \| babhāṣe idam iti saṅdhir ārṣaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-teṣāṁ gamanam \|
**tān** munīn \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-teṣāṁ mano **vīkṣya**
abhiprāyaṁ vijñāya ity arthaḥ \| **upavrajya** samīpe gatvā
śrī-bhagavat-pitṛtvena **mahā**-yaśā api \| yadva \|
bhāvi-yaśo-viśeṣābhiprāyeṇa **suyantritaḥ** parama-vinītaḥ san
\|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tat-teṣāṁ mano **vīkṣya**
abhiprāyaṁ vijñāya ity arthaḥ \| **tān upavrajya** teṣāṁ samīpe gatvā
śrī-bhagavat-pitṛtvena **mahā-yaśāḥ** ataḥ śrī-bhagavad-vad eva
laukika-līlām anusṛtya **tad** ucita-sva-yaśasā taṁ ca
lokāṁścānandayitum iti bhāvaḥ \| **su-yantritaḥ** parama-vinītaḥ san
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dhṛtarāṣṭraṁ ceti tan-madhye
upaviṣṭatvena śrī-yudhiṣṭhirānurodhāt \| śrī-bhagavat-pitṛtvena
**mahā-yaśāḥ** \| ataḥ śrī-bhagavadvad eva laukika-līlām anusṛtya
**tad** ucita-sva-yaśasā taṁ lokāṁś cānandayitum iti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasaṅgṛhya pādau dhṛtvā
babhāṣe idam iti sandhir ārṣaḥ \| etāvanto munayo hi nimantryāpy ānetum
aśakyāḥ etair vinā mama hṛt-saṁśayo\'pi duścheda eva **tad**
adhunaivāhaṁ praṣṭavyaṁ pṛcchāmīti bhāvaḥ \|\|28\|\|

**\...**

**\|\| 10.84.29 \|\|**

**śrī-vasudeva uvāca---**

namo vaḥ sarva-devebhya ṛṣayaḥ śrotum arhatha \|

karmaṇā karma-nirhāro yathā syān nas tad ucyatām \|\|

**śrīdhara-svāmī (bhāvārtha-dīpikā) : sarve devā** yeṣu, tebhyaḥ,
yāvatīr vai devatās tāḥ sarvā veda-vidi brāhmaṇe vasanti iti śruteḥ \|
yena **karmaṇā** **yathā**-kṛtena vā karmaṇāṁ **nirhāro** nirāso bhavati
**tad** **ucyatām** \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *yāvatīr* yāvatyaḥ, *tās*
tāvatyaḥ \| *iti śruti*-padārthaḥ \| iyam eva śruti-viprāṇāṁ
tapta-mudrā-dhāraṇābhāvaṁ dyotayati \| śrutau yā vedavittvoktiḥ sā
gāyatrī vai sarvam idam iti śruter *gāyatryāḥ* sarva-veda-mūlatvena
tan-mātra-vidy api vartata eva \| etad abhipretyaiva bhagīrathaṁ prati
bṛhan-nāradīye dharma-rājenoktaṁ---

> brāhmaṇasya tanūjñaiyā sarva-deva-samanvitā \|
>
> sā cet santāpitā rājan kiṁ vakṣyāmi tad enasaḥ \|\|
>
> śaṅkha-cakrādy-aṅkanaṁ ca gīta-nṛtyādikaṁ tathā \|
>
> eka-jāter ayaṁ dharmo na jātu syād dvijanmanaḥ \|\|
>
> śaṅkha-cakraṁ mṛdā yas tu kuryāt taptāyasena vā \|
>
> sa śūdravad bahiḥ kāryaḥ sarvasmād dvija-karmaṇaḥ \|\| ity
> āśvalāyanenāpy uktam \|

śrutau brāhmaṇa-padaṁ dvijāti-param eva \| bṛhan-nāradīyādi-vākyasya
tad**-**upabṛṁhaṇatvāt, tad-dhṛti-vidhāyaka-vākyāni dvijetara-parāṇy eva
\| vaiṣṇavābhāsair vipra-paratva-bodhakāni vākyāni kalpayitvā purāṇeṣv
ādhunikair nikṣiptāni \| yāḥ śrutayas tatra pramāṇatvena nyastāḥ, tā
veda-bhāṣya-kartṛbhir anya-paratayā vyākhyātāḥ \| smṛtayaś ca
hārītādyāḥ, teṣāṁ prasiddha-smṛtibhyo viruddhatvāt kalpitā eva \| yadi
prāptau satyāṁ niṣedha iti nyāyam āśritya brāhmaṇaṁ prati prāptam eveti
niṣidhyate \| tatrottaraṁ na hi brāhmaṇaṁ prakṛtyā kutrāpi surā-pānaṁ
vidhi-niṣedhas tu sarvatraivaivamatrāpy aprāpta-niṣedho\'yam \| kiṁ ca,
tāntrikaiḥ prasiddha-varṇāśramebhyaḥ itare\'pi brāhmaṇādi-varṇā
brahma-caryādy āśramāś ca

svīkṛtās tad-viṣayam eva vaitad-vidhānam, spaṣṭaṁ
caitat-sūta-saṁhitāyām\| vastutas tu tāntriko\'yaṁ vidhis tatra
vaidikānāṁ nādhikāras tad uktaṁ---

> viṣṇv āgamādi-tantreṣu dīkṣitānāṁ vidhīyate \|
>
> śaṅkha-cakra-gadā-padmair aṅkanaṁ nānya-dehinām \|\|
>
> śruti-patha-galitānāṁ mānuṣāṇāṁ tu tantraṁ
>
> guru-guru-khileśaḥ sarva-vit prāha śambhuḥ \|
>
> śruti-patha-niratānām asti naivātra kiñcid
>
> dhita-karam iha sarvaṁ puṣkalaṁ satyam uktam \|\|

ity alaṁ prasaktānuprasaktena \| yad vā, sarvasmin deśe kāle śāstre
itihāse purāṇe vede āgame ca devo devanaṁ prakāśanaṁ yeṣāṁ te tebhyas
tathā \| sarva-loka-pūjyebhya ity arthaḥ \| nirāso mūla-cchedaḥ \| tat
tathā \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : namo** vo yuṣmad yam iti
prāg eva natir vijñāpanārthaṁ bhakti-viśeṣāt \| he **ṛṣayaḥ**! iti
sarvajñatvaṁ dyotayati \| ataḥ **śrotum arhatha** yogyā bhavatha \|
man-nivedyam iti śeṣaḥ \| kiṁ ? tad āha---karmaṇeti \| svayaṁ tena
jñāyamānasyāpi tasya tān prati praśnaḥ \| sat-tīrthe tasmin
nṛpa-muni-bandhu-gaṇa-samāje yajña-mahotsavecchaya teṣām eva munīnām
uktyā tais tat-pravartanārtham \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ? tad āha---karmaṇeti \|
svayaṁ jñāyamānasyāpi tān prati praśnas teṣāṁ tad-upadeśādhikāriṇāṁ
pramāṇanena maryādā-pratipālanāya \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanv aho
asman-manoratha-duṣprāpa-bhāgadheyaḥ śrī-kṛṣṇa-pitāsau katham anyac
chreyaḥ pṛcchati cet taṁ tyaktvā katham anyaṁ pṛcchatīti vismitya
munayas tūṣṇīm āsan \| śrī-nāradas tu pūrvoktaṁ tad-abhiprāyaṁ buddhvāpy
asahamāna evam acintayat yathāyaṁ khalu **sarva**-śreyaḥ-patha-pravīṇaḥ
śrī-kṛṣṇa-mahimaniṣṇātaś ca \| na tu

śrī-nandavat**-**tadīyake vala-mādhurī-magnaḥ tathāpi yad idaṁ pṛcchati
tatkila laukika-līlāyāṁ sva-dvārā sva-putrasya
sāttvika-yaśo-vistārayaṇāyaiva tac-cātituccham eva \|
parama-kāṣṭhāvariṣṭhasya tataḥ svayaṁ bhagavān vā kathañcit
ātma-mahima-gopanīṁ tat-tal-līlā prakāśayatu kathantarāmayam api **tad**
anuvartate yadi ca vayam apy etad anuvartāmahe tadā muhyed eva lokaḥ
tasmād etad upālambha-vavyājena śrī-bhagavan-mahimaivāsmābhir
vyañjayituṁ yogya iti \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sarva-devebhya** iti \|
yāvatīr vai devatās tāḥ sarvā veda-vidi brāhmaṇe vasanti iti śruteḥ \|
karmaṇaiva karmaṇāṁ **nirhāro** nāśo yatheti mama
gṛha-putra-kalatrādi-mahā-saktasya jñāna-bhaktyor anadhikārād iti bhāvaḥ
\|\|29\|\|

**\...**

**\|\| 10.84.30 \|\|**

**śrī-nārada uvāca---**

nā[^121]ticitram idaṁ viprā vasudevo bubhutsayā \|

kṛṣṇaṁ matvārbhakaṁ yan naḥ pṛcchati śreya ātmanaḥ \|\|

**śrīdhara-svāmī (bhāvārtha-dīpikā) :** śrī-**kṛṣṇaṁ** hitvāsmān
pṛcchatīti vismitān praty āha---nātīti \| **bubhutsayā** boddhum icchayā
\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad **vasudevo** **naḥ**
**pṛcchati,** **tan nāticitram** \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bhagavati
sākṣād-virājamāne\'pi tasya snehabhareṇa tad aiśvarya-vismṛtyā munīn
prati praśnena kāṁścid-vismitāṁs tān bhagavad-bhakti-māhātmyābhijñaḥ
śrī-nāradaḥ snehabhara-svabhāvam āha---neti \| api eva naiva \| citram
adbhutam \| atīti citsukhaḥ \| **kṛṣṇaṁ** sākṣād-bhagavantami
snehabhareṇārbhakaṁ śiśuṁ matvā \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra nanv aho
asman-manoratha-duṣprāpa-bhāgadheyaḥ śrī-kṛṣṇa-pitāsau katham anyac
chreyaḥ pṛcchati ? pṛcchati cet, taṁ tyaktvā katham anyaṁ pṛcchati ?
vismitya munayas tūṣṇīm āsan \| śrī-nāradas tu pūrvoktaṁ tad-abhiprāyaṁ
buddhvāpy asahamāna evam acintayat \| yathāyaṁ khalu
sarva-śreyaḥ-patha-pravīṇaḥ śrī-kṛṣṇa-mahima-niṣṇātaś ca, na tu
śrī-nandavat tadīya-kevala-mādhurī-magnaḥ, tathāpi yad idaṁ pṛcchati tat
kila laukika-līlāyāṁ sva-dvārā sva-putrasya tasya
sāttvika-yaśo-vistāraṇāyaiva tac cātituccham eva
parama-mahima-kāṣṭhā-variṣṭhasya tasya tataḥ svayaṁ śrī-bhagavān vā
kathañcid ātma-mahima-gopanī tat-tal-līlāṁ prakāśayati \| katham
antarāyam api tad anuvartate \| yadi vayam apy etad anuvartāmahe, tadā
muhyad eva lokaḥ tasmād etad upālambha-vyājena
śrī-bhagavan-mahimaivāsmābhir vyañjayituṁ yogya iti tathaivāha---nāpīti
caturbhiḥ \| tatra tad upālambhaḥ loka-moha-doṣaḥ uttarābhyām apīti
śakaṭākhyam atīti cit-sukhaḥ **kṛṣṇaṁ** svayaṁ bhagavattvena
sarva-puruṣārtha-śiromaṇim api sarvajña-śiromaṇim apīty arthaḥ \|
arbhakaṁ laukikāpaty atulyaṁ matvā **ātmanaḥ** śreyaḥ
puruṣārthāntara-sādhanaṁ **pṛcchati** tatrāpi taṁ samīpavartinaṁ
parityajyāsmān pṛcchatīty arthaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaivāha---nāpīti caturbhiḥ \|
martyānām iti \| martya-līlāṅgīkārād asyāpi tādṛśo bhāvo jāta iti bhāvaḥ
\|\|30-33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu sākṣād-virājamāne
śrī-kṛṣṇe vasudevaḥ katham asmān pṛcchatīti munīnām āśaṅkām udbhāvya
nārado vadati-nāpi citram ity-ādi \| vasudevasya
vātsalya-rasa-bhaktatvāt kṛṣṇe nityam arbhaka-buddhir eva nopadeṣṭa
buddhir iti tam arbhakaṁ matvā **naḥ** pṛcchatīti nāpi citram \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho ayaṁ bhagavataḥ
pitāpy ātmānaṁ saṁsāriṇaṁ manyate yadi vā parārthaṁ **pṛcchati** tad api
**kṛṣṇaṁ** hitvā katham asmān pṛcchatīty ativismitāṁs tān praty
āha---nāpīti \| arbhakaṁ sva-putram eva na tv īśvaram ataḥ **ātmanaḥ**
svasyaiva \|\|30\|\|

**\...**

**\|\| 10.84.31 \|\|**

sannikarṣo'tra[^122] martyānām anādaraṇa-kāraṇam \|

gāṅgaṁ hitvā yathānyāmbhas tatratyo yāti śuddhaye \|\|

[^123]

**śrīdhara-svāmī (bhāvārtha-dīpikā) : tatratyo** gaṅgā-tīra-vāsī
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyāmbhas taḍāgādi jalam
\|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sneha-bharaṁ cādaraṁ
hrāsayantīti sa-dṛṣṭāntam āha---sannikarṣa iti \| sneha-bhareṇa
sadātisānnidhyam \| yad vā, samyak sarvato nitarāṁ ca karṣati ākarṣatīti
**sannikarṣaḥ** sneha-bharaḥ \| **hi** yataḥ \| samāsāntargatasyāpy
**ambhaso gāṅgam** ity anenāpy anvayaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvatra hetuḥ---**sannikarṣo
hi** iti \| "sannikarṣo\'tra" iti pāṭhaḥ kvacit-pūrvatraiva dṛṣṭāntaḥ \|
gāṅgam iti **martyānām** iti martya-līlāṅgīkārādasyāpi tādṛśo bhāvo jāta
iti bhāvaḥ \| gāṅgam ambha iti gamyam anyāmbhas tīrthāntaram ity arthaḥ
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu sannikarṣaja evāsminn
ayam anādaraḥ anu vātsalyeneti punaḥ śaṅkāntaraṁ nirasyann
āha---sannikarṣa ity-ādi \| tat tu **martyānām** eva, na tu mad-vidhānām
\| tatra dṛṣṭāntaḥ\--**gāṅgam** ity-ādi \|\|31-40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kṛṣṇasya
janma-kṣaṇam ārabhyaiva tam īśvaratvenāyaṁ jānāty eva ? satyaṁ, tad api
sannikarṣa evānādara-hetur ity āha---sannikarṣa iti \| atra
śrī-vasudevasya premāṇam eva tad-aiśvaryānanusandhāne hetuṁ nārado
jānāty eva \| tad api tasmin mahā-saṁsadi prema-siddhāntam atirahasyam
avivṛṇvan loka-rītyaiva samādadhau \| śrāvayitvā vasudevasya tasya
tad-aiśvarya-jñānaṁ ca proddīpayāmāseti tattvaṁ jñeyam \| anādaro\'tra
gauravam anānā-bhāvaḥ \|\|31\|\|

**\...**

**\|\| 10.84.32 \|\|**

yasyānubhūtiḥ kālena layotpatty-ādināsya vai \|

svato'nyasmāc ca guṇato na kutaścana riṣyati \|\|

**śrīdhara-svāmī (bhāvārtha-dīpikā) :**
śrī-kṛṣṇe'rbhakatvamāno'vidyā-vijṛmbhata ity āha---yasyeti dvābhyām \|
anubhūtir jñānaṁ kutaścid api na **riṣyati** na naśyati \| tad
evāha---**kālena** karka-ṭikā-phala-vat \| asya viśvasya
**layotpatty**-ādināpi \| svataś ca vidyud-ādi-vat \| anyasmāc ca
mudgarāder ghaṭādi-vat \| **guṇato** rūpādy-antarotpatteḥ pūrva-rūpādinā
dehādi-vat \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arbhakatvamāno
bālatvābhimānaḥ tad evajñānānaśanam eva \| **riṣyati** riṣa hiṁsāyām
divādir laṭ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : na** ca mantavyam
śrī-vasudevo\'yamasya māhātmyaṁ **na** vettīti \| yataḥ prākṛta eva
**na** jānātīty āha---yasyeti dvābhyām \| ādi-śabdāt sthitiḥ \| **vai**
api \| tat-tan-mahā-vyāpārād apīty arthaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yasyeti yugmakam \| yasya
kartuḥ karmaṇaś cānubhūtir-jñāna-lakṣaṇā prakāśa-lakṣaṇā ca **na**
naśyati api tu nityaṁ virājata eva ity arthaḥ anyat-taiḥ \|
tatrāsyety-ādau viśvasya **layotpatty-**ādi-hetunāpi kāleneti
yojanikārthaḥ tathā ghaṭāder nāśa-sambandhī yo mudgarādis tenaiva ity
arthaḥ \| tathāka **guṇato** rūpādy antarotpatter hetoḥ
pūrva-rūpādi-nāśa-dvārā yathā dehādir naśyatīty arthaḥ \| dṛṣṭāntāś
caite vyatirekeṇa eva tathā advitīyaṁ śrī-kṛṣṇam iti tasyaiva svayaṁ
bhagavattvābhiprāyāt viśeṣaṇānām eteṣāṁ yathottaraṁ
manuṣya-mananāyogyatve śraiṣṭhyam \| tathāpi kleśādibhiḥ prāṇādibhiś
copagūḍham anyaḥ sādhāraṇo janaḥ nija-parikaraiḥ kleśādibhiḥ prāṇādibhiś
ca hetubhir manyate svayaṁ kleśādi-yuktaḥ ātmānumānānusāreṇa tam api
svasadṛśaṁ manyeta ity arthaḥ \| rāhorapi sūrya-vibhavatvaṁ sūryasya
graha-rājatvāt yad vā, taṁ kleśādīnāṁ tatrāty
antābhāvavattvāt-tair-avyāhatānubhavam ata eveśvaraṁ parādhīna-jñānatvāt
parama-svatantraṁ tathā sarvasya tad eka-prakāśyatvād-advitīyaṁ
śrī-kṛṣṇam imam anyaḥ pṛthag-jana eva sva-vibhavaiḥ
svarūpa-vibhava-rūpair api prāṇendriyair ādi-grahaṇāt-tat-tad avayavaiś
copagūḍhaṁ paricchinna-jñānādikaṁ manyeta manyata iti sambhāvyate taiḥ
kam iva manyate meghādibhiḥ sūryam ivety anvayaḥ \|

arthaś cāyam---sūryas tāvan-meghādibhir-yat paricchinna-prakāśādiko
bhavati tadyuktam eva meghasya tad
aṁśākṛṣṭa-jalamaya-dhūmādi-pariṇāma-rūpatvāt himasya tad
ākṛṣṭa-jala-paramāṇusaṅgha-rūpatvāt uparāga-hetur āhos
tat-pratiyogitamo-rūpatvāt tasyāsya cakṣurādayas tu **na** tad-vidhāḥ
kintu svarūpa-vibhava-rūpāḥ tasmāt-tair ācchanna-jñānādir na bhavati
**na** hi sūryo meghādibhir iva svarūpa-vibhavaiḥ
prakāśauṣṇyādibhir-ācchanna-prakāśādir bhavati pratyuta taiḥ prakāśata
eva tasmāt-svarūpasya kāla-deśādy aparicchinnatvena tad-vibhavānāṁ
cakṣurādīnāṁ tādṛśatvād aparicchinna-jñānādir evāyaṁ syāt nīca eva tu
jano\'nyathā manyata iti tad uktaṁ---**na** cāntarna bahir yasya
\[bhā.pu. 10.9.13\] iti nātaḥ paraṁ parama-yad-bhavataḥ svarūpam
ihādyante yenādṛto naraka-bhāgbhir asat-prasaṅgair iti ye tu
tvadīyety-ādi \[bhā.pu. 3.9.3-5\] \|\|32-33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho brahmajña-pūjya-pādāḥ
\| **na** kevalam atrāyaṁ vasudeva evopālabhyaḥ kiṁ tv atratyaḥ prāyaḥ
sarva eva lokaḥ kṛṣṇam īśvaraṁ **na** jānātīty āha---yasyeti dvābhyām \|
yasya anubhūtir jñānaṁ kutaścid api na **riṣyati** **na** naśyati taṁ
śrī-kṛṣṇaṁ prāṇādibhi rupagūḍham ācchannam anyaḥ prākṛto\'yaṁ lokaḥ svam
ivam anyata ity anvayaḥ \| tad evāha---**kālena** karkaṭikā-phalavat
kīdṛśena asya viśvasya layotpattikāraṇena svataś ca vidyudādivat
anyasmāc ca mudgarāder ghaṭādivat guṇatas tamoguṇena brahmāṇḍavat **na**
**riṣyati** \|\|32\|\|

**\...**

**\|\| 10.84.33 \|\|**

taṁ kleśa-karma-paripāka-guṇa-pravāhair

avyāhatānubhavam īśvaram advitīyam \|

prāṇādibhiḥ sva-vibhavair upagūḍham anyo

manyeta sūryam iva megha-himoparāgaiḥ \|\|

**śrīdhara-svāmī (bhāvārtha-dīpikā) :** tam eva kutaścid apy
**avyāhatānubhavam** ata eveśvaram \| kiṁ ca, advitīyaṁ kṛṣṇam anyaḥ
prākṛta **upagūḍham** ācchannaṁ manuṣyo **manyeta** \| kaiḥ ?
**kleśa**-karmādibhiḥ \| tatra kleśā rāgādayaś ca tat-pūrvakāṇi karmāṇi
ca tat-paripāke sukha-duḥkhe ca sattvādīnāṁ guṇānāṁ punaḥ pravāhaś ca
taiḥ prāṇādibhiś ca svair vibhavaiḥ svakāryaiḥ \| atra dṛṣṭāntaḥ,
**megha**-himoparāgair abhra-tuṣāra-rāhubhiḥ sva-vibhavaiḥ **sūryam**
iveti \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** kṛṣṇam \| ata
evāhatajñānatvād eva \| sarvathā vidyamānaiśvaryo\'py ajñānām anīśa eva
pratīyate ity āha---kiñceti \| tatra teṣu kleśādiṣu \| tat-pūrvakāṇi
rāgādi-pūrvakāṇi \| tat-paripāke **karma-**phale \| punaḥ punaḥ pravāho
muhur muhuḥ sṛṣṭyādi-rūpo vā
śānta-ghora-vimūḍhatvādi-svabhāva-vaśāc-chuklādi-**karma-**karaṇāvicchedaḥ
\| atra kāryeṇa kāraṇāvṛttau abhra-tuṣārarāhavo hi ravi-prakāśyatvena
ravi-kāryāṇyeva tad-dhetutvāt-prasiddher dṛg-rūpābhyāṁ yathā raveḥ
\[bhā.pu. 10.54.46\] ity-ādy ukteḥ prakāśya-prakāśakayor api
kārya-kāraṇabhāvo\'jñāna-prapañcādiṣu dṛśyata eveti \|\|33\|\|

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : avyāhatānubhavam**
akuṇṭha-jñānam **advitīyam** asadṛśam \| viśeṣaṇānām eṣāṁ yathottaraṁ
manuṣyamananāyogyatve śraiṣṭhyam \| tathāpi kleśādibhiḥ prāṇādibhiś
copagūḍham \| ādi-śabdādīndriyādayaḥ \| anyaḥ śrī-vasudevetaraḥ \|
prākṛtaḥ **sva**-**vibhavair** nija-parikaraiḥ kleśādibhiś ca hetubhir
**manyeta** \| svayaṁ kleśādiyukta ātmānumānena tam api sva-sadṛśaṁ
**manyeta** ity arthaḥ \| anyat tair vyākhyātam \|

yad vā, kleśādibhir viśiṣṭo\'nvaya upagūḍhaṁ manyate śrī-vasudevastu
sarvathā parama-prakaṭam eva vettīty arthaḥ \| tathāpi
snehabhara-svabhāvena tad-vismṛtirity uktam eva \| sā ca
śrī-bhagavat-kṛpayaiveti pañca-catvāriṁśādhyāyārambhe pitarāv
upalabdhārthau \[bhā. 10.45.1\] ity atra tair vyañjitam eva \| agre ca
vyaktaṁ bhāvīti dik \|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ukta-poṣa-nyāyenemam
arthaṁ punar āha---tam iti \| kleśā rāgādayaś ca karmāṇi
**kleśa-**hetavaś ca paripākāḥ tat-kārya-sukha-duḥkhāni ca guṇānāṁ
sattvādīnāṁ tair na vyāhato\'nubhavo jñānaṁ yasya **taṁ**
**prāṇādibhiḥ** prāṇa-manobuddhyādibhir liṅga-śarīra-ghaṭakaiḥ
sva-vibhavaiḥ svakāryair evācchannam atra dṛṣṭāntaḥ meghaś ca himaḥ
kuheḍikā ca uparāgo rāhuś ca taiḥ sva-vibhavaiḥ **sūryam** **iva**
meghasya saura-jyotir jalātmakatvāt jalasya jyotiḥ-kāryatvāt himasya ca
jala-viśeṣatvāt rāhoś ca duṣṭa-jīvāviṣṭadhvāntakhaṇḍātmakatvāt
dhvāntasya ca cakṣur grāhyatvena paurāṇika-mate taijasatvāt meghādīnāṁ
sūrya-kāryatvam \|\|33\|\|

**\...**

**\|\| 10.84.34 \|\|**

athocur munayo rājann ābhā[^124]ṣyānakadundubhim \|

sarveṣāṁ śṛṇvatāṁ rā[^125]jñāṁ tathaivācyuta-rāmayoḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha nārada-vākyānantaram
\|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha
śrī-vasudeva-māhātmya-śravaṇānantaram ābhāṣya bho mahā-dhanya! he
jagat-pūjyety-ādi sambodhya he **rājann** iti śrī-vasudeva-māhātmyena
praharṣodayāt kiṁ vā, tac-chravaṇena rājñaḥ
prema-vikārodaya-śobhā-darśanāt \| saptamy arthe ṣaṣṭhyaḥ \| sarveṣu
rājasu śṛṇvatsv iti tān praty upadeśārtham acyuta-rāmayoś ca śṛṇvator
iti vakṣyamāṇārthasya prāmāṇyārtham \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantaraṁ
śrī-vasudeva-nāradayor abhiprāyaṁ buddhvobhaya-samādhānārtham ity arthaḥ
\| tatra śrī-nārad asamādhānaṁ tu vasudeva bhavānnūnam iti
uttara-padyena jñeyam \| ābhāṣya bhoḥ parama-kṛtārtha-śiromaṇe he
jagat-pūjyety-ādi-sambodhya saptamy arthe ṣaṣṭhyaḥ \| sarveṣu rājasu
śṛṇvatsu iti tān praty upadeśārtham acyuta-rāmayoś ca śṛṇvator iti
vakṣyamāṇārthaḥ prāmāṇyārthaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha anantaraṁ
śrī-vasudeva-nāradayor abhiprāyaṁ buddhvo-bhaya-samādhānārtham ity
arthaḥ \| śrī-nārada-samādhānaṁ tvatra vasudeva bhavānnūnaṁ ity
antima-padyena jñeyam \|\|34-36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarveṣām ity-ādiṣu
saptamy arthe ṣaṣṭhyaḥ \|\|34\|\|

**\...**

**\|\| 10.84.35 \|\|**

karmaṇā karma-nirhāra eṣa sādhu-nirūpitaḥ \|

yac chraddhayā yajed viṣṇuṁ sarva-yajñeśvaraṁ makhaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad**-yajed**-**eṣa** ity
anvayaḥ \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sādhu** yathā syāt-tathā
nirūpitaḥ śāstrajñaiḥ \| yad vā, sādhubhir nirūpitaḥ śraddhayā
śrī-viṣṇuyajane viśvāsena bhaktyā vā **viṣṇuṁ** svamahimnā
viśva-vyāpakaṁ bhagavantam evam anyaiḥ sarvair **yajed** iti
yat-tasyaiva yajane vyakta-hetv antaraṁ sarveṣāṁ yajñānām īśvaraṁ
phala-dātāram \| kiṁ vā, svāminaṁ **sarva** deveśvaratvāt \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** eṣa eva **karmaṇā**
kriyamāṇena karmaṇāṁ kṛtānāṁ nihāraḥ **sādhu** yathā syāt-tathā
nirūpitaḥ śāstrajñaiḥ \| kaḥ śraddhayā viśvāsena **viṣṇuṁ** sva-mahimnā
viśva-vyāpakaṁ svayaṁ bhagavantam eva **makhaiḥ** sarvair **yajed** iti
yat sa ity arthaḥ \| tasyaiva yajane vyaktaṁ hetv antaraṁ sarveṣāṁ
yajñādīnām īśvaraṁ phala-dātāraṁ **sarva-**deveśvaratvāt tad-yajanaṁ
vinā naiṣkarmyasyāpi heyatvam uktam---naiṣkarmyam ap**y**
acyuta-bhāva-varjitam \[bhā.pu. 1.5.12\] ity-ādinā \| evaṁ ced-bhavad
abhīṣṭaṁ tathāpi bhavat-putra evāyaṁ prakārāntareṇārādhanīya iti bhāvaḥ
\|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : karma**-nirhāro yathā syād
iti prakāra-praśnotram āhuḥ---**yac-**chraddhayeti \| makhānāṁ
viṣṇvārādhaka-jñānaṁ vinā **karma**-nirhāro na bhaved iti bhāvaḥ
\|\|35\|\|

**\...**

**\|\| 10.84.36 \|\|**

cittasyopaśamo'yaṁ vai kavibhiḥ śāstra-cakṣuṣā \|

darśitaḥ su-gamo yogo dharmaś cātma-mud-āvahaḥ \|\|

**śrīdhara-svāmī (bhāvārtha-dīpikā) :** cittasyopaśama upaśama-hetuḥ,
**yogo** mokṣopāyaś ca \| śanair ātma-**mud**am āvahatīti tathā \|
su-gamaḥ pravṛtty-āśrayatvāt \| **dharmaś** cāvaśyakaḥ \| anyathā
vihitākaraṇena māliny-aprasaṅgāt \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ayam ātmana īśasya
**mudāvahaḥ** prītikaraḥ citta-śodhako vā \| śraddhayā
viṣṇu-yajana-lakṣaṇaḥ \| anyathā etad anācaraṇe \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-phalaṁ cāpy
āhuḥ---cittasyeti \| **vai** eva ayam eva-śāstram eva cakṣus tena
śāstrārtha-tattva-vicāreṇa ity arthaḥ \| **darśitaḥ** prakaṭitaḥ
pravartita ity arthaḥ \| **yogo** bhagavad-bhakty upāyaḥ **dharmaś** ca
bhakti-lakṣaṇaḥ \| arcanaika-prakāratvāt \| ata evātmanaḥ kartuḥ ātmanāṁ
vā sarva-jīvānām eva **mudāvahaḥ** \| bahudhā tat-sambandhāt \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sādhutvam evāhuḥ---cittasyeti
\| ayaṁ **vai** pūrvokta-prakāraka-karma-nirhāra eva cittasya upa
ādhikyena śamaḥ śamo man-niṣṭhatābuddher \[bhā.pu. 11.19.36\] iti
śrī-svayam-bhagavat-sammataḥ śamaḥ prāpakatvāt tatrāpi sugamaḥ sukaro
yoga upāyaḥ svataḥ-siddhānāṁ makhānāṁ saṅkalpa-viśeṣamātreṇa
tādṛśatva-siddheḥ na tv aṣṭāṅgādivat kaṣṭa-sādhyaḥ tathā ayam eva mukhyo
dharmaḥ bhāgavata-dharma-praveśena sarva-dharmāśrayatvāt tatrāpi
santata-śrī-bhagavat-sphūrti-mayatvenātma-mudāvahaś ca na tu
tat-kāma-sphūrti-maya-dharmavan-mātsaryādi-duḥkhāvahaḥ tasmād ayam eva
**kavibhiḥ** śāstrajñaiḥ **śāstra-cakṣuṣā** **śāstra-**rūpaṁ yac-cakṣur
arthaprakāśakaṁ tad-dānena **darśitaḥ** prakāśita ity arthaḥ \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upaśamaḥ upaśama-hetuḥ
sugamaḥ pravṛttyāśrayatvāt yogaḥ mokṣa-prāptau upāyaḥ ātma-**mudāvahaḥ**
manaḥ-sukha-pradaś ca \|\|36\|\|

**\...**

**\|\| 10.84.37 \|\|**

ayaṁ svasty-ayanaḥ panthā dvi-jāter gṛha-medhinaḥ \|

yac chraddhayāpta-vittena śu[^126]klenejyeta pūruṣaḥ \|\|

**śrīdhara-svāmī (bhāvārtha-dīpikā) :** nanu, na karmaṇā na prajayā
dhanena tyāgenaike amṛtatvam ānaśuḥ \[Nārā 12.3\]; BSoBh 3.4.19
ity-ādinā tyāgasyaiva vihitatvāt kathaṁ karma mokṣopāyaḥ ? ity
āśaṅkyādāv eva tyāgasyāśakyatvād ity āśayenāhuḥ---ayam iti
sārdha-caturbhiḥ \| **svasty**-**ayanaḥ** svasti kṣemam īyate'neneti
tathā \| śraddhayā niṣkāmatayā śuklena śuddhenāptena **vittena** puruṣa
īśvara ijyeteti yad eṣa panthāḥ \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate---nanv iti \|
śuddhena nyāyārjitena \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi
mukhya-śravaṇādi-bhaktir eva sākṣāt-kāryā, kiṁ
bahu-vyāpāra-gauṇāṅga-yajñaiḥ? tatrāhuḥ---ayam iti dvābhyām \|
**svasty** ayano nirvighna-bhakti-prāpaka ity arthaḥ \|
dvijotaḥ-traivarṇikasya āptena svavṛttyā labdhena nyāyārjitena ity
arthaḥ \| ata eva śuklena aviraktānāṁ vittavatāmādau yajñair dhanārpaṇam
evocitam iti bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atrāpy ayam
ity-ādi-**svastyayanaḥ** gārhasthyāśramasya vittasya
bhagavat-samarpaṇa-rūpayā prapattyā mat-prasādāt **dvi**j-**ātetr**
aivarṇikasya anyasyān adhikārāt āptena sva-pravṛttyā labdhena
nyāyārjitena ity arthaḥ \| ata eva śuklena yathoktaṁ
śrī-viṣṇu-dharmottare---

> pratigraheṇa yal-labdhaṁ yājyataḥ śiṣyatas tathā \|
>
> guṇānv itebhyo viprasya śuklaṁ tatrividhaṁ smṛtam \|\|
>
> yuddhopalabdhaṁ kāraṁ ca daṇḍāc ca vyavahārataḥ \|
>
> kṣatriyasya dhanaṁ śuklaṁ trividhaṁ parikīrtitam \|\|
>
> kṛṣi-vāṇijya-go-rakṣāḥ kṛtvā śuklaṁ tathā viśaḥ \|
>
> dvija-śuśrūṣayā labdhaṁ śuklaṁ śūdrasya kīrtitam \|\|
>
> kramāgataṁ prīti-dāyaṁ prāptaṁ ca saha-bhāryayā \|
>
> aviśeṣeṇa sarveṣāṁ dhanaṁ śukle prakīrtitam \|\|
>
> śuklena **vittena** kṛtaṁ puṇyaṁ bahuphalaṁ bhavet \|\| iti \|

nanu puruṣejyaiva cet-kartavyā tarhi mukhya-nava-vidha-bhakty aṅgena
yajñādinā tatrāhuḥ---**gṛha-medhinaḥ** gārhasthya-dharmāgrahavataḥ ity
arthaḥ \| tac ca samyak śraddhatvābhāvāt loka-saṅgrahānadv eti jñeyam
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : gṛhamedhinaḥ**
gārhasthya-dharmāgrahavata ity arthaḥ \| bhagavad arcādi śraddhāvatāṁ
tutad eva paramaśreya iti bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dvi**-jātes traivarṇikasya
āpta-**vittena** nyāya-prāpta-dhanena śuddhena \|\|37\|\|

**\...**

**\|\| 10.84.38 \|\|**

vittaiṣaṇāṁ yajña-dānair gṛhair dāra-suteṣaṇām \|

ātma-lokaiṣaṇāṁ deva kālena visṛjed budhaḥ \|

grāme tyaktaiṣaṇāḥ sarve yayur dhīrās tapo-vanam \|\|

**śrīdhara-svāmī (bhāvārtha-dīpikā) :** svasty-ayanam āhuḥ, vittaiṣaṇām
iti \| vitta-phala-bhūtair yajñair dānaiś ca **vittaiṣaṇāṁ** vittecchāṁ
visṛjet \| **gṛhair** gṛhocitair mogair **dāra**-sutaiṣaṇāṁ visṛjet \|
tad anubhavenaiva tad autsukya-nivṛtteḥ \| dehe mṛte ātmanaḥ
svargādi-**lokaiṣaṇāṁ** **kālena** kṣayānusandhānena visṛjet \| **deva**
he vasudeva \| yad vā, **deva**-**kālena** devānām api mṛtyunā \|
mṛtyu[^127]-hetu-bhūtenety arthaḥ \| atrācāraṁ pramāṇayati, grāma iti
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : budhaḥ** saṁsārāsārajñaḥ \|
**vittaiṣaṇāṁ** dhanecchām \| tad anubhavena **dāra-**sutādy anubhavena
\| teṣv autsukyasyotkaṇṭhāyāḥ \| **deva-**śabdena vasudeva-grahaṇam
ekadeśi-nyāyāpekṣa-mata āha---yadv eti \| atraiṣaṇātrayatyāge \|
**dhīrās** tyāga-śaktimantaḥ \| **grāme** gṛhasthāśrame \|
gṛhasthasyaiva grāma-sthity adhikārāt tat-sthyātāc-chabdyam iti nyāyena
\|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasmād eva vittaiṣaṇāpi
kṣīyate nānyatheti \| sadṛṣṭāntam āha---vitteti \| **gṛhair**
ity-ādika-dṛṣṭāntatayā evam agre\'pi budho vivekī anyathā vittavato
gṛhasthasya manaḥ-śuddhy abhāvena śravaṇādi-bhakter evāsiddher iti
bhāvaḥ \|

nanu tarhi kevala-śravaṇādi-paratāsiddhaye dhanādi-sahitaṁ gṛham eva
tyājyam, tatrāhuḥ---grāma iti \| gṛhāśrame dhīrā buddhimantaḥ
eṣaṇākṣayābhāvenāviraktasya tyāgo nopayukta iti bhāvaḥ \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasmiṁs
tat-tad-darpaṇāt-tat-prasādena tat-tad-eṣaṇāpi kṣīyata ity
āhuḥ---vitteti \| **yajña-**dānaiḥ vitta-vyayamayatat-tat-karmabhiḥ
pūrvoktarītyā bhavad-ijyārthaiḥ tathā gṛhais
tatratya-**dāra-**sutādibhiḥ tad-ijyārthaiḥ tato yā cātmaiṣaṇā
**ātma**-pakṣa-pāta-rūpā yā ca lokaiṣaṇā
loka-dvaya-vaśīkaraṇecchā-rūpāvaśiṣṭā tāṁ ca he **deva**! **kālena**
sarveṇaivāvasareṇa \[pathi\] tad-ijyaikānusandhānatayā tad arthīkṛtena
devasya bhagavataḥ **kālena** tad-ijyaikānusandhāna-maya-samaya-gamanena
vā visṛjet tyaktum arhaḥ syāt budho vivekī evaṁ vittavato gṛhasthasya
tataḥ pūrva-vikṣiptamanas tvena śravaṇādikam api suṣṭhu na siddhyed iti
bhāvaḥ \| ata eva \[grāma ity ardhakam\] **grāme** gṛhāśrame
eṣaṇākṣayābhāvenāviraktasya haṭhāt-tyāge\'pi
śravaṇa-mananādi-niṣṭhatvā-siddhes tad anantaram eva tyājyam iti bhāvaḥ
\|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vittaiṣaṇām ity-ādikaṁ
tādṛśa-bhagavaj-janādhikāri-sampādanāyoktam \|\|38-65\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niṣkāmatvaṁ vinā
karma-nirhāro na syāt niṣkāmatvaṁ cānena prakāreṇa bhavedity
āhuḥ---**vittaiṣaṇāṁ** vittākāṅkṣāṁ yajñair dānaiś ca
vitta-phala-bhūtais tyajet \| sampāditeṣu yajñeṣu dāneṣu kim ataḥ paraṁ
vittena iti bhāvayet \| **gṛhair** gṛhocitair bhogair
**dāra**-sutaiṣaṇāṁ strī-sambhoga-vāsanāṁ putra-vāsanāṁ ca tyajet \| tad
anubhavenaiva tad autsukya-nivṛtteḥ dehe mṛte saty ātmanaḥ
sva-rgādi-**lokaiṣaṇāṁ** **kālena** kṣayānusandhānena visṛjet \|
**deva** he vasudeva! atrācāraṁ pramāṇayati-grāma iti \|\|38\|\|

**\...**

**\|\| 10.84.39 \|\|**

ṛṇais tribhir dvijo jāto devarṣi-pitṛṇāṁ prabho \|

yajñādhyayana-putrais tāny anistīrya tyajan patet \|\|

**śrīdhara-svāmī (bhāvārtha-dīpikā) :** kiṁ ca, ṛṇair iti \| tathā ca
śrutiḥ, jāyamāno vai brāhmaṇas **tribhir** ṛṇavā jāyate brahmacaryeṇa
ṛṣibhyo yajñena devebhyaḥ prajayā pitṛbhyaḥ ity-ādi \| **tāny
anistīrya** teṣām ṛṇāny anapākṛtya \| tathā ca manuḥ,

> ṛṇāni trīṇy apākṛtya mano mokṣe niveśayet \|
>
> anapākṛtya mokṣaṁ tu sevamāno vrajaty adhaḥ \|\| \[manu 6.35\] iti
> \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra saṅgatārtham
āha---kiṁ ceti \| anṛṇaḥ iti śruti-śeṣa-padaṁ jñeyam smṛtir apy atra
pramāṇaṁ, tathā ceti \| apākṛtya dūrīkṛtya \| mokṣe mokṣa-mārge
saṁnyāsādau \| adho vrajati devādīnāṁ kopān narakaṁ gacchatīty arthaḥ
\|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, ṛṣi-pitṝṇām
adhyayana-putrābhyām iva yajñena devānām ṛṇa-śodhanam avaśya-kṛtyam
evety āhuḥ---ṛṇer iti \| **prabho**! he sarva-rṇādi-mocana-samartha !
ity aśaktasya na tad-doṣāvaham iti sūcitam \| pitṛṇām iti hrasvatvam
ārṣam \| **tān** devādīn **anistīrya** **pated** yaḥ \| kiṁ vā, punar
gṛha-bhogādau praviśed ity arthaḥ \| pāṭhāntare\'pi sa evārthaḥ \| idaṁ
teṣām asammataṁ lakṣyate teṣām iti vyākhyānāt \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : prabho**! he
sarva-rṇa-mocana-samartha! ity aśaktasya na doṣāvaham iti sūcitam \|
**pitṛṇām** iti hrasvatvam ārṣam \| **tān** devādīn **anistīrya,** tān
iti pāṭhe sa evārthaḥ \| devādi-padānām api tat-tad-ṛṇe tātparyāt
**patet** ubhayato bhraśyet vighnākulo bhaved ity arthaḥ \| ata eva
vrajaty adha \[manu 6.35\] iti manuḥ \| atra bhagavad-āśrayatvaṁ tu
noddiṣṭam iti tatra na doṣa iti bhāvaḥ \| **devarṣi**-bhūtāpta-nṛṇāṁ
pitṛṇām \[bhā.pu. 11.5.41\] ity-ādeḥ \|\|39\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, ṛṇair iti \|
tathā ca śrutiḥ---jāyamāno vai brāhmaṇas **tribhir** ṛṇavān jāyate
brahma-caryeṇa ṛṣibhyo yajñena devebhyaḥ prajayā pitṛbhyaḥ ity-ādiḥ \|
**tāny anistīrya** teṣām ṛṇāny anapākṛtya \|\|39\|\|

**\...**

**\|\| 10.84.40 \|\|**

tvaṁ tv adya mukto dvābhyāṁ vai ṛṣi-pitror mahā-mate \|\|

yajñair devarṇam unmucya nirṛṇo'śaraṇo bhava

**śrīdhara-svāmī (bhāvārtha-dīpikā) :** nirṛṇo nirmukta-ṛṇaḥ \| aśaraṇo
**bhava** gṛhāt pravraja \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaraṇaṁ gṛharakṣitroḥ
ityamaraḥ \| na vidyate śaraṇaṁ yasya saḥ \| etenarṇāpākaraṇaṁ vinā
gṛhasthatvatyāgo\'nucita ity uktam \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tu-śabdo viśeṣe tam
evāhuḥ---**vai** eva dvābhyām ṛṇābhyāṁ mukta eva adyonmucya uccairmuktvā
nirasya nirṛṇaḥ san aśaraṇaḥ akāro viṣṇuḥ śravaṇādinā tad ekāśrayo
**bhava** \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tu-śabdo viśeṣe tam
evāhuḥ-**vai** eva dvābhyām ṛṇābhyāṁ mukta eva \| adyonmucya uccair
muktvā nirasya nirṛṇaḥ san aśaraṇo **bhava** **tvaṁ** tu tyāgam api
viṣṇv arthaṁ kurv ity arthaḥ \|\|40\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dvābhyām ṛṇābhyām aśaraṇo
**bhava** gṛhāt pravraja \|\|40\|\|

**\...**

**\|\| 10.84.41 \|\|**

va[^128]sudeva bhavān nūnaṁ bhaktyā paramayā harim \|

jagatām īśvaraṁ prārcaḥ sa yad vāṁ putratāṁ gataḥ \|\|

**śrīdhara-svāmī (bhāvārtha-dīpikā) :** kiṁ ca aviśuddha-cittānām ayaṁ
kramaḥ, tvaṁ tu kṛtārtha evety āhuḥ, vasudeveti \| **bhavān** **nūnaṁ**
niścitaṁ **paramayā** prema-lakṣaṇayā **bhaktyā** **harim** \|
prārcotavān \| yad yasmāt \| **vāṁ** yuvayoḥ \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na tvām uddiśyaitad uktam
ity āha---kiñceti \| **prārcaḥ** arcitavānasi \| sa hariḥ \|
**yad-**yataḥ \| kim-bhūtas tvam-bhaṁ kalatraṁ tad asyāstīti **bhavān**
sakalatra ity arthaḥ \| kalatroḍutejasi syādbhaṁ bho bhrātari bhāskare
iti niruktiḥ \| vām ity uktir apy evaṁ saṅgacchate \| prārca ity
anadyatanātītavācinā laḍā bahūni janmāni sūcitāni \| bahūnāṁ janmanām
ante jñānavān māṁ prapadyate \[gītā. 7.19\] iti gītokteḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : vasudeva** **bhavān**
nūnam ity-ādi---yat yo **vāṁ** yuvayoḥ **putratāṁ** **gataḥ**, taṁ
**jagatām īśvaraṁ** **paramayā** **bhaktyā** prāccaḥ prakarṣeṇa
arcitavān \|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iyantu sādhakānāṁ
rītiruktā \| bhavāṁstu prathamata eva parama-kṛtārtha ity
āhuḥ---vasudeveti \| sattvaṁ viśuddhaṁ **vasudeva-**śabditam \[bhā.pu.
4.3.23\] ity-ādi-śrī-mahā-devoktānusāreṇa śuddha-sattva-svarūpatayā
viśuddha-cittatvādikam abhipretam \| yad vā, vasu
bhagavad-bhakti-lakṣanaṁ dhanam, tena dīvyatīti tathā, tat-sambodhanam
\| tad eva darśayati---**bhavān** iti \| **nūnaṁ** niścaye \| harī
sarva-doṣa-duḥkhaharam \| yato jagatāṁ devādīnām **īśvaraṁ** prakarṣeṇa
putratvena svavaśyatāpekṣayā ārcaḥ ato **bhavān** apāsta-samastarṇo
mukta-vargārcya eveti bhāvaḥ \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** idaṁ
tvajāta-bhakti-śraddhānaṁ sādhakānāṁ rītir uktā \| bhavāṁs tu prathamata
eva parama-kṛtārthaḥ ity āhuḥ---vasudeveti \|
vasu-bhagavad-bhakti-lakṣaṇaṁ dhanaṁ tena dīvyatīti tathā
tat-sambodhanaṁ tad eva darśayati **bhavān** iti \| **nūnaṁ** niścaye
hariṁ sarva-doṣa-duḥkha-haraṁ yato jagatāṁ devādīnām **īśvaraṁ**
prakarṣeṇa putratvena sva-vaśyatāpekṣayā ārcaḥ ato **bhavān**
apāsta-samasto mukta-bhakta-vargārcya eva \| tato\'bhiprāyāntareṇaivāyaṁ
tavodyama iti bhāvaḥ \| idam api laukika-līlānukaraṇānusāreṇaivoktam \|
na tu nityatvānusāreṇa \| tat tu **vasudeva-**śabdena vyañjitam eva \|
śuddha-sattvākhya-śrī-bhagavad antaraṅga-śaktyāvirbhāva-rūpatvena
tan-nāmatvāt \| tad uktaṁ caturthe---sattvaṁ viśuddhaṁ
**vasudeva-**śabditam \[bhā.pu. 4.3.23\] iti \| navame---vasudevaṁ hareḥ
sthānaṁ vadanty ānakadundubhim \[bhā.pu. 9.24.30\] iti \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : vasudeva-bhavān** ity-ādi \|
yat yo **vāṁ** **putratāṁ** **gataḥ** taṁ **jagatām** **īśvaraṁ**
**paramayā** **bhaktyā** **prārcaḥ** prakarṣaṇārcitavān \|\|41-68\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** lokarītyaiva tvayā
kṛtasya praśnasyāsmābhir api loka-śāstrarītyaivottaraṁ dattam \|
vastutas tu tvayi bhagavat-pitari nitya-siddhe bhagavatīva naiva
loka-śāstre adhikartuṁ prabhūṣṇū syātām tad api **yad**i tvam ātmānaṁ
śāstrokta-dharmāṇām adhikāriṇam eva manyase tatrāpy uttaraṁ śṛṇvity
āhuḥ---vasu dhanaṁ śreṣṭhaṁ bhakti-yoga eva \| tatra dīvyasi ity ata eva
he **vasudeva**! **bhaktyā** tatrāpi **paramayā** prakarṣeṇaiva ārcaḥ
sarvam eva tat katham adhunā tato\'tinikṛṣṭa-karmādhikāre\'pi
patiṣyasīti bhāvaḥ \| ced asmad ukta-pramāṇam evety āhuḥ---sa yadvām iti
\| tad api tvam atidainyenātmani sāṁsārikatvam āropya **yad**i karma
cikīrṣasi tadā bhagavāniva saṅgrahārthaṁ karma kurv iti bhāvaḥ
\|\|41-44\|\|

**\...**

**\|\| 10.84.42 \|\|**

**śrī-śuka uvāca---**

iti tad-vacanaṁ śrutvā vasudevo mahā-manāḥ \|

tān ṛṣīn ṛtvijo vavre mūrdhnānamya prasādya ca \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \|
**tad-vacanaṁ** muni-kathanam \| **tān** munīn \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity etat karmaṇā karmanir
hāraḥ \[35śa.ślo.\] īty-ādikaṁ teṣāṁ **vacanaṁ** **śrutvā** **vavre**
vṛtavān \| **mahā-**manā yajña-dāna-śrī-bhagavat-sandarśanādinā
sarva-loka-hitecchaya ity arthaḥ \| yad vā,
vāsudevotpādyātma-bhāgya-mahima-pratipādakaṁ **tad-**vacaḥ śrutvāpi
**vavre** \| **mahā**-manā ity ayaṁ bhāvaḥ---ime munayo bhaktiṁ yācante
sā ca mādṛśata eva sidhyed **iti** yajña-vyājenaitān prati
śrī-kṛṣṇa-prasādaṁ prāpayeyam **iti** vicintyeti \| ata eva vakṣyate
pīta-kauśeya-vāsasaḥ \[49śa.ślo.\] **iti** \| mūrdhnā bhūmispṛśā ata eva
ā samyaṅnatvā stutyādibhiḥ dharmeṇa nyāyena vipraiḥ kṣatriyāṇāṁ
yājyatvāt kiṁ vā,-dharmeṇa hetunā dharmārthaṁ vṛtā ity arthaḥ \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : iti** svasyaivātigūḍhābhiprāyaṁ
teṣāṁ vacaḥ **śrutvā** **mahā-**manās tathaivāvabuddhya ca ity arthaḥ
\|\|42\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.43 \|\|**

ta enam ṛṣayo rājan vṛtā dharmeṇa dhārmikam \|

tasminn ayājayan kṣetre makhair uttama-kalpakaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmin vinaśane \|
**makhair** iti bahutvam aṅgeṣṭy apekṣam \| kalpyante ābhir iti kalpakāḥ
sāmagryaḥ, uttamā rājasūyādayas teṣv iva kalpakā yeṣu taiḥ \|
prakṛti-vikṛti-yāgair ity arthaḥ \| **dharmeṇa** kalpoktavidhinā
ahiṁsā-vidhi-puṇyeṣu dharmaḥ iti kośāt \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dhārmikaṁ
bhagavad-dharmaparam **uttama-**kalpakair mukhya-kalpaiḥ
sarva-sāmarthya-sadbhāvāt he **rājann** iti prāg uktābhiprāyam eva
\|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dharmeṇa** nyāyena vipraiḥ
kṣatriyāṇāṁ yājyatvāt kiṁ vā, **dharmeṇa** hetunā dharmārthaṁ **vṛtā**
ity arthaḥ \| **dharmeṇa** dharma-śāstrokta-vidhina ity arthaḥ \|
dhārmikaṁ bhagavad-dharma-param **uttama-kalpakaiḥ** mukhya-kalpaiḥ
sarva-sāmarthya-sadbhāvāt \|\|43\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.44 \|\|**

tad-dīkṣāyāṁ pravṛttāyāṁ vṛṣṇayaḥ puṣkara-srajaḥ \|

snātāḥ su-vāsaso rājan rājānaḥ suṣṭhv-alaṅkṛtāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad-dīkṣāyāṁ**
yajñārambha-saṅkalpa-rūpāyāṁ dīkṣā syāvrata-saṅgrahaḥ iti yādevaḥ
**puṣkara-srajaḥ** kamala-bīja-mālāvalambikaṇṭhāḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vṛṣṇayo rājānaś ca
dikṣāśālām upājagmur iti pareṇānvayaḥ \| yad vā, vṛṣṇayo rājānaś ca
**suṣṭhv** alaṅkṛtā babhūvur iti śeṣaḥ \| he **rājann** ity aho bhāgyaṁ
rājñām iti bhāvaḥ \| punaḥ punastathaiva sambodhanam atyanta-harṣād eva
\|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tad** iti yugmakam \| vṛṣṇayo
rājānaś ca he **rājan**! ity aho-bhāgyaṁ rājñām iti bhāvaḥ \| punas
tathaiva sambodhanam atyanta-harṣād eva \| tasya śrī-vasudevasya
mahiṣyaḥ muditā iti ca-śabda-balāvṛṣṇy-ādīnā ca viśeṣaṇaṁ draṣṭavyam upa
samīpe ājagmuḥ \|\|44-45\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.45 \|\|**

tan-mahiṣyaś ca muditā niṣka-kaṇṭhyaḥ su-vāsasaḥ \|

dīkṣā-śālām upājagmur āliptā vastu-pāṇayaḥ \|\|

**śrīdhara-svāmī (bhāvārtha-dīpikā) :** āliptāḥ kuṅkumādibhiḥ \|
**vastu**-pāṇayo gṛhītārhaṇa-hastāḥ \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tan**-mahiṣyo rāja-patnyaḥ,
vasudeva-bhāryā vā \| gṛhītam arhaṇaṁ yaiste \| gṛhītārhaṇāste hastā
yāsāṁ tās tathā\|

> hiraṇyaṁ rajataṁ cāpi gṛhītvā kramukaṁ phalam \|
>
> śālāṁ viśed-yajña-patnī śapeyus tv anyathā surāḥ \|\| ity ukteḥ\|\|

yajño\'syāstīti yajño yajñakartā tasya patnīty arthaḥ \|\|45-46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasya śrī-vasudevasya
mahiṣyo **muditā** iti **ca**-śabda-balād-vṛṣṇyādīnam api viśeṣaṇaṁ
draṣṭavyam \| upa samīpe ājagmur **dīkṣā-śālām** ity anena
yajñe\'pekṣya-maṇḍapādīni sadya eva nirmitānīti bodhyate \|\|45\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vastu-pāṇayaḥ**
hasta-gṛhītārhaṇa-dravyāḥ \|\|45-46\|\|

**\...**

**\|\| 10.84.46 \|\|**

nedur mṛdaṅga-paṭaha- śaṅkha-bhery-ānakādayaḥ \|

nanṛtur naṭa-nartakyas tuṣṭuvuḥ sūta-māgadhāḥ \|\|

jagu-sukaṇṭhyo ga[^129]ndharvyaḥ saṅgītaṁ saha-bhatṛkāḥ \|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sutāś ca māgadhāś ca
gandharvyo gāyakānāṁ sākṣād-gandharva-jātīnāṁ vā striyaḥ \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nedur** iti sārdham \| sūtāś ca
māgadhāś ca **gandharvyaḥ** gāyakānāṁ gandharva-jātīnāṁ striyaḥ
\|\|46\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.47 \|\|**

tam abhyaṣiñcan vidhi-vad aktam abhyaktam ṛtvijaḥ \|

patnībhir aṣṭā-daśabhiḥ soma-rājam ivoḍubhiḥ \|\|

**śrīdhara-svāmī (bhāvārtha-dīpikā) :** aktaṁ netrayor añjanena \|
abhyaktaṁ sarvāṅgeṣu nava-nītena \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ vasudevam \|
yajñārambhe yajña-karturañjanaṁ netrayor dattvā go-navanītena tad-vapuḥ
sarvato mardayitvā ca taṁ snāpayed iti śrutyā vihitam \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : patnībhir** iti \|
śrī-devakyādayo deva-kakanyāḥ sapta rohiṇyādayaś cānyā ekādaśety evam
**aṣṭādaśabhiḥ** sahitam \| bahu-patnī-sāhitye sudṛśyatvādau ca
dṛṣṭāntaḥ---someti somaś cāsau dvijanmādīnām iti tathā **tam** \|
rāja-śabda-prayogas tad-yajña-māhātmya-bodhanārtham \|
tenai-tad-yajñasyāpi divyatvaṁ sūcayati \| śrī-vasudevasya sudṛśyatā
coktā śrī-harivaṁśe taj-janma-prasaṅge---

> manuṣya-loke kṛtsne\'smin rūpeṇāpratimo bhuvi \|
>
> yasyāsīt puruṣāgryyasya kāntiś candramaso yathāiti \|\|
> \[hari.pa.34.20\]\|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : soma-rājam** iveti \|
rāja-śabdāt-tasya kṛta-rājasūyāvasthatvaṁ smārayati \| yajñasya
tādṛśatvaṁ gamayati \| yad vā, yadi bahavaḥ somā bhavanti tan-madhye ca
ko\'pi bhavati tadaiva sa upamīyeta ity arthaḥ \| ata evoḍubhī rājñībhir
ity api jñāpitam aṣṭādaśabhir iti \| tādṛśa-sapta-viṁśater aty
antāsambhavād iti bhāvaḥ \| evaṁ śrī-harivaṁśe tu taj-janma-prasaṅge yad
idaṁ tasya varṇanam---

> manuṣya-loke kṛtsne\'smin rūpreṇāpratimo bhuvi \|
>
> yasyāsīt-puruṣāgryasya kāntiś candramaso yathā \|\| iti \|

atra tu tad api na soḍham \|\|47\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aktaṁ netrayor añjanena
abhyaktaṁ sarvāṅgeṣu navanītena **soma**-rājaṁ bahūnāṁ somānāṁ yadi vā
kaścid eko rājā bhavati **tam** iva ity arthaḥ \|\|47-49\|\|

**\...**

**\|\| 10.84.48 \|\|**

tābhir dukūla-valayair hāra-nūpura-kuṇḍalaiḥ \|

sv-alaṅkṛtābhir vibabhau dīkṣito'jina-saṁvṛtaḥ \|\|

**śrīdhara-svāmī (bhāvārtha-dīpikā) :** tābhiḥ patnībhiḥ sahito dīkṣito
vireje \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vibhavair bhūṣaṇādyaiḥ
svalaṅkṛtābhiḥ \| ajinamatra mṛga-carma \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vibabhau** viśeṣeṇa
pūrvato\'py ādhikyena babhau aśobhata \| yato dīkṣitaḥ
tal-lakṣaṇam-ajinena saṁvṛto veṣṭita iti \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vibabhau** viśeṣeṇa reje
\|\|48\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.49 \|\|**

tasyartvijo mahā-rāja ra[^130]tna-kauśeya-vāsasaḥ \|

sa-sadasyā virejus te yathā vṛtra-haṇo'dhvare \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya vasudevasya \|
hotrādyāḥ ṣoḍaśa \| te pūrvaṁ vṛtā ye ity arthaḥ \| vṛtrahaṇa indrasya
\| kutvābhāvālopābhāvāvārṣau \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pīta**-kauśeya-vāsasaḥ**
\[bhā.pu. 3.28.14\] iti śrī-bhagavan**-mahā-**prasāda-vastra-prāpteḥ iti
śrī-vasudevadayayā teṣāṁ prārthita-bhakti-siddhiś ca sūcitā \| ata eva
viśeṣeṇa rejuḥ \| iti **mahā-**harṣodayāt sambodhayati-**mahā**-rājeti
\|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pīta**-kauśeya-**vāsasa iti
śrī-bhagavat-paridhānīya-navya-divya-vastra-prāpteḥ pāṭhāntare
**ratna**-śreṇi-vilamba-yukta-prānta-bhāga-**kauśeya-**vāsasa iti
yathetyāpāta-mātra-camatkārāya \|\|49\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.50 \|\|**

tadā rāmaś ca kṛṣṇaś ca svaiḥ svair bandhubhir anvitau \|

rejatuḥ sva-sutair dārair jīveśau sva-vibhūtibhiḥ \|\|

**śrīdhara-svāmī (bhāvārtha-dīpikā) :** jīyeśau sarva-jīvānām īśau
\|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tadā** yajña-samaye \|
svasya vibhūtibhir mūrtimadbhir aṇimābhiḥ \| yad vā, luptopamā bodhyā \|
**jīveśau** jīvātma-paramātmānau **svair** vibhūtibhir
ahaṅkārādi-yoga-māyādibhiḥ \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : svaiḥ** **svair
bandhubhir** nija-nija-priyaiḥ śrī-gopādibhiḥ \| yad vā,
**svair-**jñātibhir yādavaiḥ **svair-**bandhubhiś ca śrī-nandādibhir
vevānvitau \| tatra **ca**-śabdābhyāṁ dvayor api prādhānyaṁ dyotyate \|
dāreṣu sva-śabdāprayogaḥ svata eva teṣāṁ svīyatvāt jīveśāvapi
katham-bhūtaiḥ? svādibhiḥ sva-vibhūtibhir nija-vaibhavaiḥ \| yad vā,
sva-vibhūtibhiś ca kaustubha-makara-kuṇḍalādi-nija-paricchadaiḥ svādīnāṁ
yathottaraṁ naikaṭye śreṣṭhyam \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jīvānāmīśau prajānāṁ
rāja-yuva-rājāv iva niyantārau sva-vibhūtibhir
antaraṅga-vaibhavai-**rejatuḥ** \| tā evāha---**svaiḥ** **svair
bandhubhir** mātuleya-sambandhi-mitrādibhiḥ \| **svaiḥ** **svair**
dāścety anvayaḥ \| tathāpi suteṣu punaḥ sva-śabda-prayogaḥ ākārādibhir
abheda-pratīteḥ svatāyāḥ spaṣṭa-jñānāt \| yad vā, jīvaḥ svāṁśena
sarva-samaṣṭi-jīvāntaryāmī svayaṁ saṅkarṣaṇaḥ yathoktam ekādaśe kālo
māyāmaye jīvaḥ \[bhā.pu. 11.24.27\] iti īśaś ca tataḥ paraḥ svayaṁ
bhagavān tau samam anyat \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : jīveśau** sarva-jīvānāmīśau
\|\|50\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.84.51 \|\|**

īje'nu[^131]-yajñaṁ yajñaṁ agni-hotrādi-lakṣaṇaiḥ \|

prākṛtair vaikṛtair yajñair dravya-jñāna-kriyeśvaram \|\|

**śrīdhara-svāmī (bhāvārtha-dīpikā) :** anu**-yajñaṁ** prati-yajñam \|
āmnāta-sarvāṅgāḥ prākṛtā jyoṭiṣṭoma-darśa-pūrṇa-māsādayas tebhyaś
codanāliṅgādibhir ati-deśa-prāptāṅgā vaikṛtāḥ saura-satrādayas taiḥ
sarvaiḥ \| dravyaṁ puroḍāśādi, jñānaṁ mantraḥ, kriyā karma, teṣām
īśvaram \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tebhyaḥ prākṛtebhyo
yāgebhyaś codanāliṅgādibhir vidhi-liṅga-prakaraṇa-samākhyādibhiḥ
atideśena prakṛtivad-vikṛtiḥ kartavyā iti vākyena prāptānyaṅgāni yeṣu te
vaikṛtāḥ \| īśvaraṁ svāminam \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anu**-yajñaṁ** yo vidhis
tena \| vidhim evāha---agnītyādinā \| dravyādīnām īśvaraṁ bhagavantam
iti tasyaivejyatvād iti bhāvaḥ \|\|51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anu-**yajñaṁ** yo vidhastena
vidhim evāha---agnīty-ādinā \| dravyādīnām īśvaraṁ bhagavantam iti \|
tasyevejyatvād iti bhāvaḥ \|\|51\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anu**-yajñaṁ**
pratiyajñam āmnāta-sarvāṅgāḥ prākṛtāḥ jyotiṣṭoma-darśa-pūrṇamāsādayaḥ
tebhyaś codanāliṅgādibhir iti deśa-prāptāḥ vaikṛtāḥ saurya-satrādayaḥ
taiḥ sarvair eva dravyaṁ puroḍāśādi jñānaṁ mantraḥ kriyā karma teṣām
īśvaram \|\|51\|\|

**\...**

**\|\| 10.84.52 \|\|**

athartvigbhyo'dadāt kāle yathāmnātaṁ sa dakṣiṇāḥ \|

sv-alaṅkṛtebhyo'laṅkṛtya[^132] go-bhū-kanyā mahā-dhanāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āmnātāni kathitāni
sarvāṇyaṅgānyārādupakārakādīni yeṣu te āmnāta-sarvāṅgāḥ \| atha
prākṛta-vaikṛta-yāgottaram\| **kāle** yathoditasamaye \| **yathāmnātaṁ**
yathoditam \| **sa** vasudevaḥ \|\|52\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha yāgānantaraṁ
tathāmnātaṁ śāstroktānusāreṇa ity arthaḥ \| **sa** śrī-vasudevaḥ prāk
tenaiva suṣṭhv alaṅkṛtebhyo\'py alaṅkṛtya gavādyā eva **dakṣiṇāḥ** \|
katham-bhūtāḥ? **mahā**-dhanā svarṇa-ratnādīni dhanāni yāsu tāḥ \| yad
vā, **mahā**-dhanā **mahā-**mūlyāḥ \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha yāgānantaraṁ gavādyā eva
**dakṣiṇāḥ** alaṅkṛtyādāt \| katham-bhūtāḥ? **mahā-dhanāḥ** mahānti
svarṇa-ratnādīni yāsu tāḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sa** vasudevaḥ **dakṣiṇāḥ** kīdṛśīḥ
mahānti svarṇa-ratnādīni dhanāni yāsu tāḥ \|\|52\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa vasudevaḥ dakṣiṇāḥ
kīdṛśīḥ mahānti svarṇa-ratnādīni dhanāni yāsu tāḥ \|\|52\|\|

**\...**

**\|\| 10.84.53 \|\|**

patnī-saṁyājāvabhṛthyaiś ca[^133]ritvā te maharṣayaḥ \|

sasnū rāma-hrade viprā yajamāna-puraḥ-sarāḥ \|\|

**śrīdhara-svāmī (bhāvārtha-dīpikā) :** sasnuḥ snānaṁ cakruḥ \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : patnī-**saṁyājaḥ patnībhiḥ
kriyamāṇaḥ, kāścana devatā uddiśya yajanam \| abhavṛthaḥ
samāpti-karma-sthānam ubhayatreṣṭi-viśeṣāś ca bhavanti \| taiś caritvā
tāṁś ca kṛtva ity arthaḥ \|\|53\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sasnuravabhṛthasnānaṁ
cakruḥ \| viprāś cānye \| tataḥ snānānantaram alaṅkṛtaḥ san adāt tathā
striyaḥ strīś ca \| yad vā, striyas tasya mahiṣyo\'pyaduḥ \| varṇān
sarvāṁś caturaḥ \|\|53-54\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sasnuḥ avabhṛtha-snānaṁ
cakruḥ \| viprāś cānye \|\|53\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : patnī**-saṁyājo yāgaviśeṣaḥ
avabhṛtha-sambandhi-kṛtyāni ca taiḥ caritvā tāny anuṣṭhāya ity arthaḥ
\|\|53\|\|

**\...**

**\|\| 10.84.54 \|\|**

snā[^134]to'laṅkāra-vāsāṁsi vandibhyo'dāt tathā stri[^135]yaḥ \|

tataḥ sv-alaṅkṛto varṇān ā-śvabhyo'nnena pūjayat \|\|

**śrīdhara-svāmī (bhāvārtha-dīpikā) :** ā-śvabhyaḥ śuno'bhivyāpya \|
annena pūjayad apujayat \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā sa dadau **tathā**
striyo\'pi dadur ity arthaḥ \| **tataḥ** snānottaram \|\|54\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nānety ardhakam \| snāta iti
kvacit-**tathā** striyas tasya mahiṣyo\'pyaduḥ \| **tataḥ** iti yugmakam
\| **varṇān**-apūjayat \| anyāṁś ca śvapaca-paryantān ity arthaḥ
\|\|54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** snāto vasudevaḥ tasya
striyaś cāduḥ āśvabhyaḥ śuno\'bhivyāpya annena **pūjayat** apūjayat
\|\|54\|\|

**\...**

**\|\| 10.84.55 \|\|**

bandhūn sa-dārān sa-sutān pāribarheṇa bhūyasā \|

vidarbha-kośala-kurūn kāśi-kekaya-sṛñjayān \|\|

**śrīdhara-svāmī (bhāvārtha-dīpikā) :** bandhvādi-cāraṇāntān
**pāribarheṇa** prīti-dānena cāpūjayat, te ca sarve prayayuḥ \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pāribarheṇa** pūjā-dravyeṇa
bandhvādīṁś cāpūjayad iti śeṣaḥ \|\|55\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bandhūn**
evāha---vidarbheti \| yad vā, **bandhūn** yādavān vidarbhādīṁś ca
tat-tad-deśa-nṛpādīn narā anye\'pi sarve manuṣyā bhūtādayaś ca tān \|
tatra bhūtāḥ pramathāḥ suragaṇāniti bhūtādīn ity anena sākṣātte
tatrāgatā iti jñeyam\| śrī-niketaṁ śrī-kṛṣṇam iti tad-yajñe\'nāyāsena
sarvāṅga-pūrṇatādinā sarveṣāṁ santoṣatpattiḥ sūcitā \|\|55-56\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bandhūn** yādavādīn
vidarbhādīṁś ca tat-tad-deśa-nṛpādīn \|\|55\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pāribarheṇa** prīti-dānena
ca \|\|55\|\|

**\...**

**\|\| 10.84.56 \|\|**

sadasyartvik-sura-gaṇān nṛ-bhūta-pitṛ-cāraṇān \|

śrī-niketam anujñāpya śaṁsantaḥ prayayuḥ kratum \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te ca bandhvādayaḥ
\|\|56-57\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** naro\'nye sarve manuṣyāḥ
bhūtādayaś ca tān tatra bhūtāḥ pramathāḥ **suragaṇān** iti bhūtādīn ity
anena sākṣātte tatrāgatā iti jñeyam \| śrī-ty ardhakam \|
**śrī-niketam** iti \| tad-yajñenānāyāsena sarvāṅga-pūrṇatādinā
kevala-tat-saundaryādinā ca sarveṣāṁ santoṣotpattiḥ sūcitā \|\|56\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** te ca sarve **prayayuḥ**
\|\|56\|\|

**\...**

**\|\| 10.84.57 \|\|**

dhṛtarāṣṭro'nujaḥ pārthā bhīṣmo droṇaḥ pṛthā yamau \|

nārado bhagavān vyāsaḥ suhṛt-sambandhi-bāndhavāḥ \|\|

**śrīdhara-svāmī (bhāvārtha-dīpikā) :** prayāṇe keṣāñcid viśeṣam
āha---dhṛtarāṣṭra iti dvābhyām \| anujo viduraḥ \| **pārthā**
yudhiṣṭhira-bhīmārjunāḥ \| **yamau** nakula-sahadevau \|\|57\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān** iti \| bhagavad
avatāratvāt tac ca parama-gurutvapi-tṛtvābhyāṁ dvayor api viśeṣaṇam \|
suhṛdādayo\'nye ca \| sauhṛdāklinna-cetas tve hetuḥ---bandhūn iti \|
tatrāpi yadūn virahād-yat kṛcchraṁ duḥkhaṁ tenaiva yayuḥ, apare
codāsīnāḥ \|\|57-58\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dhṛteti yuakam \|
suhṛdādayo\'nye ca \| virahāt yat-kṛcchaṁ duḥkhaṁ tenaivopalakṣitā yayuḥ
\| apare\'py udāsīnāḥ \|\|57-58\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anujo viduraḥ
\|\|57-58\|\|

**\...**

**\|\| 10.84.58 \|\|**

bandhūn pariṣvajya yadūn sauhṛdāklinna-cetasaḥ \|

yayur viraha-kṛcchreṇa sva-deśāṁś cāpare janāḥ \|\|

**śrīdhara-svāmī (bhāvārtha-dīpikā) :** sauhṛdenāklinnāni cetāṁsi yeṣāṁ
te \|\|58\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āklinnānyārdrāṇi
\|\|58\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.84.59 \|\|**

nandas tu saha gopālair bṛha[^136]tyā pūjayārcitaḥ \|

kṛṣṇa-rāmograsenādyair nyavātsīd bandhu-vatsalaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nyavātsīt uvāsa
\|\|59-60\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ teṣāṁ sarveṣāṁ
prasthāpanaṁ vraja-janaiḥ sahāsaṅkocena ciraṁ tatra sthātum iti bhagavad
atiprāyaṁ sūcayann āha---nanda iti \| tu-śabdaḥ sarvato viśeṣāt \| tam
evāha\--mahaty ety-ādinā \[bṛhatīty-ādinā iti pāṭhāntaram\] kṛṣṇādibhir
arcitaḥ tatra ciraṁ **saha-**nivāsārthaṁ sammānitaḥ san \| yad vā,
prasthāpanaucityenārcito\'pi nitarāṁ dāḍhyenāvātsīt \| yato bandhuṣu
śrī-**kṛṣṇa-**rāmādiṣu \| yad vā, bandhubhyaḥ śrī-vasudevādibhyo'pi
śrī-**kṛṣṇa**-rāmayor **vatsalaḥ** kṛṣṇādīnāṁ yathā-pūrvam arcane
śreṣṭhyam ādya-śabdāt vasudevākrūroddhavādayaḥ sarve yādavāḥ \| tatra
śrī-nanda-priya-sakhasyāpi śrī-vasudevasya sākṣād anuktir
vakṣyamāṇatat-praṇayoktyāgre tena tat-sammānanasyābhivyakter bhāvitvāt
\| yad vā, sakhyaviśeṣeṇa tasya tad arcane tātparyābhāvād iti \|\|59\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ teṣāṁ sarveṣāṁ
śrī-bhagavatā prasthāpanaṁ vraja-janaiḥ sahāsaṅkocena ciraṁ tatra
nivāsābhiprāyam iti sūcayann āha---nanda iti \| śabdaḥ sarvato viśeṣāt
\| ata eva mahatyā pūjayā arcitaś ca nyavātsīc ca \| bṛhatyeti kvacit
yataḥ bandhubhyaḥ śrī-vasudevādibhyo'pi śrī-**kṛṣṇa**-rāmayor
**vatsalaḥ** ādya-śabdād-vasudevādayaḥ tatra śrī-vasudevasya sākṣād
anuktir yajñāṅgatvena pūrvam eva kṛta-pūjā-viśeṣatvāt \|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tu-śabdena sarvato\'pi viśeṣataḥ
pārthādi-pūjāto\'pi **bṛhatyā** pūjayā tān sarvān prasthāpyāpi tasya
ciram aprasthāpanāt \|\|59\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.84.60 \|\|**

vasudevo'ñjasottīrya manoratha-mahārṇavam \|

suhṛd-vṛtaḥ prīta-manā nandam āha kare spṛśan \|\|

**śrīdhara-svāmī (bhāvārtha-dīpikā) :** mano-ratho yajña-viṣayas tam eva
maharṇavam \|\|60\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** manorathaḥ
śrī-kṛṣṇa-rāma-sāhityena śrī-nandādibhir vraja-janaiḥ saṅgatya kvacit
saṁsthāne sarveṣāṁ bandhūnāṁ nṛpādīnāṁ ca sākṣān-mahotsava ekaḥ
kriyeteti tad-viṣayakaḥ sa eva mahārṇavo durghaṭatvāt \| tam
añjasānāyāsenottīrya prītamanāḥ san suhṛdbhirtṛta iti sarveṣāṁ yādavānāṁ
sammatya ity arthaḥ \| yad vā, **suhṛd-**vṛto\'pi śrī-nandāpekṣāyā
suhṛttvena tān anapekṣyeti **kare** **spṛśan** snehena śrī-nandakaraṁ
śanairgṛhītva ity arthaḥ \|\|60\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kaṁsa-vadhamārabhya
śrī-vasudevasya manorathaś cāyaṁ śrī-kṛṣṇa-rāmasāhityena śrī-nandādibhir
vraja-janaiḥ saṅgatya kvacit-sthāne sarveṣāṁ bandhūnāṁ munīnāṁ nṛpādīnāṁ
ca sākṣān-mahotsavaḥ kriyeteti sa eva mahārṇavaḥ durghaṭatvāt tam añjasā
anāyāsenottīrya **prītamanāḥ** san dināntare suhṛdbhir vṛtiḥ
sarvair-bhrātṛ-putrādibhiḥ sahito bhūtvā tan-nivāsaṁ gataḥ sann iti
**kare** **spṛśan** ābhimukhyenaikāsana upaviśya snehena tat-karaṁ
gṛhītva ity arthaḥ \| eṣā ca paripāṭī prāyas tasya
śrī-kṛṣṇa-viyoga-duḥkha-sāntvanāyeti jñeyam \|\|60\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manoratho yajña-viṣayakas
taṁ **mahārṇavam** uttīrya tat-sarva-sampūrṇatā-lābheneti bhāvaḥ
\|\|60\|\|

**\...**

**\|\| 10.84.61 \|\|**

**śrī-vasudeva uvāca---**

bhrātar īśa-kṛtaḥ pāśo nṛṇāṁ yaḥ sneha-sañjñitaḥ \|

taṁ dustyajam ahaṁ manye śūrāṇām api yoginām \|\|

**śrīdhara-svāmī (bhāvārtha-dīpikā) :** śūrāṇāṁ balena yogināṁ
jñānenāpīty arthaḥ \|\|61\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** **sneha-**pāśam \| ity
artha iti-na hi balena jñānena ca **sneha**-pāśaś chidyate,
rāma-candrādiṣu tathā darśanād iti bhāvaḥ \|\|61\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he prātar iti snehena
bhrātṛ-sakhyor abhedāt **īśa**-kṛtatvād eva **dustyajam** \|\|61\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva sarve vayaṁ tvad
adhīnā iti sūcayann āha---caturbhiḥ ata eva prathamato **bhrātar** iti
sambodhanam āvayor apatyādiṣu bheda eva nastīti bhāvaḥ \|
**īśa**-kṛtatvād eva **dustyajam** \|\|61\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** balena **śūrāṇām**
**api** durbhidaṁ jñānena **yoginām** **api** **dustyajam** ity
arthāntara-nyāsena mat-putrayoḥ **sneha**-pāśena yuvāṁ rātri-ndivaṁ
dṛḍhaṁ baddhāv eva bhavatha iti bhāvaḥ \|\|61\|\|

**\...**

**\|\| 10.84.62 \|\|**

asmāsv apratikalpeyaṁ yat kṛtājñeṣu sattamaiḥ \|

maitry arpitāphalā cāpi na nivarteta karhicit \|\|

**śrīdhara-svāmī (bhāvārtha-dīpikā) :** tat kutas tatrāha---asmāsv iti
\| **kṛtājñeṣu** kṛtam upakāram ajānatsu sattamair bhavadbhir
apratikalpā anupamā maitrīyam arpitā aphalāpi praty upakāra-śūnyāpi
karhicid yad yasmān **na** **nivarteta** \| tasmād īśvara-kṛtaḥ pāśo'yaṁ
bhavatām iti gamyata ity arthaḥ \|\|62\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra
prakāramākṣipati-tat-kuta iti \| tat-sneha-pāśākṛntanam \| kutaḥ katham
avagatam \| tatrātra ity arthaḥ \| yadyataḥ kṛtā tasmād-dhetoḥ \| ity
artha iti-sarvaḥ svārthaṁ samīhate iti nyāyena taṁ vinā yajñeṣu
pratīkārāsamartheṣu jānatāṁ maitrīkaraṇam īśa-preraṇayaiva sambhavatīti
bhāvaḥ \|\|62\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kuto
manyase\'kṛtajñeṣv adhameṣv apy asmāsu sattamānāṁ bhavatāṁ
nirūpādhi-mahā-snehānivṛttimity āha---asmāsv iti \| bahutvaṁ
śrī-kṛṣṇa-rāmādy apekṣayā \| kiṁ vā, tādṛśatat-sneha-pātratvenātmano
bahumānāt sattamair iti vinayād-dainyādvātmano\'dhamatā sūcitaiva \|
**karhicit** kadācid apīti dūra-deśasthity-ādāv apy aparādhādau saty
apīty arthaḥ \|\|62\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** īśa-kṛta-pāśatvam eva kutaḥ
tatra tam eva dṛṣṭāntayan vivakṣitam āha---asmāsv iti \|
mat-sābandhenāny eṣv apīty arthaḥ \| **karhicit** kadācid apīti
dūra-deśasthity-ādāv apy aparācādau saty apīty arthaḥ \| anyat-taiḥ yad
vā, tad evam īśa-kṛta-snehasya pārasparikatve saty eva gavor-yugalatayā
bandhanavat pāśatā yuktā etasya tad asaṁyogenyatarasya tat-saṅge hi
paraspara-sambandhābhāva-darśanāt mama saṁyogābhāve\'pi tava tu tena
mayi bandhaḥ parama evāpūrva ity āha---asmāsv iti kṛtājñatvāt snehena
bandhum aśakyeṣv apy asmāsu **sattamaiḥ** kṛtajñair bhavadbhir yā maitrī
sneha-lakṣaṇārpitā sā tvam upamāpy aphalā bandhu-samarthāpi
**karhicit-**kadācid api **na** **nivarteta** nivartituṁ sambhāvyāpi na
syād iti \|\|62\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
kṛṣṇa-rāma-viṣayaka-dṛḍha-sneha-rūpa-mahā-dhana-vitaraṇena sattamair
bhavadbhir asmāsu **yat** yā maitrī arpitā iyam apratikalpā nirupamā
aphalā praty upakāra-lipsāśūnyā kadāpi **na** nivartiṣyate ca evārthe
api niścitam eva asmāsu kīdṛśeṣu **kṛtājñeṣu** kṛtam upakāram ajānanatsu
tena vayam asattamāḥ sattamān yuṣmān pratīdaṁ vaktum api na trapāmahe
iti bhāvaḥ \|\|62\|\|

**\...**

**\|\| 10.84.63 \|\|**

prāg akalpāc ca kuśalaṁ bhrātar vo nācarāma hi \|

adhunā śrī-madāndhākṣā na paśyāmaḥ puraḥ sataḥ \|\|

**śrīdhara-svāmī (bhāvārtha-dīpikā) :** aphalatvam evāha---**prāg** iti
\| he bhrātaḥ, aka[^137]lpād asāmarthyād vaḥ **kuśalaṁ** priyaṁ **na**
hy ācarāma **na** kṛtavanto vayam \| śrī-mad enāndhāny akṣīṇi yeṣāṁ te
\|\|63\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** akalpatvaṁ ca
kaṁsopadrutatvāt \| **puraḥ** **sataḥ** agre sthitān \|\|63\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prāk śrī-prāpteḥ
kaṁsa-vadhād vā pūrvaṁ **kuśalaṁ** praṇaya-saṅgati-mahotsavaṁ hi eva
**puraḥ** sato\'gre vartamānān api yuṣmān **na** **paśyāmaḥ** sadā
nāvalokayāmaḥ \| tatra hetuḥ---śrī-madeti \| bahu-kuṭumbādi
\[bahu-kanakādi\] samṛddhyā yuṣmat-tyāgenāny atrāpīdṛk-pravṛttir iti
bhāvaḥ \| yad vā, **sataḥ** sādhūnapi yuṣmān **puraḥ** sarvādau **na**
**paśyāmaḥ** \| priyācaraṇādinā nāvekṣāmahe yataḥ śrī-madenāndhākṣā
bhraṣṭa-jñānā ity arthaḥ \|\|63\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : puraḥ-sataḥ** agre-vartamānān
api yuṣmān **na** **paśyāmaḥ** kiṁ punar dūrasthān \|\|63\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sveṣām akṛtajñatvam
evāha---prāk akalpāt kaṁsa-pāratantryeṇāsāmcarthyāt yuṣmākaṁ praty
upakāraṁ **nācarāma** **na** trapāmahe iti \| kaṁsa-vadhānantaram
**adhunā** svātantrye\'pi śrī-mad ety-ādi \|\|63\|\|

**\...**

**\|\| 10.84.64 \|\|**

mā rājya-śrī-r abhūt puṁsaḥ śreyas-kāmasya māna-da \|

sva-janān uta bandhūn vā na paśyati yayāndha-dṛk \|\|

**śrīdhara-svāmī (bhāvārtha-dīpikā) : rājya**-**śrī-r** **mā** bhūt \|
chāndaso'ḍāgamaḥ \|\|64\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adarśane hetum āha---meti
\| sujanān guru-**janān** \| tapasvi-bahuśrutācāryādīn api kiṁ punar
anyān \| yayā **rājya-**śriyāndha-**dṛk** āvṛta-cakṣuḥ \|\|64\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śreyas**-kāmasyeti śriyā
loka-dvaya-maṅgalanāśād iti bhāvaḥ \| **uta** api sva**-janān**
jñāty-ādīn api vā api **bandhūn** mitrāṇy api vā-śabdaḥ svajanebhyo

bandhūnām utkarṣāpekṣayā he mānadeti śriyāṁ satyām anyebhyo mānadānena
yuṣmākam eva sociteti bhāvaḥ \|\|64\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mānad eti śriyāṁ satyām api
anyebhyo **māna**-dātṛṇāṁ yuṣmākam eva sociteti bhāvaḥ \|\|64\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mā** **abhūt** mā bhūyāt \|
aḍāgama ārṣaḥ \| evaṁ mahā-dainya-vinaya-sindhau majjayan svayam eva
nirmamajja vasudeva iti bhāvaḥ \|\|64-65\|\|

**\...**

**\|\| 10.84.65 \|\|**

**śrī-śuka uvāca---**

evaṁ sauhṛ[^138]da-śaithilya-citta ānakadundubhiḥ \|

ruroda tat-kṛtāṁ maitrīṁ smarann aśru-vilocanaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarītyā \|
**tat-kṛtāṁ** nanda-kṛtām \| maitrī vipadi strī-putra-rakṣaṇa-lakṣaṇām
\| pratikartum asamarthaḥ kevalaṁ rurodeti \|\|65\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam īdṛśaṁ vadann iti
śeṣaḥ \| yad vā, anenokta-prakāreṇa maitrī smaran ataḥ sauhṛdena premṇā
yac-chaithilyam ārdratā tad yukta**-cittaḥ** san ata evāśru-yukte
viśiṣṭe viśālāyate locane yasya tathā-bhūtaś ca san **ruroda** \|
vi-śabdenāśrūṇām ādhikyaṁ dhvanitam \| yad vā, svabhāvata eva
**sauhṛda-śaithilya-cittaḥ** punaś caivaṁ smaran samānam anyat \|
ānakadundubhir iti taj-janmotsave deva-kṛtasyānakadundubhīnāṁ ghoṣasya
sūcanena tan-mahā-bhāgya-smaraṇāt-tad-yogyatāṁ sūcayati \|\|65\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svabhāvata eva sauhṛdena
śaithilyaṁ yatra tādṛśa**-cittaḥ** punaś caivaṁ **tat-kṛtāṁ** maitrī
smaran \|\|65\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.66 \|\|**

nandas tu sakhyuḥ priya-kṛt premṇā govinda-rāmayoḥ \|

adya śva iti māsāṁs trīn yadubhir mānito'vasat \|\|

**śrīdhara-svāmī (bhāvārtha-dīpikā) : adya** **śva** **iti** \| prātar
nirgame'dyaivāparāhṇe gamyatām ity aparāhṇe nirgame śvo gamyatām **iti**
punaḥ punar evaṁ mānitaḥ \|\|66\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sakhyyur vasudevasya \|
nirgame gantum udyate \|\|66\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tu-śabdena
śrī-vasudevasya vyavahārād api tasya viśeṣaṁ bodhayati-tam
evāha---sakhyur ity-ādinā \| śrī-vasudevasya **priyakṛt** priyaṁ kurvan
san \| kiṁ ca, govinde gokulendre śrī-kṛṣṇe rāme ca gokula-ramaṇe
**premṇā** sneha-viśeṣeṇa hetunā ca \| **trīn** **māsāṁs** tatrāvasat \|
katham? **adya** **śva** **iti** yadubhiḥ śrī-vasudevādibhir mānitaḥ san
nityaṁ tat-prakāreṇa ity arthaḥ \| yad vā, kiṁ ca, **yadubhir**
ugra-senādibhir nivāsārthaṁ mānitaś ca \| anyat tair vyākhyātam \|

tatra śrī-gopendrasya śrī-kṛṣṇa-tyāgena vrajāgamanānicchāvir bhavepi
tādṛśa-vyākhyānaṁ svaputrasya tatrāgatyā vrajeśvarasya praṇayakopenaiva
vraje gamanānubandhād **iti** jñeyam \| atha vā **adya** śvo vā
mat-putro\'yamasmābhiḥ saha vraje tasmiṁś caliṣyatītyevaṁ **trīn** māsān
\| anyat samānam \|\|66\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra śrī-nandasyāpy
aprativacanaṁ yuktam eva tasya tad-bhāvajñānāt śrī-kṛṣṇasya syajātatve
sandehābhāvāt śrī-kṛṣṇasya ca jñātīn vo draṣṭum eṣyāmo vidhāya suhṛdāṁ
sukham \[bhā.pu. 10.45.23\] ity anusāreṇa antarīṇāhārdrāt yathaiva
darśitaṁ śrī-bhakti-rasāmṛta-sindhau---

> devakyā vivṛta-prasūcaritayāpy unmṛjya-mānānane
>
> bhūyobhir vasudeva-nandanatayāpy uddhaṣyamāṇe janaiḥ \|
>
> govindaṁ mihira-grahotsukatayā kṣetre kurorāgate
>
> premāval-lavanāthayor atitarām ullāsam evāyayau \|\|\[bhā.pu.
> 10.45.23\]

atha śrī-nando\'pi kathañcana calitum anujñāta ity āśaṅkyāha---**nandas
tu** yadubhiḥ śrī-vasudevādibhir mānitaḥ pratyahaṁ varddhita-mānaḥ san
**māsāṁs trīn** avasat katham iva **adya** śva **iti** māsatraye
jāte\'pi tathā rāme tadvad eva sva-sukha-hetutvena dhṛtanāmni
bhrātṛ-putre ca yaḥ premā tena tu-śabdaś ca śrī-vasudevasya
tādṛśa-sad-vyavahārād api tasya vyavahārasyotkarṣaṁ darśayati, tad
evāha---sakhyustasya **priya-**kṛd eva sann avasat \| tata eva śrī-kṛṣṇe
svātmajatvam avyañjayan svasaṅge netuṁ sākṣād anāgṛhaṁś ca ity arthaḥ
\|\|66\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : nandas** tu \| kāmaiḥ śrī-kṛṣṇasya
gokulāgamanamayaiḥ tatra śrī-kṛṣṇena svāgamapratijñā tatraiva
nitya-sthitimayī anyais tu gamanāgamanamayīti bhedo jñeyaḥ \|\|66-71\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nandas** tv **iti** \|
turbhinnopakrame \| vasudevasya ya upakramo\'bhūt sa nandasya nābhūd ity
arthaḥ \| mat-putre śrī-kṛṣṇe tava sva-putratvābhimānaṁ vidhvaṁsayan
aham idānīṁ khalu sva-putraṁ gṛhītvaiva vrajaṁ yāsyāmīty atigāmbhīryād
eva yanna praty avocat kintu tūṣṇīm evātiṣṭhat tenaiva sakhyur
vasudevasya prīya**-kṛt** anyathā tv apriya-kṛd eva so\'bhaviṣyad
**iti** bhāvaḥ \| **adya** śva **iti** **adya** khalvatrāsam eva śvaḥ
sva-putraṁ gṛhītvā vrajaṁ yasyāmīti pratirātri vicārayann api
**govinda-rāmayoḥ** **premṇā** tad āśraya-viṣayaka-premānandena **trīn**
api māsān avasat \|\|66\|\|

**\...**

**\|\| 10.84.67 \|\|**

tataḥ kāmaiḥ pūryamāṇaḥ sa-vrajaḥ saha-bāndhavaḥ \|

parārdhyābharaṇa-kṣauma-nānānarghya-paricchadaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato
māsatraya**-saha-**vāsottaram \| kāmair nānā-dravyaiḥ \|
tadāha---parāyeti \|\|67-68\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato māsa-trayānantaraṁ
kāmair vicitropabhogaiḥ tānevāha---parārdhyeti yad vā, **kāmaiḥ**
parārdhyābharaṇādibhiś ca kṛtvā yadubhiḥ \| kiṁ vā,
vakṣyamāṇa-vasudevādibhi reva **pūryamāṇaḥ** \| ābharaṇāni
kirīṭa-kuṇḍalādīti kṣaumāni paṭṭa-vastrāṇi paricchadāḥ dohana-bhājanādy
artha-kāṁsyādi-pātrayānādayaḥ savrajo
vrajastha-dāsa-dāsī-paśuvargādibhiḥ sahitaḥ tān pratyapi pratyekaṁ
pṛthak-tat-preraṇena ity arthaḥ \| sa-**bāndhavaḥ**
saṅgāgatākhila-śrī-gopa-gopyādi-sahitaś ca \| yad vā, **kāmaiḥ**
śrī-vrajendra-manorathaiḥ śrī-bhagavad-vraja-gamana-viṣayakaiḥ
**pūryamāṇaḥ** śrī-dvārakāyāṁ jñātīn sarvānimānnītvācirād eva sāgrajaḥ
kṛṣṇo\'yaṁ vraje yāsyatīti
bahu-śapatha-pūrvaka-tat-kāma-siddhi-pratijñayā pūrṇa-kāmīkriyamāṇa ity
arthaḥ \| tataś ca savraja-sthāṁś ca prati tathaivānyāṁś ca prati
tathaivāśvāsanena ity arthaḥ kiṁ ca, \| bandhu-vyavahāreṇa
parārdhyābharaṇādibhiś ca **pūryamāṇaḥ** kṛṣṇādibhiś ca yadubhir
dattamādāya kevalaṁ teṣāṁ prīty arthaṁ svīkṛtya \| ādi-

śabdād akrūra-pradyumnādayaḥ \| yāpita iti snehenānu-vraja-nārthaṁ
sammānanārthaṁ vā \| anyat tair vyākhyātam \|

yad vā, yadubhis tair eva vasudevādibhir yāpito dūrato\'nuvrajanena \|
kiṁ vā, vividha-śapathaiḥ śrī-bhagavad-vrajayānaṁ prasthāpya prayatnena
prasthāpitaś ca san \|\|67-68\|\| \|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tata iti yugmakam \|
**tataḥ** māsa-trayānantaraṁ yayau calitavān māthura-deśaṁ prati
śrī-nanda iti śeṣaḥ \| taiḥ **saha** śrī-kṛṣṇa-līlāyāḥ tatraiva
teṣāñcābhīṣṭatvāt tasya tataś calanaṁ cāvaśiṣṭa-śatru-pakṣa-kṣapaṇasya
śrī-kṛṣṇenāvaśyāpekṣita-vyatvād iti gamyate \|

nanu katham-bhūtaḥ san yayau, śrī-vasudevogra-senābhyāṁ
kṛṣṇoddhava-balādibhir anyaiś ca yadubhiḥ prathamatas tāvat-kāmair
abhilāṣaiḥ **pūryamāṇaḥ** vyaktam anuktānām apy abhilāṣāṇāṁ svayaṁ
saṅkalpena dṛḍham āśvāsyamāna ity arthaḥ \| tatra sāmānyataḥ sarvaiḥ
sarveṣāṁ śrī-kṛṣṇasya śrī-gokule sampratyāgamana-rūpasya kāmasya pūraṇaṁ
viśeṣatas tu kenacit kasmiṁś cit-tat-tad-viśeṣasa-hitasyāpi ata eva
kāmair iti bahutvam yad-dhāmārtha

\[bhā.pu. 10.14.35\] ity-ādinā kṛṣṇe kamala-patrākṣe
saṁnyastākhila-rādhasaḥ \[bhā.pu. 10.65.6\] ity anena ca teṣam tad
eka-kāmatvasyānyakāmanātyāgasya ca śravaṇāt \| kiṁ ca,
vasudevograsenābhyām iti prathamopādānaṁ kula-śreṣṭhatva-rājatvābhyāṁ
vaiśiṣṭyāt tābhyāṁ kāma-pūraṇaṁ caiva etāvantaṁ kālaṁ yuddhādy
upadraveṇāgamanayor na vṛttaṁ samprati bhaviṣyaty eveti
śrī-baladeva-sahitena śrī-kṛṣṇenaivaṁ jātīn vo draṣṭum eṣyāmaḥ \[bhā.pu.
10.45.23\] iti kaṁsa-vadhānantaraṁ yan-niveditaṁ tasya samayo\'yam
āgataḥ **tataḥ** śīghram eva kenāpi miṣeṇāgatya sadā tatraiva nivatsyāma
iti śrī-maduddhavena caitad anumodanaṁ jñeyam \| atas tena **saha**
mantrayitvaiva tābhyāṁ tad aṅgī-kṛtam iti ca ata eva madhye tasya pāṭhaḥ
kintu tatrāpy etau sadā vihariṣyato dvārakāyām apīti
pāramaiśvarya-jñānāt-tan-manaḥ-samādhānam evaṁ yadubhiś ca yathāyathaṁ
jñeyam \| atra śrī-gopīṣu śrī-kṛṣṇasya tad-vaiśiṣṭyam apy anusandheyam
\| atra ca maryādā svayam uktā---api smaratha naḥ sakhya \[bhā.pu.
10.82.41\] ity-ādau śatru-pakṣa-kṣapaṇa-cetasaḥ \[bhā.pu. 10.82.41\] ity
anena dantavaktra-vadha-paryantaiva jñeyā sā ca darśitā \| kiṁ ca,
śrī-vasudevādīnām adhunā śrī-kṛṣṇasyātratya
dṛḍha-gārhasthya-vistārātiśaya-mamatā-darśanena
jāta-viśvāsatvāt-tathāṅgīkāro jñeyaḥ \| tathāparārdhyābharaṇādibhiś ca
**pūryamāṇaḥ** ādriyamāṇa iva pāribarhaṁ parārdhyābharaṇādikam ādāya
tat-snehena svīkṛtya yāpitaḥ śrī-vasudevādibhir anuvrajita iti
\|\|67-68\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tato māsa-trayānantaraṁ
bhoḥ-prāṇa-padārdha-nirmanthita-śrī-sukha-gharma-bindo! kṛṣṇa! sāmprataṁ
cala vrajamataḥ paraṁ samayaṁ gamayituṁ na śaknomi \| bho sakhe
vasudeva! kṛṣṇaṁ vraje prasthāpaya bho rājannugrasena! tvam apy evam eva
mat-priya-sakham imam ājñāpaya no ced atra puṇya-kṣetre rāmahrade vayam
adhunaiva mriyāmahe \| yūyaṁ sva-cakṣubhiḥ paśyata vayaṁ hi sūryoparāge
puṇya-jighṛkṣayā nāyātāḥ kṛṣṇam aprāpya martuṁ kṛṣṇaṁ prāpya jīvitum iti
vraja-sthānām asmākaṁ sarveśam eva dṛḍhe niścaya ity uktavati
śrī-vrajarāje vasudevādibhiḥ kāmaistasya vāñchitairathaiḥ
parārdhyābharaṇādibhiśca sa pūryamāṇo yayāvity anvayaḥ \| tatra
vasudevena deśakālapātrābhijñena svāpta-bandhubhir vicārya śrī-nandasya
kāma-pūraṇaṁ yathā bhoḥ sakhe! vrajarāja! satyaṁ brūṣe bhavādṛśānāṁ
bandhūnāṁ jighāṁsaiva kiṁ me sammatā tasmāt sarvathaiva kṛṣṇaṁ vrajaṁ
prasthāpayiṣyāmi kintu sāmpratam ayam asmān bandhu-jñāti-suhṛdaś ca
bahūṁś ca strī-janaṁ dvārakāṁ praveśayatu **tataḥ** paradina eva
śubha-kṣaṇe nivirodham eva vrajaṁ prati yātrāṁ karotvity atra
paraḥ-sahasrān śapathān karomi vayaṁ khalu kṛṣṇena sahaivāgatāḥ
vinākṛṣṇaṁ kathaṁ gṛhaṁ gantuṁ prabhavāmaḥ \| lokāḥ kiṁ vadiṣyanti \|
tvaṁ sakalārtha-paṇḍito\'si \| kṣam asva mamaitad-vijñāpanāparādhena
māmājñāpayeti ugrasenena yathā bhoḥ vrajeśvara! atrārthe aham eva
prati-bhūrabhūvam sa-śapathaṁ bravīmi balādeva kṛṣṇa-mahaṁ vraje
prasthāpayiṣyāmīti rāmoddhava-sahitena rahaḥ-pradeśe kṛṣṇena yathā
bhostāta! yady aham adya santyajyaiva khalvetān vrajaṁ yāmi tadyete\'pi
mad-viraheṇa martum udyatā bhaviṣyanti \| keśyariṣṭādibhyo\'pi
mahā-balinaḥ paraḥ-sahasrāḥ śatravaḥ evaitān pārthivān nihanyuḥ avaśyaṁ
bhavi sva-vṛttam api sarvajñatvād ahaṁ jānāmi tad api śṛṇu bravīmi \|
ito dvārakāṁ gatvaiva labdha-nimantraṇo yudhiṣṭhira-rāja-sūyārthaṁ
yāsyāmi tatra caidyaṁ hatvā punar āgatya śālvaṁ nihatya
dantavaktra-vadhārthaṁ mathurā-dakṣiṇa-dvāra-pradeśam āsādya tatraiva
taṁ vyāpādya vrajaṁ praviśya bandhūn sandṛśya hṛṣṭanmanāḥ yuṣmad utsaṅga
eva raṅgeṇa khelayann eva janmedaṁ gamayiṣyāmi \| etan-mama lalāṭa-patre
vidhātrā likhitam evāvad-dina-paryantaṁ yuṣmal-lalāṭevāmadviraha-duḥkhaṁ
likhitam etad-dvayaṁ naivānyathā bhavitum arhatyata eva haṭhaṁ tyaktvā
sāmprataṁ vrajaṁ prati pratiṣṭhasva \| etan-madhye ca bhavantau pitarau
mama priya-suhṛdaś ca mad-viraha-duḥkha-likhitam etad-dvayaṁ naivānyathā
bhavitum arhaty evārtā yadā yadā māṁ draṣṭuṁ kim api krīḍayituṁ
bhojayitum īhiṣyantetadā bhavadbhiś cakṣūṣi mudrayitavyāni yathāham
āvirbhūya sarvān eva davathūn kha-puṣpīkṛtya sarvān eva manorathān
sampādayiṣyāmīti pratijāne \| kilāham atrārthe mat-priya-sakhā
iṣīkāṭavīdāvasantapta-caragātrāḥ pramāṇīkartavyā iti tataś ca vrajarājaḥ
sva-putra-sukha-tātparya-paryālocakacetāḥ

bhadraṁ bhadram iti sarvān vasudevādīn uktvā prabodhitā
viratarudadbandhukātas tair dattaṁ pāribarhamādāya yadubhis
tat-saṅga-prasthāpitayā mahā-senayā yāpito yayau \| atra kāmair iti
pūryamāṇa iti pada-dvayānyathānupapatter eva khalv etāvavyākhyānaṁ
prapañcitam \| kṛṣṇo vasudeva-devakyor eva putra iti brahmaṇāpi
saputra-pautreṇāpi saśapatham ukte\'pi pratītileśam apy akurvatoḥ
vrajeśvarayoḥ svāṅguli-spṛṣṭa-mātra-kṛṣṇa-cibuka-labdha-

mahā-sukha-sampatti-smṛti-mātranyakkṛta-prākṛtāprākṛta-sarva-sampados
tayoḥ kiṁ vasudevādi-dattaiḥ
**parārdhyābharaṇa-kṣaumanā-nānarghya-paricchadaiḥ** kāma-pūraṇaṁ
sambhavet yadi vā kāma-pūraṇaṁ bhaved eveti prauḍhis tatra sa-**vrajaḥ**
**saha-bāndhavaḥ** iti viśeṣaṇa-dvayopanyāsānna kevalaṁ sa-strīkasya
nandasyaiva api tu gopīnāṁ gopānāṁ sarveṣāṁ kṛṣṇa-priya-sakhānāṁ ca
tataś ca kṛṣṇasya pitā nandaḥ preyasyo gopyaś ca sakhāyo gopāś ca

prāptair bahumūlyābharaṇa-vastra-ratnādibhiḥ pūrṇa-manorathībhūya vrajaṁ
yayur ity evaṁ vyākhyeyaṁ tadā vrajasthānāṁ sarveṣāṁ premavattvam
apagatam eva-bhakti-rasāmṛta-sindhu-dhṛta-prema-lakṣaṇe ananya-mamatety
ukter ity avadheyam \|\|67-71\|\|

**\...**

**\|\| 10.84.68 \|\|**

vasudevograsenābhyāṁ kṛṣṇoddhava-balādibhiḥ \|

dattam ādāya pāribarhaṁ yā[^139]pito yadubhir ya[^140]yau \|\|

**śrīdhara-svāmī (bhāvārtha-dīpikā) :** yāpito mahāsainyena prasthāpitaḥ
\|\|68\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā), sanātana-gosvāmī (bṛhad-vaiṣṇava-toṣaṇī),
jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ), viśvanātha-cakravartī (sārārtha-darśiṇī) :**
*na vyākhyātam.*

**\...**

**\|\| 10.84.69 \|\|**

nando gopāś ca gopyaś ca govinda-caraṇāmbuje \|

manaḥ kṣiptaṁ punar hartum anīśā mathu[^141]rāṁ yayuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kṣiptaṁ** lagnam \|\|69\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : nando** **gopāś**
cety-ādi---**govinda** **caraṇāmbuje** **kṣiptaṁ** **manaḥ**
**punarhartumanīśāḥ** santaḥ māthurān **yayuḥ** \| nandastatra kathaṁ na
sthitaḥ? tatrāha---agopyaḥ arakṣaṇīyaḥ svataḥ svātantryāt
vrajarūpanityasthānādhikāritvaṁ hi tasya nityam \| gopījanastu tam eva
prāpeti pūrvam evoktam \|\|69\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kṣiptaṁ** nyastaṁ,
**hartum** ākaṣṭum **anīśā** iti manas tasminn evātiṣṭhat \| kevalaṁ
dehenaiva yayur ity arthaḥ \| iti vicintayā mohe paryavasānaṁ
gamayati-**punar** iti \| pūrvaṁ śrī-madhu-purītaḥ śrī-nandādīnāṁ
vrajayāne \| kiṁ vā, śrī-kṛṣṇasya madhu-purītaḥ śrī-nandādīnāṁ
vraja-yāne, kiṁ vā, śrī-kṛṣṇasya madhu-purīprayāṇe yathā **hartumanīśā**
moha-malabhanta tatha ity arthaḥ \| yad vā, idānīṁ kathañcit prabodhyāha
sma \| adhunā tu mithaḥ sneha-vivṛddhyā **hartum** anīśa ity arthaḥ \|
**ca**-kārābhyāṁ ca sarveṣām eva pratyekaṁ tādṛśa-yāne prādhānyaṁ
bodhyate \| māthurān iti śrī-bhagavatāśeṣa-māthura-deśādhipatyāt
pāṭhantare\'pi sa evārthaḥ \|\|69\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kṣiptaṁ** nyastaṁ **hartum**
ākraṣṭum **anīśā** iti manas tasminn evātiṣṭhat kevalaṁ te dehena yayur
ity arthaḥ \| iti kevalaṁ jhaṭiti nijāgamana-pratijñā-yukta-śrī-bhagavad
āgraheṇaiveti bodhitam ataḥ māthurān deśān **yayuḥ** mathurām iti
pāṭhe\'pi sa evārthaḥ **punar** iti tad anantaraṁ punaḥ prāpti-paryantaṁ
tathaivātiṣṭhann ity arthaḥ \| **ca-**kārābhyāṁ sarveṣām eva
tādṛśa-bhāve prādhānyaṁ bodhayati \|\|69\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.70 \|\|**

bandhuṣu pratiyāteṣu vṛṣṇayaḥ kṛṣṇa-devatāḥ \|

vīkṣya prāvṛṣam āsannād yayur dvāravatīṁ punaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāvṛṣaṁ varṣartum
\|\|70-71\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bandhuṣu** śrī-nandādiṣu
prati **punaḥ** punar nivṛttya dṛḍhaṁ yāteṣu satsv iti teṣāṁ smārake
tat-sthāne viraha-duḥkhodrekeṇa sthātum aśakter iti \| kiṁ vā,
pratiyāteṣv eveti anyathā tatraivāsthāsyann iti bhāvaḥ \| yataḥ kṛṣṇaḥ
sarva-cittākarṣako bhagavān devatā iṣṭa-devo yeṣāṁ te \|
tad-vayavahāraikānusārād iti bhāvaḥ \|\|70\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bandhuṣu** śrī-nandādiṣu prati
**punaḥ** punar nivṛtya dṛḍhaṁ yāteṣu satsv iti teṣāṁ smārake tat-sthāne
virahodrekeṇa kṣaṇam api sthātum aśaktair iti bhāvaḥ \| tathā
pratiyāteṣv eveti anyathā tatraivāsthāsyann iti ca tatre hetuḥ---kṛṣṇo
devatā yeṣāṁ te tad-vyavahārānusārād ity arthaḥ \| **yayur** dvāvatīṁ
punar ity eva pāṭhaḥ vṛṣṇaya iti pūrveṇānvayaḥ suhṛdaḥ
śrī-vraja-vāsyādyāḥ \|\|70\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.84.71 \|\|**

janebhyaḥ kathayāṁ cakrur yadu-deva-mahotsavam \|

yad āsīt tīrtha-yātrāyāṁ suhṛt-sandarśanādikam \|\|

**śrīdhara-svāmī (bhāvārtha-dīpikā) : yadu**-devasya vasudevasya
mahotsavaṁ yajñādi-lakṣaṇaṁ **suhṛt**-sandarśanādikaṁ ceti \|\|71\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etad ākhyāna-śruti-phalam
āha---ya iti \|\|71\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : janebhyaḥ**
śrī-dvārakā-sthitebhyaḥ paurebhyaḥ anyebhyo\'pi sarvebhyaḥ vṛṣṇaya kiṁ
vā, sarva-**janebhyaḥ** \| sarve janāḥ kathayāñcakruḥ akathayan \|
ādi-śabdān-nṛpa-muni-gaṇa-varṇitaṁ yadūnāṁ śrī-bhagavataś ca māhātmyaṁ
śrī-mahiṣīṇāṁ tasminn adbhuta-bhaktibharaṁ tathā śrī-nandādiṣu tasya
sneha-viśeṣaṁ teṣāṁ tena tat-sammānanāśvāsanādikaṁ ca \|\|71\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itaḥ paraṁ pūrvoktānusāreṇa
sālva-vadhānantara-dantavaktra-vadha-prasaṅge śrī-bhagavataḥ svayam eva
śrī-gokulāgamanādikaṁ smartavyaṁ **janebhyaḥ** śrī-dvārakā-sthitebhyaḥ
anyebhyo\'pi sarvebhyaḥ vṛṣṇaya eva kiṁ vā, sarva**-janebhyaḥ** sarve
janāḥ kathayāñcakruḥ akathayan \| ādi-śabdāt nṛpa-muni-gaṇa-varṇitaṁ
yadūnāṁ śrī-bhagavataś ca māhātmyaṁ śrī-mahiṣīṇāṁ tasminn
adbhuta-bhakti-bharaṁ tathā śrī-nandādiṣu tasya sneha-viśeṣaṁ teṣāṁ tena
tat-samānatāśvāsanādikaṁ ca tathā ca---

> yo goṣṭhaṁ virahayya kāryavaśataḥ puryāṁ cirāya sthito
>
> vyagras tūddhava-rauhiṇeya-mukhataḥ śaśvat-purāśvāsayat \|
>
> āgatya svayam eva yaḥ kuru-bhuvi pratyāpya bhūyo jhaṭity
>
> āgacchat-karuṇaḥ sa eva śaraṇaṁ śrī-kṛṣṇa-devo mama \|\|71\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nando gopāś ca tatra
govinda-caraṇāmbujaṁ kṣiptaṁ manaḥ punar hartum anīśāḥ santo māthurān
yayuḥ nandaḥ kathaṁ tatra na sthita ity āha---agopyaḥ na gopayitum arhaḥ
svataḥ-siddhatvāt vraja-rājatvāc ca \| gopī-janas tu tam eva prāpa
tamadhyagann iti pūrvokteḥ sa tu gopī-jano muni-rūpa iti pūrvavat
\|\|69-71\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe tīrtha-yātrānuvarṇanaṁ

nāma caturaśītitamo'dhyāyaḥ \|

\|\| 84 \|\|

**\...**

**(10.85)**

### vasudevam ugvena bhagavat-tattva-pratipādanaṁ

### bhagavatā devakī-prārthanayā tadīya-mṛta-putrāṇām ānayanaṁ ca \| 

**\|\| 10.85.1 \|\|**

**śrī-bādarāyaṇir uvāca---**

athaikadātmajau prāptau kṛta-pādābhivandanau \|

vasudevo'bhinandyāha prītyā saṅkarṣaṇācyutau \|\|

**śrīdhara-svāmī (bhāvārtha-dīpikā) :**

pañcāśītitame rāma-kṛṣṇau saṁprārthitau sutau \|

pitre jñānam atho mātre mṛtān putrān ayacchatām \|\|

nandayitvā kuru-kṣetra yātrāyāṁ suhṛdo bahūn \|

tattva-jñānaṁ tataḥ pitror ādiśan mṛta-sūnubhiḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atho
pitṛ-jñāna-dānānantaram \| ayacchatāṁ dadatuḥ \| tataḥ
suhṛdānanda-dānottaram \| pitror-mātā-pitṛbhyām \| atha
tīrthayātrānantaram abhinandya saṁślāghya \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-nandādīn prati
śrī-bhagavataḥ prīti-viśeṣam uktvā prasaṅgāc-chrī-vasudevadīn praty api
taṁ vaktum ārabhate---atheti \| kurukṣetra-yātrāyāḥ paścāt māṅgalye vā,
pitari sneha-bhara-vistārāt **prāptau** nitya-kṛtyatvena bhaktyā
prātarāgatau yata ātmajau ekadā kasmiṁścid-viviktasamaye yad vā,
śubha-kāla-viśeṣe prasāda-viśeṣārtham eva **prāptau** **prītyā**
abhinandya āśīrbhiḥ stutibhir vā praśasyābhito harṣayitvā vāha---yataḥ
saṅkarṣaṇaḥ sva-māhātmya-vistāraṇena sarva-cittākarṣakaḥ acyutaḥ
prakaṭāśeṣeśvarya-paripūrṇastau \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam
aiśvarya-jñāna-pitṛbhāva-miśra-premṇā śrī-vasudevena
muni-vākyoddīpitaiśvarya-jñānena tāḥ saha śrī-bhagavatas
taj-jñāna-goṣṭhamayo kādācitko līlā-viśeṣas tam atha prastauti---atheti
\| labdhamany upadeśa-viśeṣa-kurukṣetrayātrāntaram ekadā
kvacit-prātar-nitya-vandana-samaye yata ātmajau tābhyāṁ tena ca tathāpy
aparityājya-tad-bhāvo ataḥ kṛteti ca ata evābhinandya āśīrbhiḥ
prīṇayitvāha tatra prītyeti sākṣāt-parameśvarayor apy anayor
mat-putratvenodaya ity antaḥ-santoṣeṇa ity arthaḥ \| ata evāgre
tat-khaṇḍana-bhaṅgir api tat-santoṣa-garbhaiva jñeyā saṅkarṣaṇācyutāv
iti tādṛśaiśvarye tādṛśa-prīti-vidhāyitve cāviśliṣṭau \|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pañcāśītitame pitrorhareś
ca jñāna-gīs-stutiḥ \| mātuḥ putrānānayan sa balinā sabalaḥ stutaḥ \|\|
\|\|1-2\|\|

**\...**

**\|\| 10.85.2 \|\|**

munīnāṁ sa vacaḥ śrutvā putrayor dhāma-sūcakam \|

tad-vīryair jāta-viśrambhaḥ paribhāṣyābhyabhāṣata \|\|

**śrīdhara-svāmī (bhāvārtha-dīpikā) : dhāma** prabhāvas tat **sūcakam**
\| **jāta**-viśrambha utpanna-viśvāsaḥ \| paribhāṣya sambodhya \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad**-vīryaḥ
śrī-kṛṣṇa-parākramaiḥ \| utpanna-viśvāso\'ṅkurita-niścayaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad-ānīṁ tādṛśoktau
hetu-viśeṣam uktapoṣaṇyāyenāha---munīnām iti \| kurukṣetra-yātrā-gatānāṁ
kiṁ vā, sadaiva muhuḥ śrī-dvārakām āgatānāṁ sarva-jñānāṁ dhāmnaḥ
**sūcakam** īṣat-pratipādakam ānantyenāśeṣoktyaśakteḥ saṅkepokter vā \|

nanu munayo bhaktyāpi kadācit-stutiṁ kuryuḥ tayor vīryaḥ parākramair
adbhuta-caritair vā **jāta**-viśrambha iti svānubhavena teṣāṁ
**vacaḥ-**satyatā-siddheḥ paribhāvya kṛṣṇetyādi-vakṣyamāṇena kiṁ vā, he
parameśvarau! he bhagavantāv ity-ādinā prakāreṇa sambodhya \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tadānīṁ tv
aiśvarya-jñāna-prābalye sūcitam eva kāraṇaṁ vyañjayan punar
uktapoṣanyāyenāha---munīnām iti \| sva iti vidito\'pi bhavān sākṣāt
\[bhā.pu. 10.3.13\] ity-ādau pūrvata eva tādṛśa-jñānaḥ muhuś ca tadīyair
**jāta-viśrambhaḥ** samprati ca **munīnāṁ** vacas tādṛśaṁ **śrutvā**
paribhāṣya kṛṣṇetyārdinā sambodhya \|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.3 \|\|**

kṛṣṇa kṛṣṇa mahā-yogin saṅkarṣaṇa sanātana \|

jāne vām asya yat sākṣāt pradhāna-puruṣau parau \|\|

**śrīdhara-svāmī (bhāvārtha-dīpikā) : asya** viśvasya **yat** **sākṣāt**
svarūpa-bhūtaṁ kāraṇaṁ **pradhāna**-**puruṣau-**nāma **parau** tayor api
kāraṇatveneśvarau ca sākṣād **vāṁ** yuvām iti **jāne** \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : parau** vilakṣaṇatvenottamau
\| tayor api prakṛti-pūruṣayor api \| tan-māyā-phala-rūpeṇa-dvidhā
samabhavat bṛhat \[bhā.pu. 11.24.3\] \| ity-ādy ukteḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-nanda-yaśodayoḥ
sva-putrayoś cānyonya-snehabharaṁ sākṣād-dṛṣṭvā svayam api tādṛśaṁ
kiñcit-prārthayiṣyann ādau tad-viṣayakam ātmajñānaṁ pariharan
stauti---kṛṣṇeti \| he parabrahman! tatrāpi **kṛṣṇa**! he
nijāśeṣaiśvarya-prakaṭanena sarva-cittākarṣaka! ata eva **mahāyogin**!
he parama-śakti-yukta! yad vā, **kṛṣṇa**! he sākṣād-bhagavan! vīpsā
tan-nāmno jihvāgrahaṇa-svabhāvāt ato **mahā-yogin**! acintya-prabhāva!
**saṅkarṣaṇa**-snehādinā kṛṣṇād apṛthag-bhūta! ata eva sanātana! he
dvitīya-vyūhatvādinā sadā vartamāna \| yad vā, sanaḥ
śrī-**kṛṣṇa-**virahato bahudhā vraja-janābhayadānaṁ kiṁ vā,
śrī-yamunā-karṣaṇādi-krīḍayā vraja-janādy ānanda-dānaṁ tam ātanotīti
tathā-tat-sambodhanam \| evaṁ pṛthak-sambodhanaṁ
śrī-kṛṣṇāt-saṅkarṣaṇasya nyūnatābhiprāyeṇa \| yad vā, tau praty eva
tat-tat sarvaṁ tathāpi kṛṣṇasyādau sambodhanaṁ sākṣād-bhagavattvena
prādhānyād iti \| **jāne** adhunā jñātavān asmi \| kiṁ vā, sadaiva
jānann asmīty arthaḥ \| **pradhāna-**puruṣāv ity aṁśatvena tayor
abhedāpekṣayā īśvarasyaikatve\'pi parāv iti dvitvaṁ tayor vaikyād eva
anyat tair vyākhyātam \|

tatra sākṣād ity asyobhayatra yojanam artha-balāt evam agre\'pi \| kiṁ
vā, para ity atra lekhaka-bhramād iti athavā **pradhāna-puruṣau**
puruṣa-śreṣṭhau parameśvarāv ity arthaḥ \| tatrāpi **parau**
aśeṣaiśvarya-prakaṭanena sarvotkṛṣṭau śrī-kṛṣṇasyaiva tādṛśatve\'pi
śrī-baladevasya tādṛśī coktir ukta-nyāyāt \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaivāha---**kṛṣṇa** he
svayaṁ bhagavan! vīpsā tad-dārḍhāya ato he **mahā-yogin**!
sarva-vyāpaka! yoga-māyā-prabhāvan ity āśraya tathā he **saṅkarṣaṇa**!
dvitīya-nija-vyūhatvāc-chrī-kṛṣṇena saṅkṛṣyate chāyevāprakaṭāyāṁ
prakaṭāyām api līlāyāṁ nija-sahacaraḥ kriyate yaḥ he tathā-bhūta! ata
eva he sanātana! tathaiva nitya-siddha! **vāṁ** yuvāṁ **jāne** niścitya
jānāmi kīdṛśaṁ yathā syāttathā jānīṣe tatrāha---**yat** yuvām **asya**
viśvasya yathākramaṁ **pradhāna-puruṣau** sthaḥ tatra pradhānaṁ sarvataḥ
śreṣṭhaṁ prakṛty upādhyatītaṁ śrī-bhagavad-rūpaṁ puruṣaś ca
prakṛtī-kṣaṇa-kartā tad aṁśaḥ yathoktaṁ tṛtīye bhagavān eka āsedam agra
ātmanāṁ vibhuḥ \[bhā.pu. 3.23.26\] ity upakramya---

> kālavṛttyā tu māyāyāṁ guṇa-mayyām adhokṣajaḥ \|
>
> puruṣeṇātma-bhūtena vīryam ādhatta vīryavān \|\|

tathā tatrāpi **sākṣāt-parau** sarva-mūla-svarūpa-śrī-kṛṣṇādi-rūpatvena
svayaṁ bhagavad-ādi-rūpau anyat-taiḥ tatra sākṣād ity asyobhayatra
yojanam arthavaśāt \|\|3\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asya viśvasya
kāraṇībhūtau yat yo **pradhāna-**puruṣeśvarau **parau** tayor api
śreṣṭhau parameśvarau **vām** ahaṁ **jāne** \| yad vā, pradhānībhūtau
parameśvarau **puruṣau** vāsudeva-saṅkarṣaṇau \|\|3\|\|

**\...**

**\|\| 10.85.4 \|\|**

yatra yena yato yasya yasmai yad yad yathā yadā \|

syād idaṁ bhagavān sākṣāt pradhāna-puruṣeśvaraḥ \|\|

**śrīdhara-svāmī (bhāvārtha-dīpikā) :** nanv **idaṁ** viśvam anekaiḥ
kārakair jāyamānaṁ kutaḥ **pradhāna**-puruṣātmakaṁ, kutas tarāṁ āmāvayos
tat kāraṇatveneśvaratvaṁ tatrāha---yatreti \| yatrādhikaraṇe \| **yena**
kartrā karaṇena ca \| yataḥ apādānāt \| **ya**[^142]**sya** sambandhena
\| ṣaṣṭhy-arthasyākārakatve'pi nimittatoktā \| **yasmai** saṁpradānāya
\| **yad**[^143] yad iti prayojya-kartṛ-karma-kārake darśite \|

nanu tayor nā[^144]sti bhedaḥ, yathoktam,

> karoti kriyamāṇena na kaścit karmaṇā vinā \|
>
> bhavaty arthasya kartā ca karoteḥ karma jāyate \|\|

tathā,

> karoty arthasya yaḥ kartā bhavituḥ sa prayojakaḥ \|
>
> bhavitā tam apekṣyātha prayojyatvaṁ prapadyate \|\|

iti ca, satyam, tathāpy avasthā-bhedena bhedo vivakṣitaḥ \| dṛśyate
cāvasthā-bhedaḥ \| ta[^145]ṇḍulān odanaṁ pacati, mṛdaṁ ghaṭaṁ karotīti
\| tad evaṁ sapta-vibhakty-arthā darśitāḥ \| yatheti yadeti ca
kriyā-viśeṣaṇa-bhūtānām anyeṣāṁ cāvyayānām arthāḥ \| **syād** iti
kriyā-padārthopalakṣaṇam \| evaṁ sarvaṁ prapañcam anūdya tat kāraṇasya
bhagavad-rūpatāṁ vidhatte, **idaṁ** sākṣād iti \| pradhānaṁ bhogyaṁ
puruṣo bhoktā tayor īśvaro bhagavāṁs tvam eva sākṣād iti tay[^146]or
aikyam abhipretyaika-vacanam \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrākṣipati-nanv iti \|
akārakatve\'pi yadyapi sambandhasya kārakatvaṁ nāsti
kriyā-yogābhāvāt-tathāpi **sākṣāt-**kriyā-go-gābhāve\'pi sādhordhanaṁ
tiṣṭhatīty-ādiṣu dhanādi-dvārā tat-sambandhāt-kāraka-nimitam asty eveti
\| punar āśaṅkate---nanv iti \| tayoḥ prayojya-kartṛ-karmaṇoḥ \|
pramāṇam āha---yathoktam iti \| kriyāmāṇena karmaṇā vinā kaścin na
karotīty anvayaḥ \| bhavaty arthasya sattārthakasya dhātoḥ bhavatīty
atra dhātu-nirdeśe śitap \| tathā hi-ghaṭo bhavatīha bhatyarthasya kartā
ghaṭaḥ sa karoteḥ karma jāyate kulālo ghaṭaṁ karotītivat \| ka \| anyad
āha---tatheti \| karoty arthasya karaṇārthasya bhavituḥ sattārthakasya
kartuḥ bhavitā sattārthaka-dhātukartā taṁ prayojakam apekṣya
prayojyatvaṁ pravartate \| **yathā** ghaṭo bhavati kulālaḥ prerayatīty
atra karoty arthakartuḥ kulālasya bhavitur-ghaṭasya prayojakatvam,
bhavaty arthakartā ghaṭas tu taṁ kulālam apekṣya prayojyatvaṁ prāptaḥ \|
**yathā** ghaṭo bhavati kulālaḥ prerayati kulālo ghaṭaṁ bhāvayatīti

> preraṇā-viṣayo yas tu prayojyaḥ sa vidhīyate \|
>
> prayojakaḥ sa vijñeyaḥ prayukto nāparair yadi \|\|
>
> mukhya-kartāram ācaṣṭe pratyayo\'neka-kartṛkaḥ \|
>
> mukhya-prayojakas sa syād-yo\'prayuktaḥ pareṇa hi \|\| ity alam \|

iti ca satyaṁ yadyapy etat-satyam \| tathāpi dṛśyate ceti \| **yathā**
vastutas taṇḍulaudanayor abhede\'pi taṇḍulāv asthāta odanāvasthā
prayojya-kartravasthātaḥ prayojya-kartrāvasthāpi bhinnaiv eti jñeyam \|

tad evam itthaṁ kriyā-viśeṣaṇatā cetthaṁ **yadā** bhavatīti yat-kālikaṁ
bhavanaṁ **yathā** bhavatīti yat-prakārakaṁ bhavanam iti ca
bhavana-kriyā viśeṣyā \| yad ety-ādi-viśeṣaṇaṁ ca anyeṣāṁ
kriyā-viśeṣaṇatāhīnānāṁ cādīnāṁ ca \| evaṁ ca itthaṁ ca \|
sarva-prapañcaṁ ṣaṭkārakādi-sādhyaṁ tasya prapañcasya kāraṇam
abhinna-nimittopādānaṁ bhagavāṁs tad-rūpatāṁ bhagavad-rūpatām \| tayor
bhoktṛ-bhogyayoḥ \| tīrthas tu-**yatra** yasmiṁs tiṣṭhati \| yasminn
**idaṁ** iti śruteḥ \| **yena** jātāni jīvanti \[iṣo.u. 1.1\] iti śruteḥ
\| **yato** vā imāni bhūtāni \[tai.u. 3.1.1\] iti ca \| **yasya** brahma
ca kṣatraṁ cobhe bhavata odanam \| mṛtyur yasyopasecanam \[ka.u.
1.2.25\] iti kāṭhaka-śruteḥ \| yasmā **idaṁ** kriyate iti \| sac ca
tyac-cābhavat \[tai.u. 2.6\] iti \| **yathā-**sthitaṁ **yadā** kāle
**idaṁ** syāt-tathā tadāsmāt brahmaivedaṁ sarvam \| iti śruteḥ \|
**idaṁ** jagat **sākṣāt-**spaṣṭaṁ nirvicāraṁ
**pradhāna**-puruṣeśvara-śabda-vācyo **bhagavān** eva syāt-tat-sattāyā
api tad adhīnatvādity āha \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** idam iti prapañcasya
pratyakṣatvād **idaṁ** viśvaṁ **pradhāna-**puruṣayor īśvaraś ca
**bhagavān** eva tvam iti vaktavye **bhagavān** iti paramādarāt \|
svacakṣe ca paratvam eva pratipādayati-yatreti \| **idaṁ**
śrī-**bhagavān** śrī-nārāyaṇaḥ **sākṣāt** svayaṁ tvaṁ ca
**pradhāna**-puruṣāt puruṣottamād api tasmād īśvaraḥ
aśeṣaiśvarya-vistāraṇāt \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarva-mūla-sva-rūpatvam eva
darśayan saṅkarṣaṇasyāpi śrī-kṛṣṇe\'ntarbhāvam abhy upagacchaṁs tam eva
stauti tribhiḥ-yatreti **idaṁ** svarūpākhya-taṭasthākhya-bahir
aṅgākhya-śaktimayaṁ vaikuṇṭha-jīva-jagad ākhyaṁ vaibhavaṁ **yatra**
**syādyena** **syād** ity-ādi yojayitvā sa **bhagavān**
śrī-kṛṣṇa-lakṣaṇas tam eva **sākṣāt** svayam ananyāśrayitayā
pūrvokta-**pradhāna-**puruṣayor api īśvaro mūla-svarūpatvād āśraya iti
yojyaṁ yatrety-ādibhiḥ svarūpa-siddhādhāra-śaktyādy
aśeṣa-śakti-paramāśrayatva-vyakter iti bhāvaḥ \| tatra yasyeti
idantānirdiṣṭa-vastunaiva sambandhī vivakṣitaḥ tat-sambandhaṁ vinā tasya
kha-puṣpādi-tulyatvaṁ **syād** iti nimittatvaṁ ca
kriyā-nimittatvāvivakṣayā kārakatvābhāvaś ca yasmā iti
tal-līlopayogitvāt **yad**yad ity upādānopādeya-śaktyos tad
ātmakatvāt-tad abhedena nirdeśaḥ **yathā** yadeti prakārakāśaktyor api
yenaiva prakāra-rūpeṇa yasminn eva kāla-rūpa iti anyat-taiḥ \| tatra
kārikārthaḥ karmaiva kiṁ tatrāha---bhavatīti bhavater arthasya kartā yo
mṛddhaṭādiḥ sa eva karoteḥ karma jāyate mṛdeva ghaṭo jāyate mṛdeva ghaṭo
bhavati taṁ bhāvayatīti ṇijanta-bhavater eka-paryāyeṇa karoty arthena
tad-vyāpteḥ evaṁ **yasya** karmatvaṁ sādhitaṁ tasyaiva prayojyatvaṁ
sādhayati tatheti bhavitur-mṛd-ghaṭādeḥ tathāpīti pūrvāvasthāyā mṛdādeḥ
prayojyatvam uttarāvasthāyāḥ ghaṭādeḥ karmatvam ity arthaḥ \|\|4\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kārya-bhūtam **idaṁ**
viśvam api tvam eva bhavasīti dvayor aikyād eka-vacana-prayogeṇāha---yat
ghaṭa-paṭādikaṁ vastu **yatra** deśe syāt **yena** kāraṇena
yato\'pādānāt **yasya** sambandhe **yasmai** deyaṁ yat deyaṁ **yathā**
**yena** prakāreṇa **yadā** yasmin kāle syāt tad **idaṁ** sarvaṁ
**bhagavān** eva bhagavat-kāryam ity arthaḥ \| kīdṛśaḥ **sākṣāt**
**pradhāna-**puruṣayor apīśvaraḥ \|\|4\|\|

**\...**

**\|\| 10.85.5 \|\|**

etan nānā-vidhaṁ viśvam ātma-sṛṣṭam adhokṣaja \|

ātmanānupraviśyātman prāṇo jīvo bibharṣy aja \|\|

**śrīdhara-svāmī (bhāvārtha-dīpikā) :** kiṁ ca dhāraṇa-poṣaṇa-kartāpi
tvam evety āha---etad[^147] iti \| he ātman, prāṇaḥ kriyā-śaktir
**jīvo** jñāna-śaktiś ca saṁs tvam eva bibharṣi \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---kiñceti \|
ātmanā jīvena rūpeṇa tat-sṛṣṭvā tad evānuprāviśat iti śruteḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tac ca pratyakṣam evety
āha---etad iti \| **nānāvidhaṁ** jarāyujādi-bhedena mahad alpa-bhedena
vā sāttvikādi-bhedena vā ātmanā svayam eva anu sṛṣṭer anantaraṁ
praviśyātman eva bibharṣīti tatra tatrāny anair apekṣyam uktam \| tac ca
yuktam evety āha---ātmanā tvayaiva **sṛṣṭam** iti \| antaryāmitaya ity
arthaḥ \| tathāpi na tvaṁ kathañcit kenāpi jñātuṁ śakyasa ity
āha---**adhokṣaja**! he indriyājñānogocareti \| yato\'jo nānyavaj-jāyase
kintu svayam eva prakāśayasa ity arthaḥ \| anyat tair vyākhyātam \|

yad vā, ātman! ātmany eva bibharṣi viśvasyāśrayaś ca tvam evāsīty arthaḥ
\| svapakṣe evaṁ bahir-virājamāno\'pi tvaṁ sarveṣām antaś ca prakāśasa
ity āha---etad iti \| he adhokṣajeti bālyalīlayā śakaṭādhovartamāno\'pi
**viśvam** anupraviśya bibharṣi yataḥ **prāṇo** viśvasya deha-dhārakas
tvam eva prāṇadaś ca tvam evety āha---jīvayatīti jīva iti \| ato
viśvasya priyatama ity āha---ātman! he parama-priya ity arthaḥ \| ata
eva prayatnaṁ vināpi svayam eva tvaṁ prakāśasa ity āha---aja iti \|
anyat samānam \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvārtham eva
pratipādayati-etad iti \| tatrātman ātman īty anena yatreti ātmety anena
yeneti **ātma-sṛṣṭam** ity anena yata iti yasyeti yadyad iti sṛṣṭy
ādi-līlatvena yasmā iti **prāṇo** jīva ity anena kriyājñana-śakty
āśrayatā-sūcakena yatheti tatraiva kriyā-śakti-viśeṣa-kāla-śaktitv
asūcanena yad-etad iti ca adhokṣajety anena tatrāpi paramāśrayatvam aja
ity anena svayaṁ bhagavattvam iti jñeyam \|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiñcāsya poṣaṇa-kartāpi
tvam evety āha---etad iti \| ātmanā antaryāmi-svarūpeṇānupraviśya he
ātman! prāṇaḥ kriyā-śaktimaya-sūtratattva-rūpaḥ **jīvo**
jñāna-śaktimaya-buddhitattva-rūpaś ca san tvam eva bibharṣi
prāṇa-buddhi-karma-jñānendriya-rūpeṇa puṣṇāsi \|\|5\|\|

**\...**

**\|\| 10.85.6 \|\|**

prāṇādīnāṁ viśva-sṛjāṁ śaktayo yāḥ parasya tāḥ \|

pāratantryād vaisādṛśyād dvayoś ceṣṭaiva ceṣṭatām \|\|

**śrīdhara-svāmī (bhāvārtha-dīpikā) :** nanu **prāṇādīnāṁ**
vicitra-śaktīnāṁ kāraṇatvāvagamāt kathaṁ parameśvarasyaiva kāraṇatvena
sarvātmakatvam ucyata ity āśaṅkya prāṇādi-**śaktayo**'pi tasyaivety
āha---prāṇādīnām iti \| prāṇaḥ sūtraṁ tad-ādīnāṁ **viśva**-**sṛjāṁ**
**viśva**-kāraṇānāṁ **yāḥ** śaktayas **tāḥ** **parasya**
parama-kāraṇasyeśvarasyaiva \| kutaḥ ? pāratantryāt \| yathā
vedha-śaktir na bāṇasya, api tu puruṣasya tadvad ity arthaḥ \|

nanu bhagavataḥ prāṇādi-vargasya ca svātantryam eva kiṁ na syād ata
āha---**vaisādṛśyād** vayor iti \| cetana-śetanatvena visa-dṛśatvād
dvayoḥ \| acetana-prāṇādi-vargasya cetana-pāratantryam eva yuktam ity
arthaḥ \| yad vā, prāṇādiṣu dvayor dvayor eva tāvad visa-dṛśatvaṁ
viruddha-kriyā-kāritvāt kiṁ punar bahūnām \| tasmād ekena sarva-jñena
sarva-śaktinādhiṣṭhitānām eva viśiṣṭa-kāryārambhakatvaṁ yuktaṁ na
svatantrāṇām iti \| tathā coktam,

> yadaite saṁhatā bhāvā bhūtendriya-mano-guṇāḥ \|
>
> yadāyatana-nirmāṇe na śekur brahma-vittama \|\|
>
> tadā saṁhatya cānyonyaṁ bhagavac-chakti-coditāḥ \|
>
> sad-asattvam upādāya cobhayaṁ sasṛjur hy adaḥ \|\| iti \|

tathā, nānātvāt sva-kriyānīśāḥ procuḥ prāñjalayo vibhum \[bhā.pu.
3.5.37\] ity-ādi \| nanu **prāṇādīnāṁ** kriyā-kāritvaṁ śakty-abhāve
kutaḥ syād ata āha---**ceṣṭaiva** **ceṣṭatām** iti \| ceṣṭamānānām eṣāṁ
**ceṣṭaiva**, na tu śaktiḥ \| yathā vāyoḥ śaktyā tṛṇādīnāṁ calanam \|
yathā vā puruṣasya śaktyā śarāṇāṁ vega iti \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāraṇatve punar
āśaṅkate---nanv iti \| kāraṇatvāvagamāt-kāraṇatva-niścayāt \| tasyaiva
parameśasyaiva \| prāṇo vai sūtram \[bṛ.ā.u. 3.2.2\] iti śruteḥ \|
tadādīnāṁ sūtra-mahat-tatattvāhaṅkārādīnām \| prāṇādi-vargasya
pāratantryāt-svātantryābhāvāt \| ity artha iti-tad-vadbāṇe
vedhana-śaktivad īśasya tattvam eva teṣām iti bhāvaḥ \| punar
āśaṅkate---nanv iti \| ity artha iti-acetanasya cetanādhīnataiva yukteti
bhāvaḥ \| praṇādīnāṁ svātantryāvagame sṛṣṭyādi-nirodha eva syād ity
āha---yadveti \| prāṇādiṣu dvayor eva prāṇāpānayor eva \| viruddha-kriyā
prāṇasyopari gamana-rūpāpānasyādhogamana-rūpā \| yad vā, prāṇasya
sūtrātmanaḥ kriyā-śakti-rūpāhaṅkārasyābhimati-rūpā \| evam anyatrāpy
ūhyam \| tasmād aikamatyābhāvāt \| atra ca pūrvoktaṁ smārayati-tathā
coktam iti \| punar āśaṅkate---nanv iti \| eṣāṁ prāṇādīnām \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : viśva**-sṛjām iti \|
ādi-śabdād-vakṣyamāṇā mahā-bhūtādayaḥ \| pāratantrye hetuḥ---dvayor
**vaisād-ṛśyād** iti \| anyat tair vyākhyānam \|

tatra pāratantryam ity adhikaṁ lekhaka-bhramād iti \| sva-pakṣe-atas
tvad-bhaktis tvat-kṛpā-prabhāvād eva sidhyenna tv anyathā \|
tvac-chaktyaiva sarveṣāṁ sarva-śaktir ity āha---prāṇeti \|
**viśva-sṛjāṁ** śrī-brahmādīnām api ye prāṇādayas teṣām \| anyat samānam
\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : viśva**-sṛjām iti \| ādi-śabdāt
vakṣyamāṇā mahā-bhūtādayaḥ \| pāratantrye hetuḥ---dveṣo **vaisādṛśyād**
iti \| anyat-tair vyākhyātam \| atra pāratantryam ity adhīkaṁ
lekhaka-bhramād iti sva-pakṣe atas tad-bhaktiḥ tat-kṛpā-prabhāvād eva
siddhyenna tv anyathā \| tv acchaktyaiva sarveṣāṁ sarva-śakter ity
āha---prāṇeti \| **viśva-sṛjāṁ** brahmādīnām api ye prāṇādayas teṣām \|
anyat samānam \|\|6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu prāṇa-jīvāveta
tat-tad-rūpau viśvopadeṣṭārau prasiddhauna tv ahaṁ tat-poṣṭā
tatrāha---prāṇādīnām iti na kevalaṁ tayor **viśva-**poṣṭatvam evāpi tu
**viśva-**sraṣṭṛtvam api prasiddham ity arthaḥ \| teṣāṁ **yāḥ**
śaktayastāḥ **parasya** parameśvarasyaiva kutaḥ pāratantryāt yathā
vedha-śaktir na bāṇasya api tu puruṣasya tadvad ity arthaḥ \|

nanu tayoḥ svādhiṣṭhātṛ-daivata-pāratantryam astu
parameśvara-pāratantryaṁ kuto\'vasitaṁ tatrāha---vai niścitaṁ sādṛśyāt
tad adiṣṭhātṛ-devatānām api tat-tulyatvāt yathaiva
prāṇa-jīva-śabda-vācyāni karma-jñānendriyāṇi jaḍāni tathaiva tad
adhiṣṭhātṛ-daivatāny api jaḍānīty arthaḥ \| tataś caśvarasyaivety
anvayaḥ \|

nanu **prāṇādīnāṁ** śakty abhāve kutaḥ kriyā-kāritvaṁ syādata
āha\--dvayoḥ prāṇa-jīvayoḥ tayoś **ceṣṭaiva** ceṣṭatāṁ syād iti yāvat
ceṣṭamānānāṁ prāṇa-buddhi-karmendriyāṇāṁ **ceṣṭaiva** kevalaṁ na tu
śaktir yathā puruṣasya śaktyā śarādīnāṁ vega ity arthaḥ \|\|6\|\|

**\...**

**\|\| 10.85.7 \|\|**

kāntis tejaḥ prabhā sattā candrāgny-arkarkṣa-vidyutām \|

yat sthairyaṁ bhūbhṛtāṁ bhūmer vṛttir gandho'rthato bhavān \|\|

**śrīdhara-svāmī (bhāvārtha-dīpikā) :** pāra-tantryam eva
prapañcayati---kāntir iti pañcabhiḥ \| candrasya kāntiḥ \| agnes
**tejaḥ** \| arkasya **prabhā** \| ṛkṣa-vidyutāṁ **sattā**
sphuraṇa-mātreṇa sattvam \| arthato vastuto **bhavān** \| tathā ca
śrutiḥ---

> na tatra sūryo bhāti na candra-tārakaṁ
>
> nemā vidyuto bhānti kuto'ayam agniḥ \|
>
> tam eva bhāntam anu bhāti sarvaṁ
>
> tasya bhāsā sarvam idaṁ vibhāti \|\| \[ka.u. 2.5.15\] iti \|

smṛtiś ca---

> yad āditya-gataṁ tejo jagad bhāsayate'khilam \|
>
> yac candramasi yac cāgnau tat tejo viddhi māmakam \|\| \[gītā. 15.12\]
> iti \|

**bhūmer** vṛttiḥ prāṇinām ādhāratvena vartanaṁ gandhaś ca **bhavān** \|
tavaiva śaktir ity arthaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāntiḥ kamanīyatā \|
pāratantrye śrutim āha---tathā ceti \| tatrātmani \| tam evātmānam eva
\|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śaktīr āha---kāntir iti
pañcabhiḥ \| yad iti liṅga-vyatyayena sarvair api yojyam \| yāś
candrādīnāṁ kānty ādayas tāḥ sarvā **bhavān** evety anvayaḥ \| tatra
**bhavān** ity-ādarāt agre tu tvam iti bhakty udrekāt, punaś ca bhāvān
iti tathaivety etac ca bhakti-bhaṅgyaiveti jñeyam \|

evaṁ tejasvināṁ tac-chakti-hetutvenādau tejasaḥ śaktir uktā,
tṛtīya-skandhe kila-devoktāyāḥ pacanādi-tac-chakter apy atraivāntarbhāvo
jñeyaḥ \| evam anyatrāpi, adhunā bhūmeḥ śaktiṁ vadannādau
bhaumatvenādrīṇām āha---**sthairyaṁ** dhāraṇāśaktir ity arthaḥ \|
arthato **bhavān** iti śaktimato kārya-kāraṇayoś cābhedābhi-prāyeṇa,
teṣāṁ tat-tac-chaktis tvac-chaktyaiva ity arthaḥ \| evam agre\'pi
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śaktīr āha---kāntir iti
pañcabhiḥ \| yad iti liṅga-vyatyayena sarvair api yojyaṁ yāś candādīnāṁ
kāntyādayaḥ tāḥ sarvābhāvenaivety anvayaḥ \| tatra **bhavān** ity-ādarāt
agre tu tvam iti bhakty udrekāt punaś ca **bhavān** iti tathaivety
etac-ca bhakti-bhaṅgyaiveti jñeyam \| evaṁ tejasvināṁ
tvac-chakti-hetutvenādau tejasaḥ śaktir uktā tṛtīya-skandhe
kapila-devoktāyāḥ pacanādi-tac-chakter apy atraiva vītabhāvo jñeyaḥ \|
evam anyatrāpi \|

adhunā bhūmeḥ śaktiṁ carannādau bhaumatvenādrīṇām āha---**sthairyaṁ**
dhāraṇa-śaktir ity arthaḥ \| evam anyatrāpi artha-lobhavān iti
śakti-matoḥ kārya-kāraṇayor abhedābhiprāyeṇa teṣāṁ tat-tac-chaktis
tvac-chaktyaiva ity arthaḥ \| evam agre\'pi \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt vastu-mātrāṇāṁ yā
yāḥ śaktayas tavaiveti pradarśayati-kāntir iti \| tatra kāntiḥ
kamanīyatā candrarkṣa-vidyutāṁ prasiddhaiva agny arkayoś ca śīta-kāle
arkasyodayāstasamaye\'pi **tejaḥ** sparśāśakyatv alakṣaṇaṁ sarveṣām eva
**prabhā** ati-dūrasthaḥ prakāśaḥ **sattā** ca candrādīnām arthato
vastuto **bhavān** tathā ca śrutiḥ---

> na tatra sūryo bhāti na candra-tārakaṁ nemā viduto bhānti kuto\'yam
> arganiḥ \|
>
> tam eva bhāntam anubhānti sarve tasya bhāsā sarvam idaṁ vibhāti
> \|\|\[ka.u. 2.5.15\] iti \|

smṛtiś ca---

> yad-ādity agataṁ tejo jagad-bhāsayate\'khilam \|
>
> yac-candramasi yac-cāgnau tattejo viddhi māmakam \|\|\[gītā. 15.12\]
> iti \|

yad iti liṅga-vipariṇāmena sarvatra yojyaṁ **bhūmer** vṛttiḥ prāṇānām
ādhāratvena vartanaṁ gandhaś ca **bhavān** tathaiva śaktir ity arthaḥ
\|\|7\|\|

**\...**

**\|\| 10.85.8 \|\|**

tarpaṇaṁ prāṇanam apāṁ deva tvaṁ tāś ca tad-rasaḥ \|

o[^148]jaḥ saho balaṁ ceṣṭā gatir vāyos ta[^149]veśvara \|\|

**śrīdhara-svāmī (bhāvārtha-dīpikā) :** kiṁ ca he **deva**, **apāṁ**
**tarpaṇaṁ** tṛpti-janakatvaṁ prāṇanaṁ jīvana-hetutvaṁ tā āpaś ca tāsāṁ
rasaś ca tvam eva \| kiṁ ca vāyor **ojaḥ**-saha-ādi tavaiva śaktiḥ
\|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---kiñceti \|
imaṁ nyāyam anyatrāpy atidiśati kiñceti \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv eka evāhaṁ kathaṁ
tat**-tad-**bahula-rūpaḥ? tatrāha---he deveti \| bahudhā tvam eva
krīḍasīty arthaḥ \| evam īśvaretyāpi īśvara-śakter durvitayatvād iti
bhāvaḥ \| oja-ādi-trayaṁ krameṇa mana-indriya-dehānāṁ śaktiḥ \| yad vā,
**ojaḥ**-parākramaḥ, sarva-vijaya-śaktiḥ \[sarvendriya-śaktiḥ\]
sahaḥ---bahir-antar-vyāpaka-śaktiḥ, balam---utpāṭanādi-śaktiḥ,
ceṣṭa-nayanādi-śaktiḥ \| gatiḥ---śīghrādir iti vivecanīyam \| tathety
ukta-samuccaye \| ayam eva pāṭhaḥ susaṅgataḥ, prāk paścāc ca
sarvatraivābheda-nirdeśat \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv eka evāhaṁ kathaṁ
tat**-tad**-bahu-rūpaḥ tatrāha\--deveti \| he anantadhā-bhāsamāna! evam
īśvare tvayi tatraiva vibhūtayas tā iti bhāvaḥ \| **ceṣṭā** prayatnaḥ
gati-calana-mātram atra tatheśvareti kevala-gauḍīyaḥ pāṭhaḥ \|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ bahunā, vastu-dharmā
vastūni ca tvam evety āha---tarpaṇam iti caturbhiḥ \| he **deva**!
**apāṁ** **tarpaṇaṁ** tṛpti-janakatvaṁ prāṇanaṁ jīvana-hetutvaṁ tā āpaś
ca **tad**-rasaś ca tvam eva vāyor ojas-sahaādikaṁ tavaiva śaktiḥ
\|\|8\|\|

**\...**

**\|\| 10.85.9 \|\|**

diśāṁ tvam avakāśo'si diśaḥ khaṁ sphoṭa āśrayaḥ \|

nādo varṇas tvam oṁ-kāra ākṛtīnāṁ pṛthak-kṛtiḥ \|\|

**śrīdhara-svāmī (bhāvārtha-dīpikā) :** diśām upādhikṛtākāśa-pradeśānām
avakāśo diśaś ca **tvam** \| **khaṁ** sāmānyākāśas tad **āśrayaḥ**
sphoṭaś ca śabda-tan-mātraṁ parāvasthā vāg ity arthaḥ \| nādaḥ paśyantī
\| oṅkārī madhyamā \| varṇaś cākṛtīnāṁ padārthānāṁ **pṛthak** **kṛtiḥ**
**pṛthak** karaṇam abhiḍhāṇaṁ yasmāt tat padam \| varṇa-padādy-ātmikā
vaikharī ca **tvam** ity arthaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāmānyākāś **āśrayaḥ** \|
ity artha iti-atīva-sūkṣmā parākhyā vāg eva śabda-tanmātram iti bhāvaḥ
\| **ākṛtīnāṁ** ghaṭādy ākārāṇām \| ity artha
iti-parāpaśyantī-madhyamā-vaikharī-rūpas tvam eva \| prapañcayiṣyate
caitad ekādaśa-skandhe \| yad vā,
vaiyakaraṇābhimatāṣṭa-vidha-**sphoṭa-**rūpo\'pi **tvam** eva \| te
cāṣṭau sphoṭāḥ---**varṇa-sphoṭa-**pada-**sphoṭa-**vākya-sphoṭā iti trayo
vyakti-sphoṭāḥ \| varṇatva-jātir-vāciketi pakṣe varṇa-pada-vākya-bhedena
trayo jāti-sphoṭāḥ varṇa-pada-**sphoṭa**-vākya-pada-sphoṭau cetyaṣṭau
santi \| yathā-rāma ity atra-ra-kārākara-makārākāravarṇā vācakā iti
**varṇas-**phoṭaḥ, rāma iti padam eva vācakam iti pada-sphoṭaḥ, rāma ṁāṁ
pāhīti vākyam eva vācakam iti vākya-sphoṭaḥ, tatra
vyakti-**s**phoṭa-vācakānāṁ mate varṇa-pada-vākya-vyakti reva vācikā \|
jāti-**sphoṭa-**vācakānāṁ mate tu varṇatva-padatva-vākyatva-jātir eva
vācikā, keṣāñcin-mate varṇānāṁ padasyāpi rāma ity atra vācakatvaṁ tatra
varṇa-pada-sphoṭaḥ, rāma māṁ pāhīti vākye pada-vākyayor ubhayor
vācakatvam iti pada-vācakya-sphoṭaḥ, sphuṭati prakaṭībhavaty
arthe\'neneti sphoṭaḥ \| dhvani-viśeṣa-vac-chinnaṁ brahmaiva
**sphoṭa-**pada-vācyam iti siddhāntaḥ \|\|9-11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āśraya iti
śabdasyākāśa-śaktikatvam eva dṛḍhayati \| tatra
śabdasyaivāvasthā-bhedena bhedānāha---nāda ity ardhena \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āśrayaś ca **tvam** ity
anvayaḥ \| ayam eva hetuḥ sarvatra \|\|9\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** diśām
upādhikṛtākāśa-pradeśānām avakāśaḥ diśaś ca tvaṁ **khaṁ** ca
sāmānyākāśaḥ tadāśrayaḥ sphoṭaś ca śabda-tan-mātraṁ vākaṁ parāvastha ity
arthaḥ \| nādaḥ paśyantī madhyamā ca tvaṁ varṇaḥ oṅ-kāraś ca **tvam**
**ākṛtīnāṁ** padārthānāṁ **pṛthak** **kṛtiḥ** **pṛthak**-karaṇam
abhidhānaṁ yasmāt sa iti vaikharī ca **tvam** ity arthaḥ \| tathā ca
śrutiḥ

> catvāri vāk-parimitā padāni tāni vidur brāhmaṇā ye manīṣiṇaḥ \|
>
> guhāyāṁ trīṇi neṅgayanti turīyaṁ vāco manuṣyā vadanti \|\| iti
> \|\|9\|\|

**\...**

**\|\| 10.85.10 \|\|**

indriyaṁ tv indriyāṇāṁ tvaṁ devāś ca tad-anugrahaḥ \|

avabodho bhavān buddher jīvasyānusmṛtiḥ satī \|\|

**śrīdhara-svāmī (bhāvārtha-dīpikā) :** indriyāṇām **indriyaṁ**
viṣaya-prakāśana-śaktir **devāś** cendriyādhiṣṭhātāras **tad** anugrahas
teṣām adhiṣṭhāna-śaktiś ca tvam \| **avabodho**'[^150]dhyavasāya-śaktiḥ
\| anu[^151]smṛtiḥ pratisandhāna-śaktiḥ \|\|10\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ pañca-mahā-bhūtānāṁ
śaktir uktā \| adhunendriyādīnām āha---indriyam iti \| tu viśeṣe \|
indriyādīnāṁ prāyaś cetanatvāt vividha-ceṣṭā-kāritvād vā manasa
indriyeṣv antarbhāvaḥ \| tasya ca saṅkalpādi-śakti-śaktir jñeyā \|
**satī** satyā niḥsaṁśaya ity arthaḥ \| **buddher**
anusmṛti-śakti-sambhave\'pi jīvasyeti sarvānusyūtasya sadā vartamānasya
caitanyasyaiva svatas tat-susiddheḥ \| yad vā, jīvasya jīvādhiṣṭhānasya
cettasya śrī-bhagavad anusmṛtiḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jīvasya jīvādhiṣṭhānasya
cittasya yānusmṛtiḥ sādhāraṇī yā ca **satī** bhagavan-niṣṭhā sāpi
\|\|10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** indriyām **indriyaṁ**
viṣaya-prakāśana-śaktiḥ **devāś** ca **tad** adhiṣṭhātāraḥ **tad
anugrahaḥ** teṣāṁ viṣaya-grahaṇānukūlyaṁ ca **avabodho**
vyavasāya-śaktiḥ jīva-sthāna-smṛtiḥ jīva-sambandhinī anusmṛtiḥ
pratisandhāna-śaktiś ca \|\|10\|\|

**\...**

**\|\| 10.85.11 \|\|**

bhūtānām asi bhūtādir indriyāṇāṁ ca taijasaḥ \|

vaikāriko vikalpānāṁ pradhānam anuśāyinam \|\|

**śrīdhara-svāmī (bhāvārtha-dīpikā) :** bhūtānāṁ kāraṇaṁ bhūtādis
tāmaso'haṅkāras tvam **asi** \| **indriyāṇāṁ** kāraṇaṁ taijaso
rājaso'haṅkāras tvam \| vividham adhidaivādhyātmādhibhūta-bhedena
vikalpyanta iti vikalpā devās teṣāṁ kāraṇaṁ vaikārikaḥ sāttviko'haṅkāraś
ca tvam \| anuśāyināṁ jīvānāṁ saṁsāra-kāraṇaṁ pradhānaṁ tvam \|\|11\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
tri-vidhāhaṅkārasya śaktīr āha---**bhūtānām** iti pāda-trayeṇa \|
sarveṣām eṣāṁ mūlaṁ **pradhānam** api tava śaktir evety
āha---**pradhānam** iti \| anuśāyināṁ prakṛtau layaṁ prāpya sthitānām
iti muktā vyavacchinnāḥ, teṣām eva bhogārthaṁ tat-tat-sṛṣṭeḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anuśāyināṁ prakṛtau layaṁ
prāpya sthitānām iti mukta-vyavacchinnāḥ \|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūtānāṁ kāraṇaṁ bhūtādis
tām aso\'haṅkāras tvam **asi** **indriyāṇāṁ** kāraṇaṁ
taijasa-rājasāhaṅkāraś ca vividhaṁ kalpyanta iti vikalpā devās teṣāṁ
kāraṇaṁ vaikārikaḥ sāttvikāhaṅkāraś ca tvam anuśāyināṁ jīvānāṁ
saṁsāra-kāraṇaṁ pradhānaṁ ca tvam \|\|11\|\|

**\...**

**\|\| 10.85.12 \|\|**

naśvareṣv iha bhāveṣu tad asi tvam anaśvaram \|

yathā dravya-vikāreṣu dravya-mātraṁ nirūpitam \|\|

**śrīdhara-svāmī (bhāvārtha-dīpikā) :** api ca naśvareṣu nāśa-śīleṣv
ihaiteṣu **bhāveṣu** yad **anaśvaram** avaśiṣyamāṇaṁ rūpaṁ tat **tvam**
**asi** \| **dravya**-**vikāreṣu** mṛ-su-varṇādi-kāryeṣu
ghaṭa-kuṇḍalādiṣu aśvareṣu ca **dravya**-**mātraṁ** mṛt-suvarṇādi-mātram
anaśvaraṁ **yathā** tadvat \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyadāha---api ceti \|
**bhāveṣu** dehādiṣu \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** muktānāṁ
mokṣa-sukhānubhava-śaktir api tvatta evety āśayenāha---naśvareti \|
**bhāveṣu** ukteṣu jagat-kāraṇeṣu teṣu tat caitanyaṁ nirūpitaṁ
niścayenoktaṁ dṛṣṭaṁ vā tattvajñaiḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tad** iti tat-tad-upādānam iti
tac-chaktikaṁ brahma ity arthaḥ \|\|12\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** naśa-vareṣu **bhāveṣu**
tat anaśvaraṁ pradhānaṁ **tvamasi** **yathā** **dravya-vikāreṣu**
ghaṭa-kuṇḍalādiṣu naśvareṣu **dravya-mātraṁ** mṛt-suvarṇādi-mātram
anaśvaraṁ tadvat \|\|12\|\|

**\...**

**\|\| 10.85.13 \|\|**

sattvaṁ rajas tama iti guṇās tad-vṛttayaś ca yāḥ \|

tvayy addhā brahmaṇi pare kalpitā yoga-māyayā \|\|

**śrīdhara-svāmī (bhāvārtha-dīpikā) :** nanu tri-guṇātmaka-kārya-rūpo'pi
tvam ity uktatvāt katham anaśvaratvaṁ tatrāha---sattvam **iti** \|
**tad** vṛttayas tat pariṇāmāś ca mahad-ādayaḥ \| **addhā** sākṣāt tvayi
**pare** **brahmaṇi** kalpitāḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tri-guṇātmakatve
śaṅkate---nanv **iti** \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tat-tac-chaktīnām
api kānty-ādīnāṁ mac-chaktitve sati kathaṁ naśvaratvam? naśvaratve ca
sati kathaṁ vā mamānaśvaratvam? tatrāha---sattvam **iti** dvābhyām \|
yataḥ parabrahma-rūpe kalpanātīte\'pi **yoga-māyayā** tavācintya-śaktyā
**addhā** sākṣād eva kalpitāḥ \| yad vā, **pare** parameśvare\'pi tvayi
kalpitāḥ, tatra ca tavaivaikasmin brahma-rūpe, na tu sākṣād īśvara-rūpe
tvayīty arthaḥ \| īśvarasyaivaiśvaryeṇa tat-sambandhīnām api
nityatvāpatteḥ brahmaṇaś ca kevalatvena tadīyānām anyeṣāṁ
mithyātvasyaivopapatter **iti** bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tat-tac-chakti-śābalye
tat**-tad**-doṣeṇāham api duṣyeyaṁ tatrāha---sattvam **iti** \|
**yoga-māyayā** svarūpa-bhūtācintya-śaktyā kalpitāḥ tvayi teṣāṁ
sattve\'pi sparśau nāstīty evam eva yojitā ity arthaḥ **tad** uktaṁ
śrī-gītāsu---

> mayā tatam idaṁ viśvaṁ jagad-avyakta-mūrtinā \|
>
> mat-sthāni sarva-bhūtāni na cāhaṁ teṣv avasthitaḥ \|\|
>
> na ca mat-sthāni bhūtāni paśya me yogam aiśvaram \|\| \[gī. 9.4-5\]
> iti \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu tat-tac-chakti-śābalye
tat-**tad**-doṣeṇāham api duṣyeyaṁ tatrāha---sattvam **iti** \|
**yoga-māyayā** svarūpa-bhūtācintya-śaktyā teṣāṁ sattve\'pi sparśo nāsty
evam eva yojitā ity arthaḥ \| tasmād yarhi yadā pralaya-samaye
kārya-rūpā vikalpitā amī bhāvāḥ **yoga-māyayā** tvatto viyojitās tadā na
santi na bhavanti naśyantīty arthaḥ \| tvaṁ cāmīṣu vikāreṣu kārya-rūpeṣu
na bhavasi nātmasattāṁ dadāsīty arthaḥ anyadā tu sṛṣṭi-sthity osteṣu
vyāvahārikaḥ \| **yoga-**māyayaivāspṛṣṭo\'pi vyavahāra-sattāsādhakatayā
vartasa tyarthaḥ \|\|13-14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi pradhānam aham
evāsmi tarhi jagat-kāraṇasya tasya vikāritve mamaiva vikāritvaṁ
prasaktam ata āha---sattvam **iti** dvābhyām \| **guṇās** trayo ye
pradhāna-sañjñā yāś ca **tad**-vṛttayas tat pariṇāmā mahad-ādayaś ca te
sarve **yogamā-yayā** tvaṁ svarūpa-bhūtācintya-śaktyā tvayi tebhyaḥ
**pare** gṇātīte'pi kalpitāḥ samarthitāḥ avartamānā api te vartitās
tvad-dṛṣṭi-pathe yojitā ity arthaḥ \|\|13\|\|

**\...**

**\|\| 10.85.14 \|\|**

tasmān na santy amī bhāvā yarhi tvayi vikalpitāḥ \|

tvaṁ cāmīṣu vikāreṣu hy anyadāvyāvahārikaḥ \|\|

**śrīdhara-svāmī (bhāvārtha-dīpikā) : tasmān** na santīti \| nanv asatāṁ
kathaṁ pratītirata āha---yarhīti \| ya[^152]dā vikalpitās tadaiva
pratīti mātreṇa **tvayi** santi, **tvaṁ** **cāmīṣu** tadaiva
kāraṇatayānugataḥ \| anya[^153]dā tva-vyāvahāriko vikalpakas tvam
evāvaśiṣyasa ity arthaḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ kalpitās tasmād ity
arthaḥ \| tadaiva vikalpa-samaya eva \| amīṣu bhāveṣu \| anyadā
jñānāvasthāyām \| anyāvahārikaḥ sarva-vyavahārātīto\'vikalpo
jīveśvarādi-vikalpa-rahitaḥ \| ity artha iti---yo\'vaśiṣyeta so\'smy
aham \[bhā.pu. 2.9.32\] ity uktes tattvajñānenātma-kalpita-prapañcabādhe
rajju-jñānena bhujaṅga-bādhe rajjuvattvam evāvaśiṣyasa iti bhāvaḥ
\|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tasmān-**na santi vinaśvarā
eva ity arthaḥ \| asatyādeś cety āha---**yarhi** viśeṣeṇa
pratyakṣatvādinā kalpitās tadaivāmī bhāvāḥ anyadā ca na santi mithyaiva
ity arthaḥ \|

nanu mat-sambandhena satyāḥ santu tatrāha---tvam iti \| ca api, tvam
api, **vikāreṣu** māyikatvena vikāra-rūpeṣv api tadaivāsi anyadā
kalpanābhāve tv avyāvavahārikas tat-sambandhātītaḥ \| ataḥ sadā
tvat-sambandhābhāvena te kilāsatyā eva, **tvaṁ** ca sadā
satyatvenānaśvara eveti bhāvaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarmād-yarhi yadā
pralaya-samaye kārya-rūpā **amī** bhāvāḥ **vikalpitāḥ** tad icchā-mayyā
yoga-māyayā tvad-dṛṣṭito viyojitās tadā na santi na bhavanti **tvaṁ**
**cāmīṣu** **vikāreṣu** kārya-rūpeṣu na bhavasi hi niścaye \| anyadā
sṛṣṭi-sthityos tu teṣu vyāvahārikaḥ yoga-māyayaivāspṛṣṭo\'pi
vyavahāra-sattā-sādhakatayā vartasa ity arthaḥ \|\|14\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt **yarhi**
mahā-pralaye **amī** **bhāvā** **vikalpitāḥ** tvad icchā-mayyā
yoga-māyayā tvad-dṛṣṭito viyojitās tadā **tvayi** na santi na bhavanti
**tvaṁ** ca amīṣu **vikāreṣu** kārya-rūpeṣu tadā na vartasa anyadā
sṛṣṭi-sthityos tu **tvaṁ** teṣu vyāvahārikaḥ vyavahāra-nirvāhakaḥ
vartase teṣv avartamāno\'pi vyavahāra-siddhy artham antaryāmitvādy aṁśam
āviṣkṛtya vartasa ity arthaḥ \| yad uktaṁ gītāsu---

> mayā tatam idaṁ sarvaṁ jagad avyakta-mūrtinā \|
>
> mat-sthāni sarva-bhūtāni na cāhaṁ teṣv avasthitaḥ \|\|
>
> na ca mat-sthāni bhūtāni sarvāṇīty upadhāraya \|\| \[gītā. 9.4-5\] iti
> \|

tasmāt **tvaṁ** svarūpeṇa guṇa-maya-pradhāna-rūpo na bhavasīti nāsti te
vikāra iti bhāvaḥ \|\|14\|\|

**\...**

**\|\| 10.85.15 \|\|**

guṇa-pravāha etasminn abu[^154]dhās tv akhilātmanaḥ \|

gatiṁ sūkṣmām abodhena saṁsarantīha karmabhiḥ \|\|

**śrīdhara-svāmī (bhāvārtha-dīpikā) :** evaṁ-rūpatvād ajñāna-nibandhanaś
ca saṁsāra ity āha---**guṇa**-**pravāha** iti \| sūkṣmāṁ niṣprapañcāṁ
gatim abudhā avidvāṁsaḥ \| abuddhveti vā pāṭhaḥ \| ato'bodhena
dehābhimānena kṛtaiḥ **karmabhiḥ** saṁsarantīti \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ-rūpatvājñānaṁ
sarva-bādhāvadhitvājñāna-nibandhanaṁ kāraṇaṁ yasya sa tathā \| etasmin
pratyakṣa-siddhe \| pūrva-pāṭhāpekṣayābuddhveti pāṭhasya jhaṭity
artha-pratyāyakatvāt-samyaktvam \| yato na vidantyato hetoḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv evaṁ
saṁsāra-kāraṇānām eṣāṁ tattvato mithyātvena saṁsārasyāpi mithyātvāt
kathaṁ vivdha-saṁsāra-duḥkhānubhavaḥ? ātma-tattvājñānādi ty
āha---**guṇa-pravāha** iti \| prapañca ity arthaḥ \| ayam eva
hetuḥ---prapañcasyāvicchedāt \| tu śabdena budhā na saṁsarantīti
bodhayati akhilasya sarva-vyāpakatvenākhaṇḍa-caitanya-rūpasyāpyātmanaḥ
\| yad vā, akhileti pṛthak padam, he saṁpūrṇaiśvarya ity arthaḥ \|
atas-tvad-bhaktās tvat-prabhāveṇābudhā api na kathañcit saṁsarantīti
bhāvaḥ \| iha prapañce iheti saṁsarasyānivṛttiḥ sūcitā \| anyat-tair
vyākhyātam \|

yad vā, tvad ajñānādity āha---guṇair iti \| etasmin kathañcid
āśrayaṇa-mātreṇa sākṣāt sarvair anubhūyamāne\'pi guṇānāṁ
tvat-kāruṇyādīnāṁ pravāhe paramparāyāṁ satyām api akhilasya
sarvasyātmano jīvasya **gatiṁ** śaraṇaṁ tvāṁ pratyabudhā ajñāḥ santaḥ
tvām ajānanta ity arthaḥ \| **sūkṣmām** iti sva-śaktyā durjeyatvāt \|
yad vā, akhilānām ātmano\'ntaryāmiṇas tava sūkṣmāṁ bhinnābhinnatvādinā
durvitarkā **gatiṁ** tattvam \| anyat samānam \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** īdṛśa-tvad ajñāna-nibandhanaś
cāyaṁ jīvānāṁ saṁsāra iti tān śocati-guṇeti \| tathā-caikādaśe bhayaṁ
dvitīyābhiniveśitaḥ syāt \[bhā.pu. 11.2.37\] ity-ādi \| anyat-taiḥ \|
yad vā, etasmin kathañcid āśrayaṇa-mātreṇa sākṣāt-sarvair
anubhūyamāne\'pi guṇānāṁ

tvāt-kāruṇyādīnāṁ pravāhe paramparāyāṁ satyām api akhilasya
sarvasyātmano jīvasya **gatiṁ** śaraṇaṁ tvāṁ pratyabudhā ajñāḥ santaḥ
tvām ajānanta ity arthaḥ \| **sūkṣmām** iti sva-śaktyā durjñeyatvāt
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** īdṛśatvad ajñāna-nibandhanaś cāyaṁ
jīvānāṁ saṁsāra iti tān śocati guṇeti \|\|15-18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata eva etasmin
guṇāpravāhe saṁsāre akhilātmanas tava sūkṣmāṁ gatim ukta-lakṣaṇām abudhā
ajānantaḥ **abodhena** tenaiva **karmabhiḥ** saṁsaranti \|\|15\|\|

**\...**

**\|\| 10.85.16 \|\|**

yadṛcchayā nṛtāṁ prāpya su-kalpām iha durlabhām \|

svārthe pramattasya vayo gataṁ tvan-māyayeśvara \|\|

**śrīdhara-svāmī (bhāvārtha-dīpikā) :** evaṁ tayos tattvaṁ nirūpya tad
aprāptyā śocati, yadṛcchayeti \| **nṛtāṁ** manuṣyatām \| sukalpāṁ
paṭutarendriyām \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itthaṁ tayo rāma-kṛṣṇayoḥ
\| tad aprāptyā tattvāprāptyā \| **iha** saṁsāre \| **svārthe**
tattvāvāpti-rūpe \| **yad-ṛcchayā** prārabdha-karmaṇā \| mameti śeṣaḥ
\|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho tvadīyasya budhasyāpi
mama **tvan**-māyayā tvad-bhakty abhāvenāyur vyarthaṁ gatam iti
śocati-yadṛcchayeti \| ayatnenaiva **prāpya** pūrva-karmaṇaiva
adhunopasāditatvāt \| sukalpāṁ susamarthām \|
pāṭhāntare---ati-nīrogāmatidakṣāṁ va ity arthaḥ \| tathā ca---kalpaṁ
sajje prabhāte ca kalpo niroga-dakṣayoḥ iti \| evam ubhayathāpi teṣāṁ
vyākhyā saṅgataiva \| paṭutarendriyām iti \| svasyārtha puruṣārārthe
tvad-bhakti-lakṣaṇe, pramattasyānavahitasya me \| he īśvareti
tvadīyasyāpīti \| yad vā, īśvara-māyayā durlaṅghyatvād iti bhāvaḥ
\|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha sāṁsārikeṣu viśeṣato
naraṁ śocati yadṛcchayeti \| ayatnenaiva **prāpya**
pūrva-karmaṇaivādhunopasāditatvāt sukalyāṁ svārtha-sādhane yogyāṁ
**su-kalpām** iti pāṭhe\'pi tathaivārthaḥ \| svasyārthe puruṣārthe tvayi
pramattasyān avahitasya he īśvareti! īśvaramāyayā durlaṅghyatvād iti
bhāvaḥ \|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam-bhūtaṁ jñānaṁ
tvad-bhaktyā nṛjanmani sambhavet tat yasya nābhūt taṁ
śocati-yadṛcchayeti \| sukalpāṁ paṭutarendriyām \|\|16\|\|

**\...**

**\|\| 10.85.17 \|\|**

asāv ahaṁ mamaivaite dehe cāsyānvayādiṣu \|

sneha-pāśair nibadhnāti bhavān sarvam idaṁ jagat \|\|

**śrīdhara-svāmī (bhāvārtha-dīpikā) :** aho kim iti pramatto'si, tvayā
bahubhiḥ **pāśair** nibaddhatvād ity āha---**asāv** aham iti \|
**de**[^155]**he** asya dehasyānvayādiṣu putrādiṣu ca mamaivaita iti
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavad ākṣepe
svāsāmarthyaṁ dyotayan bhagavataḥ sarva-sāmarthyam āha---aho kim
ity-ādinā \| anvayādiṣu indriya-kalatrādiṣu \| na kevalaṁ mām eva kintu
**sarvam** iti \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu madīyeṣu māyā na
prabhavet-tatrāha---**asāv** iti \| nitarāṁ badhnāti **bhavān** eva, ato
mādṛśāmi **sneha-**pāśamayī sā dustaraiveti bhāvaḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra sapraṇayaroṣam
evāha\--**asāv** iti \|\|17\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ kartavyaṁ yatas
tvaj-jñānaṁ bhavet-tasyāṁ tvad-bhaktāvavakāśam eva jano na prāpnotīty
āha---**asāv** iti \|\|17\|\|

**\...**

**\|\| 10.85.18 \|\|**

yuvāṁ na naḥ sutau sākṣāt pradhāna-puruṣeśvarau \|

bhū-bhāra-kṣatra-kṣapaṇa avatīrṇau tathāttha ha \|\|

**śrīdhara-svāmī (bhāvārtha-dīpikā) :** aho tvat-putrayor āvayoḥ kim
idam āropyate ata āha---yuvām iti \|
**bhū**-**bhāra**-**kṣatra**-kṣapaṇārtham **avatīrṇau** tathā ha
niścitam āttha kathayasi \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati-aho ity-ādi
\| **bhū-bhāra-kṣatra-kṣapaṇa** iti nimitte saptamī \| eḍaḥ padāntādati
iti pūrva-rūpa-rūpa-sandhibādhas tv ārṣaḥ kathayasi

> saṁrakṣaṇāya sādhūnāṁ vināśāya ca duṣkṛtām \|
>
> dharma-saṁsthāpanārthāya bhaviṣyāmi yuge yuge \|\|

iti gītokti-rūpeṇa vadasīty arthaḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** no\'smākaṁ **sutau** na
bhavathaḥ bahutvaṁ sva-patnī-vargādy apekṣayā, kintu **sākṣāt**
**pradhāna**-puruṣeśvarāv eva \| nanu tarhi kim artham atrāgatau? \|
tatrāha---**bhū**-bhāreti \| tatra ca tvad-vaca eva pramāṇam ity
āha---tatheti \| tādṛśaṁ tvam evāttha, janma-samaye sākṣāc-chrī-mukhena
śrī-nāradādi-dvārā vā, sutāv ity-ādi-dvitvaṁ vyavahārāpekṣayā tattvatas
tvaikyena punar apy agre tathaiva nirdeśaḥ \| anyat tair vyākhyātam \|

yad vā, aho pitarmayi madīyeṣu ca sneho nitarām apekṣya eva \| satyam,
kintv īśvare putratva-dṛṣṭer ayogyatvena mahā-dhārṣṭyaṁ syād ity
āśayeneśvaratvam āha---yuvām iti \| arthaḥ sa eva \| yad vā, bho
bhagavan! putratvena tavāsmāsu sneha evocita iti putratvaṁ
draḍhayati-yuvām iti \| **pradhāna**-puruṣeśvarāv api sākṣān-naḥ
**sutau** na bhavataḥ kim? kākvā, api tu bhavatha eva ity arthaḥ \|
kutaḥ? **bhūbhāra**-rūpa-kṣatriya-kṣapaṇārthaṁ madvṛhe putratayā sākṣād
**avatīrṇau** \| anyat samānam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** no\'smākam iti asmado dvayoś
ca \[pā. 1.2.59\] iti bahu-vacanam āttha janma-samaye kathitavānasīty
arthaḥ \|\|18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāvām eva pramāṇaṁ yad
āvayor deha-putrādiṣv ahantāmamate vartete evety āha---yuvām iti \|
**naḥ** āvayorna **sutau** tad api suta-buddhyā yuvayor mamatā vartata
eveti bhāvaḥ \| **kṣatra-**kṣapaṇe **bhūbhāra**-rūpa-kṣatriya-kṣayāya
tathaiva āttha sva-janma-samaye kathitavānasi \|\|18\|\|

**\...**

**\|\| 10.85.19 \|\|**

tat te gato'smy araṇam adya padāravindam

āpanna-saṁsṛti-bhayāpaham ārta-bandho \|

etāvatālam alam indriya-lālasena

martyātma-dṛk tvayi pare yad apatya-buddhiḥ \|\|

**śrīdhara-svāmī (bhāvārtha-dīpikā) : tat** tasmād **araṇaṁ** śaraṇam
**āpannānāṁ saṁsṛti-bhayam apahantīti** tathā **tat** \| nanu tvam
ati-sukhī, vṛthā kiṁ nirvidyase'ta āha---etāvateti \|
**indriya**-**lālasena** indriyārtha-tṛṣṇayā \| yad yena
**indriya**-**lālasena** **martye** śarīre **ātma-dṛg** ātma-buddhir
ahaṁ **tvayi** ca **pare** parameśvare'**patya-buddhir** asmi tena
**alam**, alaṁ paryāptam iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tvam īśas
**tat-**tasmāt \| **ārtabandho** iti saṁsṛtibhītānāṁ tvam eva rakṣaka
ity āha---ākṣipya samādhatte-nanv ity-ādi \| etāvatā iyat-pramāṇa-kenādy
aparyanteneti yāvat \| martye mṛtyu-śiraske \| aham iti buddhir ahaṁ
padārthaḥ \| tenendriya**-lālasena** \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tat**-tasmāt sākṣād
īśvaratvāt tvan-māyāmohitatvād vā \| adyeti tvat-kṛpayā vivekodaye
satīty arthaḥ \| śaraṇa-yāna-prayojanaṁ sūcayati---āpannānāṁ
śaraṇāgatānāṁ **saṁsṛti-bhayāpaham** iti \|
nirvighna-tvad-bhakti-sampattaye saṁsāra-duḥkha-nivṛtty artham ity
arthaḥ \| nanv asmat-pitur-bhakta-varga-pūjyasya kutas te saṁsāra-bhayam
iti ceta, aho bata, śaraṇāgati-yogyatāpi mama nāsti, kutas
tvat-pitṛtvādi-yogyatā? kintu kevalam iti dīno\'smīti śaraṇaṁ yāmīty
abhiprāyeṇa mahārtty āha---he **ārtabandho** iti \| **alamalam** iti
vīpsātyanta-tad upekṣayā \| na patati niraye\'smād ity apatyam itīdṛśy
eva, na tu parama-puruṣārtho\'yam iti buddhir ity arthaḥ---

> yuvāṁ māṁ putra-bhāvena brahma-bhāvena vāsakṛt \|
>
> cintayantau kṛta-snehau yāsyethe madgatiṁ parām \|\|\[bhā.pu.
> 10.3.45\] iti \|

pūrva-janma-samaye bhagavatā sākṣād ukte\'pīdṛśy uktiḥ
sneha-viśeṣa-sampattaya iti dik \| anyat tair vyākhyātam \|

yad vā, indriyāṇāṁ **lālasena** viṣaya-bhoga-sukhaparataya ity arthaḥ \|
putratā-dṛḍhīkaraṇa-sva-pakṣe-**tat-**tasmāt mad-gṛhe\'vatīrṇatvāt,
**adya** etaj-janmany api te tava padāravindaṁ prāpto\'smi \|
katham-bhūtam? araṇaṁ sarva-lokaika-śaraṇaṁ viśeṣataś cāpannām
āpadgatānāṁ **saṁsṛtibhayāpaham** \|

kutaḥ? he **ārtabandho**! dina-vātsalyād iti bhāvaḥ \| yad vā, padaṁ
śrī-mathurākhyaṁ sthānaṁ tad evāravindam, maṇḍalākāratvāt
santāpa-haratvāc ca, **araṇam** āśrayaṁ labdho\'smi \| anyat samānam \|

tato vividhā-padgaṇaṁ prāptasya māhārttasya me sarvaṁ
bhakti-vighnādibhayaṁ nirasya nirantaraṁ **tvayi** snehabharaṁ
vivardhayeti bhāvaḥ \| na ca mokṣādy arthaṁ tvām icchāmīty
abhiprāyeṇāha---etāvateti \| īdṛśena indriyasya manaso **lālasena**
mokṣādi-tṛṣṇayā autsukyena vā, **alam** alaṁ kiñcit prayojanaṁ me
nāstīty arthaḥ \| **yad-**yasmāt **pare** putra-śreṣṭhe\'pi **tvayi**
martyānāṁ dehānāmātmeti **dṛk** dṛṣṭis
tathāpatya-**buddhiḥ**-patirīśvara ity abuddhiḥ patya-**buddhiḥ**, na
patya-buddhir **apatya-buddhiḥ**, dvau nau prakṛty arthaṁ gamayataḥ,
pati-buddhiś ca syād ity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ yasmād-bhavān eva
māyā-mayaiḥ sneha-pāśair jīvānāṁ bandhakas tat-tasmāt-teṣāṁ tan-nivṛtty
artham adya tvat-kṛpayā vivekodaye sati te tava padāravīndaṁ
śaraṇāgato\'smi nanu yo bandhako bhavati sa kathaṁ mokṣe pravarteta
tatrāha---āpanneti \| āpannāḥ śaraṇāgatāḥ nanu na te śaraṇāgatāḥ tvam
eva tad arthaṁ prārthayase tatrāha he **ārtabandho**! sahaja-karuṇasya
na tad apekṣeti tathā teṣāṁ sarvata ārtividhānaṁ
puruṣārtha-śiromaṇi-sva-sammukhī-karaṇāyeti ca bhāvaḥ \| evaṁ
saṁsārikāṇāṁ nivedanaṁ kṛtvā dainyena martya-līlamapy ātmānaṁ matvā
nija-vedanam āha---etāvateti \| **indriya-lālasena** parameśvare putre
sati mama sampatti-viśeṣaḥ syād iti tṛptayaiva na tu śrī-vrajeśvaravat
tvat-prema-mātreṇeti bhāvaḥ \| anyat-taiḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athātmānam api dainyena
martya-dharmāṇaṁ matvā nija-nivedanam āha---eteti \|
**indriya-lālasena** parameśvare putre sati mama sampatti-viśeṣaḥ syād
iti kṛṣṇayaiva na tu śrī-vrajeśvaravat tvat-premamātreṇeti bhāvaḥ
\|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bhogāṁs
tāvad-dhakṣva kutaste saṁsāra ityata āha---etāvataiva
**indriya-**lālasenālaṁ yat yena martye dehe ātma-dṛk ātma-buddhir ahaṁ
**tvayi** ca **pare** parameśvare **apatya-**buddhir
asmītyato\'jñāna-mūlaḥ saṁsāro mama nāsty eveti bhāvaḥ \|\|19\|\|

**\...**

**\|\| 10.85.20 \|\|**

sūtī-gṛhe nanu jagāda bhavān ajo nau

sañjajña ity anu-yugaṁ nija[^156]-dharma-guptyai \|

nānā-tanūr gagana-vad vidadhaj jahāsi

ko veda bhūmna uru-gāya vibhūti-māyām \|\|

**śrīdhara-svāmī (bhāvārtha-dīpikā) :** nanu kuta etad ahaṁ parameśvara
iti tatrāha---sūtī-gṛhe iti \| nau āvayoḥ \| anuyugaṁ pratiyugmam \|
yadā sutapāḥ pṛśnir iti yugmam \| yadā kaśyapo'ditiś ceti yugmam \|
adhunā vasudevo devakīti yugmam \| evaṁ hi pratiyugmam aja evāhaṁ
sañjajñe'vatīrṇa iti bhavān nūnaṁ jagāda \| nanv anyo'sau catur-bhujo
deva iti tatrāha---nānā tanūr iti \| gagana-vad asaṅga eva tvam \|
bhūmnaḥ sarva-gatasya vibhūti-rūpāṁ māyāṁ ko vedeti \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati---nanv iti
\| etat idaṁ kuto\'vagatam ity arthaḥ \| tatrākṣepe \| ajaḥ
śukraśoṇita-samparka-janya-śarīra-rahitaḥ \| nanu niścayena \| punar
āśaṅkate---nanv iti \| asau sūtī-gṛhagaḥ \| urugāyeti nānā-rūpatām āha
\| na ko\'pīty arthaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu bho deva! niścatam
iti vā, ajo\'pi samyak sarvaiśvarya-pūrṇatādinā uttama-putratvena vā
jajñe \| nija-dharmas tasya guptyai gaganavac-chyāmasundarīr viśeṣena
dadhāt jahāsi, prakaṭayasyantar-dhāpayasi ca ity arthaḥ \| tac ca kena
prakāreṇeti na kenāpi jñātuṁ śakyata ity āha---ka iti \| bhūmnaḥ
sarvaiśvarya-pūrṇasya tava vibhutimāyāṁ śakti-viśeṣam ity arthaḥ \| tena
ca tava mahimaiva vardhata ity āśayenāha---urugāya! he mahā-kīrte! iti
\| anyat tair vyākhyātam \|

sva-pakṣe na tv asminn eva janmany asmat-putras tvaṁ kintu bahūny evety
atra tvad-vaca eva pramāṇam ity āha---sūtīti \| nijānāṁ mādṛśānāṁ
dharmas tvad-bhakti-lakṣaṇastasya guptyai \|

nanu tarhi kuto valapasi? tatrāha---nāneti \| gaganavad-vyāpikāḥ kvāpy
anāsāś ca tanūr vidadhat svārthāya prakaṭayan jahāsi, samantād
antardhāpayasi \| mamāntardhānād ete duḥkhaṁ prāpsyantīti tava kāpy
apekṣā nāstīty arthaḥ \|

nanu bhakteṣu kadācid api snehaṁ na tyajāmīti cet-tatrāha---ko vedeti \|
mahā-māyāvini tvayi na khalu viśvasituṁ śaknuma ity arthaḥ \|
śrī-bhagavad-vacaḥ---prāmāṇyādinā sarvathā kṛtārthatve\'pīdṛśī
dainyoktir bhakty udrekasya svabhāvena sneha-viśeṣa-vṛddhy artham eveti
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu mayi tav āpatya-buddhiḥ
kalpitā na kintu vāstavī yataḥ sva-prati-śruta-satyatvāya
sākṣād-yuvābhyāṁ jātas san yuvābhyām eva pūrva-pūrvam api janma svayam
evāham uktavān tad aṅgīkṛtya pariharati-sūtīti \| kiṁ jagādāhaṁ
tatrāha---aja iti \| ajo\'pi janma-rahito\'pi nau āvayoḥ samyak sākṣād
eva jajñe āvirbhāva-mātratve\'pi janma-prakāraṁ svīkṛtavān tatrāpy
anuyugaṁ tatra kaimutyena kāraṇam api darśayati-nijānāṁ bhaktānāṁ dharmo
bhavana-lakṣaṇas tasya guptyai pālanāya vaktavyam āvayos tat-pālanāyeti
yad vā, nijas tvadīyo yo dharmaḥ svabhāvaḥ
bhakta-mano-ratha-paripūraṇa-rūpas tasya pālanāyeti nanv evaṁ cet
mat-kṛpāmayī tarhi vāsvatī ca tarhi kathaṁ mayy apatya-buddhir ākṣipyate
tatrāha---gaganavat-tat-tad-doṣā-spṛṣṭa eva tvaṁ nānātanūh
prākṛta-narādi-jīva-jāti-rūpāḥ vidhivat
tādṛśa-prākṛta-svatanvāvirbhāva-dvārā viśeṣeṇa dadhat svīkurvan jahāsi
tat-tan-nijāvirbhāvāspada-nitya-dhāma-gamanena tyajasi
tasmāt-tan-madhya-pātināvāvām api tādṛśāv iti nātyantīnatvād
apatya-buddhir na yuktaiveti bhāvaḥ \|

nanu nityāv eva yuvāṁ prāpsyethe mad-gatiṁ parāmity uktam eva tarhi
katham etāvad-dainyaṁ kuruṣe tatrāha---he urugāya!
veda-gāna-mātra-prasiddha! bhūmnaḥ ananta-vaibhava-paripūrṇasya tava
parama-gatyākhyāṁ vibhūti-rūpāṁ māyāṁ svarūpa-śaktiṁ ko veda jānāty api
tasmāt tat-parāmarśonāsmākaṁ kim iti bhāvaḥ \|

athavā nanu yady evam apatyabuddhim ākṣipasi tarhi kathaṁ tāṁ kuruṣe
tatrāha---sutīty ardhena \| yady apy evam aghaṭamānaṁ tvayapatyatvaṁ
tathāpi tvad-vākya-prāṇyenaivāhaṁ tatra pravarta iti bhāvaḥ \|

nanv ahaṁ yuṣmad-deha-praveśa-mātrāpekṣayā tathopadiṣṭavān na tu tenāham
apatyaṁ syāṁ śrutau mama
vyaṣṭi-samaṣṭi-jīva-deha-mātra-praveśa-śravaṇenātivyāpti-prasaṅgāt
tat-sṛṣṭvā tad evānuprāviśat \[tai.u. 2.6.2\] ity-ādau
tatrāha---gaganavad asaṅga eva tvaṁ jīvānāṁ nānātanūr antaryāmi-rūpeṇa
praviśyāṅgīkurvan jahāsi yat tāṁ tava kṣudraiśvarya-rūpāṁ ko veda
bahumanyata ity arthaḥ \| ayantu tavāvayoḥ praveśo vidvadbhir api
stūyate tasmād-vidvad ādayo\'pi mamāsti pramāṇaṁ kintv ātmā yogyatayā
mama tatrāpy asambhāvanā jñāyata iti bhāvaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sūtī-gṛhe asyānantara-praghaṭṭake
dṛśyaṁ śrī-kṛṣṇas tu tatra nija-mahima-vyaktau sauśīlyena saṅkucita ity
arthaḥ \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv ahaṁ parameśvara eva
tasya putro\'bhūvaṁ yasya tava kathaṁ saṁsāra iti tatrāha---sūtī-gṛhe
sūtikā-gāre nanu bhoḥ bhavān eva nau āvayor anuyugaṁ pratiyugaṁ \[gmaṁ\]
yadā sutapāḥ pṛśnir iti yugmaṁ yadā ca kaśyapo ditiśceti yugmam adhunā
vasudevo devakī tasmāt sarvasmād eva āvayor yugmāt sañjajñe avatīrṇa iti
jagāda ata eva āvayor nānātanūḥ sutapaḥ-pṛśnyādinām-nīvidadhat sṛjan
gaganavad alipta evāvayoḥ prati-janmāpi putro bhavann apy anāsakta eva
jahāsa āvāṁ tyajasi saṁsāraṁ ca na nivartayasi atast ava bhūmnaḥ
parameśvarasya vibhūti-rūpāṁ māyāṁ ko deva \|\|20\|\|

**\...**

**\|\| 10.85.21 \|\|**

**śrī-śuka uvāca---**

ākarṇyetthaṁ pitur vākyaṁ bhagavān sātvatarṣabhaḥ \|

praty āha praśrayānamraḥ prahasan ślakṣṇayā girā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brahmādy anyatamam
antareṇa bhagavatā sākṣāt-saṁlāpo vasudevaṁ vinānyasya durlabha iti
bhāvena kṛṣṇasya prativacana-prakāram **āha**---ākarṇyety-ādi \|
praśrayeṇa praṇayeneṣannamraḥ \| prakṛṣṭa-sevye vinaye praśrayaḥ
praṇaye\'pi ca \| iti niruktiḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ittham īdṛśam, praśraye
vinayena, ānamraḥ samyaṅ-nataśirāḥ san, **ślakṣṇayā** madhurayā
**girā**, **praty** **āha** uttaraṁ dadau \| yato **bhagavān**
parama-dayālur ity arthaḥ \| viśeṣataś ca sātvatānāṁ bhaktānām ṛṣabhaḥ
paripālaka ity arthaḥ \| yad vā, tatrāpi sātvatānāṁ yādavānām ṛṣabho
nijāśeṣaiśvarya-prakaṭanārthaṁ yadukule\'vatīrya tat-paripālakatvena
śraiṣṭhyaṁ gata ity arthaḥ \| ataḥ **prahasan** kṛtārthasyāpi **pitur**
dainyoktyā uccair-hasan, tac ca tasya śoka-lāghavārtham iti jñeyam \|
kiṁ vā, **pitur** eva **ślakṣṇayā** **girā** harṣeṇa **prahasan**
smayamānaḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-kṛṣṇas tu tatra
nija-mahima-vyaktau sauśīlyena saṅkucita ity **āha**---ākaryeti \|
sātvatānām ṛṣabhaḥ tad-rūpatvena tasmin kuta-janma-līlaḥ ata eva
**pitur** iti tādṛśa-vyavahāre hetuḥ---**prahasann** iti \| tathā
tad-vacanānaucityābhiprāyeṇa prahāsaṁ vyaktīkṛtya tenaiva mohanena
pravasitena pūrva-siddhaṁ tasya nijaiśvarya-jñānaṁ
tat-pratipādaka-vacanaṁ ca tenānanusaṁhitaṁ kurvann ity arthaḥ \|
asyāyaṁ bhāvaḥ mayāyaṁ bramādi-mano-rathāgocareṇa pitṛtvena sadāṅgīkṛtaḥ
sādhāraṇamunyādi-sulabham-aiśvarya-jñāna-mātraṁ nārhati māṁ saṅkocayati
ca tat etad artham eva mayā kaṁsa-vadhānte
śuddha-pitṛ-bhāva-maya-premaivānayor varddhitaḥ tathāpy aho muni-vākyena
taj-jñānāṁśaḥ punar udita iti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ākaryeti \| **prahasann** ity atra
preti prārambhe smayann ity arthaḥ \| asyāyaṁ bhāvaḥ \| mayāyaṁ
brahmādi-mano-rathā-gocareṇa pitṛtvena sadāṅgīkṛtya ity aiśvarya-jñānaṁ
nārhati māṁ saṅkocayati ca tat etad artham eva mayā kaṁsa-vadhānte
śuddha-pitṛ-bhāvamaya-premaivānayoḥ vardhitaḥ \|\|21\|\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praśrayeṇa ānamraḥ
**prahasann** iti vandamānāvāvāṁ putrāv api **praty** evaṁ tvad-vākyasya
rasābhāsābhāvārthaṁ pratibhay **āha---**masya tātparyam anyathā
prati-pādayāmīti dyotakaḥ prahāsaḥ \|\|21\|\|

**\...**

**\|\| 10.85.22 \|\|**

**śrī-bhagavān uvāca---**

vaco vaḥ samavetārthaṁ tātaitad upamanmahe \|

yan naḥ putrān samuddiśya tattva-grāma udāhṛtaḥ \|\|

**śrīdhara-svāmī (bhāvārtha-dīpikā) : upamanmahe** upamanyāmahe \|
**samuddiśya** viṣayī-kṛtya \| **tattva-grāmas** **tattva**-samūhaḥ \|
**udāhṛtaḥ** samyaṅ nirūpitaḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat tvad-uktam \|
**samavetārthaṁ** śruty-smṛty-upapannārthaṁ prasiddhārthaṁ vā \| yad
vacaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vo** yuṣmākaṁ bahutvam iti
gauravāt \| **samavetārthaṁ** susaṅgatārtham \| he **tāta**
parama-pūjyasya tavaitad yuktam eveti bhāvaḥ \| yathā vā, kiṁ buddhiṁ
nirasya putra-buddhiṁ draḍhayati---**putrān** iti \| bahutvaṁ
vinaya-bhareṇātmanaḥ sādhāraṇyāpādanārthaṁ śrī-baladevādy-apekṣayā
\|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasmād ātmani putra-bhāvam
eva dṛḍhī-kartum aiśvaryam apalapann āha---vaca iti \| **no**'smān
avāṅgadādīṁś ca **putrān** **samuddiśya** sahaja-vinayādi-guṇatvāt
stuti-vyājena, tat tvam asi śveta-keto \[chā.u. 6.8.7\] ity-ādivad
upadeśāspadīkṛtya \| **tattva-grāmaḥ** parameśvara-vaibhava-rūpaḥ
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathāpy aho muni-vākyena
taj-jñānāṁśaḥ punar udita iti tathaivāha---vaca iti \| **samuddiśya**
sahaja-vinayādi-guṇatvāt śruti-vyājenopadeśāspadīkṛtya **tattva**-grāmaḥ
parameśvarasya vaibhava-rūpaḥ \| yathā vayaṁ putrāḥ kṛpayā vibhāvyante,
yathā yat sarve jīvā vibhāvitāḥ \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : samavetārthaṁ** yuktārtham
\| **upamanmahe** ādhikyena manyāmahe \| **samuddiśya** śikṣaṇārthaṁ,
tat tvam asi śvetaketo \[chā.u. 6.8.7\] ity-ādivad upadeśāspadīkṛtya
\|\|22\|\|

**\...**

**\|\| 10.85.23 \|\|**

ahaṁ yūyam asāv ārya ime ca dvārakaukasaḥ \|

sarve'py evaṁ yadu-śreṣṭha vimṛ[^157]gyāḥ sa-carācaram \|\|

**śrīdhara-svāmī (bhāvārtha-dīpikā) :** imām eva dṛṣṭiṁ sarvatra
vidhatsvety āha---aham iti \| **evaṁ** **vimṛgyāḥ**
brahmatvenaivānveṣaṇīyāḥ \| kiṁ **ca**, **sa-carācaraṁ** jagad api
\|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalam ima evāpi \| tu
sarvam evety āha---kiṁ ca iti \| anveṣaṇīyā draṣṭavyāḥ, sarvaṁ khalv
idaṁ brahma \[chā.u. 3.14.1\] iti śruteḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad uktvābhinandanena taṁ
santoṣya sarva-sad-guṇa-nidhir vinaya-bhareṇaivāha---aham iti \|
**yūyam** iti gauravād eva, śrī-devaky-ādy-apekṣayā vā \| **asau**
īśvaratvena stūyamāno'yam artho'grajaś ca **ime sarve'pi** jīvatayā
bandhutvādinā vā jñāyamānāḥ \| he **yadu-śreṣṭha** iti mahattamasya te
laghuṣv api vinayād īdṛśī dṛṣṭir yuktaiveti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evaṁ** parameśvarād eva
sarvasya bhāsamānatvena tad-anyatayā yathā nāṁ vibhāvitau bhavatā tathā
sarvair eva taj-jñānibhiḥ sarve vibhāvyā iti bhavad-upadeśenaiva sarvaṁ
khalv idaṁ brahma \[chā.u. 3.14.1\] itivat jñātam ity āha---aham iti \|
**sa-carācaram** iti sākalye'vyayībhāvaḥ \| **yadu**-śreṣṭheti tava tu
tad yuktam eveti \| tathā tad-vidhānāṁ prākaṭyaṁ
caitādṛśa-jñāna-prakāśena saṁsāra-nistāraṇārtham eveti ca bhāvaḥ \|

athavā, yathā vayaṁ putrāḥ kṛpayā vibhāvyante, tathā tat sarve jīvā
vibhāvitās tac ca yuktam evety āha---aham iti \| **evaṁ**
kṛpā-viṣayatvena kṛpālubhir **vimṛgyāḥ** anusandheyāḥ \| vimṛśyā iti
pāṭho'pi sa evārthaḥ \| tataḥ saṁsāriṇo'pi nistariṣyantīti bhāvaḥ
\|\|23\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbha 117) :** tatra yādavādīnāṁ
tat-pārṣadatvaṁ yojayati---**ahaṁ** **yūyam** iti \| **yūyaṁ**
śrī-mad-ānakadundubhy-ādayo **vimṛgyāḥ** paramārtha-rūpatvād
anveṣaṇīyāḥ \| tathānyad api **dvārakauko** jaṅgama-sthāvara-sahitaṁ yat
kiñcit, tad anveṣyam \| **ahaṁ** śrī-kṛṣṇa iti dṛṣṭāntatvenopanyastam \|
tataś ca narākāra-brahmaṇi svasminn iva tan-nitya-parikare sarvatraiva
parama-puruṣārthatvam iti bhāvaḥ \|

tasmād yathā pūrvaṁ sattvaṁ rajas tamaḥ \[10.85.13\] ity-ādinā
sattvādi-guṇānāṁ tad-vṛttīnāṁ ca brahmaṇi traikālika-sparśa-sambhavān
māyayaiva tad-adhyāso bhavatā varṇitaḥ, tathā dṛṣṭir atra tu na kāryeti
tātparyam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tac ca yuktam evety āha---aham iti
\| **evaṁ** kṛpā-viṣayatvena kṛpālubhir vimṛgyā anusandheyāḥ \| tataḥ
saṁsāriṇo'pi nistariṣyantīti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalaṁ putrā
evāsmad-ādaya **evaṁ** paramātmatvena draṣṭavyāḥ, api tu sarve evety
āha---aham iti \| **evaṁ** **vimṛgyāḥ** paramātmatvenaivānveṣaṇīyāḥ \|
vimṛśyā iti pāṭho draṣṭavyaḥ \| **evaṁ** ca prāpta-yuṣmac-chikṣitair
asmad-ādyair api pradyumnādiṣv api sarvatrātma-dṛṣṭir eva kartavyeti
bhāvaḥ \|\|23\|\|

**\...**

**\|\| 10.85.24-25 \|\|**

ātmā hy ekaḥ svayaṁ-jyotir nityo'nyo nirguṇo guṇaiḥ \|

ātma-sṛṣṭais tat-kṛteṣu bhūteṣu bahudheyate \|\|

khaṁ vāyur jyotir āpo bhūs tat-kṛteṣu yathāśayam \|

āvis-tiro-'lpa-bhūry eko nānātvaṁ yāty asāv api \|\|

**śrīdhara-svāmī (bhāvārtha-dīpikā) :** nanu nānā-vikāravatāṁ kuto
brahmatvam ? iti cet, na, brahmaṇa evopādhi-dharmair bahudhā pratīter
iti sa-dṛṣṭāntam āha dvābhyām---**ātmā** hīti \| yathā **khādi**-bhūtāni
**tat-kṛteṣu** ghaṭādiṣv **āvis-tiro**-bhāvādi yānti, evam **asāv**
**ātmā** **apy** **ātma-sṛṣṭair** **guṇaiḥ** kṛtvā **tat-kṛteṣu** deheṣu
**bahudhā īyate,** punaś ca **yathāśayaṁ**
yathopādhy-āvirbhāva-tirobhāvādi-rūpeṇa pratīyate, na vastutaḥ \| kutaḥ
? **eko** bahudhā, **svayaṁ-jyotir** dṛśyatvena, nityo'nityatvena,
ananyo'nyatvena, **nirguṇaḥ** saguṇatvenety-ādi bahudhātvaṁ
prapañcanīyam \|\|24-25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate nanu iti \|
**tat**-**kṛteṣu** pañcīkṛta-**bhūteṣu** \| ādinā alpādi-grahaḥ \|
**ātma**-sṛṣṭaiḥ prakṛtiṁ dvārīkṛtya \| **tat**-**kṛteṣu**
guna-**kṛteṣu** \| punaś ca bahudhātve'pi kutaḥ ? nānā-vikāravatāṁ kutaḥ
? kathaṁ bahudhātve tad āha---eka iti \| sarvam idam aupādhikam iti
bhāvaḥ \|\|24-25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu īśvare jīveṣu
sama-dṛṣṭiḥ kathaṁ yuktā ? satyam, jīvānām īśvarāṁśatvena tad-abhedād
iti cet tarhi kathaṁ bahu-vidhās te nāma dṛśyante ? ity apekṣāyām
āha---ātmeti dvābhyām \|

hi **api** **eko**'pi \| evaṁ hi-śabdasya yathāpekṣam anyair apy anvayaḥ
\| anyo dehād bhinno'saṅga ity arthaḥ \| eka ity-ādi-viśeṣaṇānāṁ
yathā-pūrvaṁ bahudhā pratīty-asambhave śraiṣṭhyam \| ātmanā sṛṣṭair iti
guṇānām ātmādhīnatvaṁ māyikatvaṁ coktam \| tair **guṇaiḥ** **kṛteṣu**
kham ity-ādikaṁ dṛṣṭāntayoktam iti **yāty** ā**yāty** eva, atas tair
**api** vyākhyātam---yathā khādi-bhūtāni iti \| **yathāśayam** iti
cānyatraiva yojitam \| tatra ca kham ity-āder ekatvena saṅgate'pi yātīty
asyāyojanād iti **āvir** ity-ādīnāṁ dvandvena niruddhatvaṁ spaṣṭam eva
\| tatra ca yathottaraṁ teṣāṁ śraiṣṭhyam \| **yathāśayam** ity asya
dṛṣṭāntenāpi sambandhaḥ \| ghaṭādy-āśraya-mṛd-ādi-bhedenaiva teṣām
**api** tādṛśatvāt \| anyat tair vyākhyātam \|

athavā, samavetārtham upamanmahe kim ? kākvā, **api** tu naiva \| tatra
hetuḥ---yad iti \| putreṣu sneha eva kāryaḥ, na tu tattva-dṛṣṭiḥ, tasyāṁ
satyāṁ sneha-māhātmyoktes tad evātrābhipretam \| ato
nijābhīṣṭa-sneha-viśeṣa-siddhaye mayīva madīyeṣu sarveṣu jīveṣu tvayā
sneha eva kārya ity āśayenāha---aham iti \| yūyaṁ yuṣmad-vidhāḥ
sva-bhrātr-ādayaḥ sarve'nye'pi mat-sambandhinaḥ \| evaṁ
sneha-viṣayatvena \|

nanu ime āryādayas tvadīyā eva, anye coccāvacāḥ sarve kathaṁ tvadīyāḥ ?
jīvānāṁ mad-amśatvena sarveṣām eva tattvato madīyatvād iti cet tarhi
kathaṁ teṣāṁ nānā-vidhatvam ity ata āha---ātmeti \| ātmanā īśvareṇa
sṛṣṭair guṇair hetubhir bahudhā sāttvikādi-bhedeneyate \| kiṁ ca khādīni
ca **yathāśayam** **āvis**-tiro-bhāvādikaṁ ca prāpnoti \| anyat samānam
\|\|24-25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā vimṛgyatāyāṁ hetutve
yugmakam---ātmeti \| tair vyākhyātam \| **ātmā** paramātmā \| ayaṁ
cānvayaḥ---**hi** yasmāt **ātmā** paramātmā eva ity-ādi-rūpo
jīva-bheda-rūpais taṭasthāṁśair **bahudhā pratīyate**, tatrāpi
**ātma-sṛṣṭaiḥ** **ātma**-śakter māyā **tad**-udbhūtaiḥ sattvādibhir
guṇair eva **kṛteṣu** deheṣu bahudhā deva-manuṣyādi-rūpaiḥ pratīyate
\|\|24\|\|

tad eva sa-dṛṣṭāntaṁ darśayati---kham iti \| **api**-śabdena
samakriyatva-dyotanāya yathopamāṁ dyotayati---yathā khādikaṁ yāti, tathā
**asāv** **ātmā** sva-kāryeṣu vāyv-ādiṣu ghaṭānteṣu yathāśayaṁ
kāryāvirbhāvādy-anurūpam āvirbhāvādikaṁ yāti, tathā **asāv** **ātmā**
sva-kāryeṣu tad-anurūpatvaṁ **tat** tad **yātīti** tataś
cic-chaktyaika-vilāseṣu dvārakā-vaibhaveṣu kim uteti, tathā dṛṣṭis tv
atra sutarām eva kartavyā, yata eva **ahaṁ yūyam asāv ārya** iti mayā
sāmyam eva darśitam \| tatra sati tava yadu-śreṣṭhasya kṛpayāpi teṣāṁ
saṁsāriṇām **api** dainyaṁ na sambhavati, tava tu dainyam ayuktam eveti
vāstavo bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 118) :** laukikādhy ātma-goṣṭhīty evam
evety āha dvayena \| tatra prathamena yathā--- **ātmā** **hy** eka iti
\| atrānugatārthāntaraṁ ca dṛśyate \| dvārakāyām iti prakaraṇena
labhyate \| **hi** yasmād **eka eva** **ātmā** bhagavattvam
**ātma-sṛṣṭaiḥ** svarūpād evollasitair **guṇaiḥ**
svarūpa-śakti-vṛtti-viśeṣaiḥ kartṛbhis **tat-kṛteṣu** tasmin svarūpe eva
prādurbhāviteṣu **bhūteṣu** paramārtha-satyeṣu dvārakāntarvarti-vastuṣu
**bahudhā** **tat**-tad-rūpeṇa **īyate** prakāśate \|
sahasra-nāma-bhāṣye lokanāthaṁ mahad-bhūtam \[ma.bhā. 13.135.7\] ity
atra ca bhūtaṁ paramārtha-satyam iti vyākhyātam \| tathā tathā ca
prakāśaḥ svarūpa-guṇāparityāgenaivety āha---**svayaṁ jyotiḥ**
sva-prakāśa eva san, **nitya** eva san, **anyaḥ** prapañce'bhivyakto'pi
tad-vilakṣaṇa eva san, **nirguṇaḥ** prākṛta-guṇa-rahita eva ca sann iti
\|\|24\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 119) :** tarhi kathaṁ bhavata
ātyantikaṁ samam evātra sarvam ? ity āśaṅkya, tathāpi mayy asti
vaiśiṣṭyam ity āha---kham ity-ādi \| sat-kārya-vādābhy upagamāt tasya
kāraṇānanyatvābhy upagamāc ca \| yathā **khādīni** bhūtāni
**tat-kṛteṣu** **tat**-svarūpeṇaiva vikāsiteṣu vāyv-ādi-ghaṭānteṣu
**yathāśayaṁ** vāyv-ādy-āvirbhāvādy-anurūpam evāvirbhāvādikaṁ yānti na
tu teṣv adhikam \| atra yāvān **vāyur** gṛhyate tāvān eva
tatrākāśa-dharmaḥ śabdo'pi gṛhyate \| yāvaj jyotis tāvān eva
vāyu-dharmaḥ sparśo'pīty ādikaṁ jñeyam \| tathā svarūpeṇaiva vikāsiteṣu
dvārakā-vastuṣu asau bhagavad-ākhya ātmāpi \| tasmād ahaṁ tu
**tat**-sarva-mayaḥ sarvasmāt pṛthak paripūrṇaś cety asti vaiśiṣṭyam iti
bhāvaḥ \| anena dṛṣṭāntena matta evollasitā mad-dharmā eva te bhavitum
arhanti na tv ākāśe dhūsaratvādivan mayi kevala-madhya-sthā iti ca
jñāpitam \| atra yathā tatheti vyākhyānam **api** śabdena dyotyate
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathā vimṛgyatāyāṁ hetutve
yugmakaṁ---ātmeti \| **ātmā** paramātmā asyārthāntaram \|\|24-25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu nānā-vikāravanto
bahava ete kutaḥ paramātma-rūpāḥ mantuṁ śakyāḥ satyaṁ paramātma-sṛṣṭānām
upādhīnāṁ dharmair eva paramātmā tathā tathā pratīto bhavatīti
sa-dṛṣṭāntam āha---**ātmā** hīti dvābhyām \|

**ātmā** paramātmā **ātma-sṛṣṭaiḥ** sva-sṛṣṭair **guṇair bahudhā īyate**
pratīyate \| kutra ? **tat-kṛteṣu bhūteṣu** deheṣu **svayaṁ-jyotir**
**api** dṛśyatvena, nityo'py anityatvena, anyo'py ananyatvena,
**nirguṇo**'pi saguṇatvena, yathā **khādi**-bhūtāni **tat-kṛteṣu**
ghaṭādiṣu **āvis-tiro**-bhāvādikaṁ **yathāśayam** āśayam anatikramya
**yāti,** tathaivāsāv **ekaḥ** paramātmāpi yāti sarvadaika-raso'pi
āvirbhāvaṁ tirobhāvaṁ ca vyāpako'pi alpatvaṁ bhūritvaṁ ca **eko**'pi
nānātvam \|\|24-25\|\|

**\...**

**\|\| 10.85.26 \|\|**

**śrī-śuka uvāca---**

evaṁ bhagavatā rājan vasudeva udāhṛtaḥ \|

śrutvā vinaṣṭa-nānā-dhīs tūṣṇīṁ prīta-manā abhūt \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ittham \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavatā**
adbhutānantaśaktinā parama-dayālunā śrī-kṛṣṇenodāhṛtam, vinaṣṭā
jīva-viṣayikā nānādhīḥ śatru-mitrādi-buddhis tāmasādi-buddhir vā yasya
tathā-bhūtaḥ san sarveṣām eva bhagavadīyatva-jñānāt, ataḥ prītamanāḥ san
tūṣṇīm **abhūt**, śrī-bhagavati putrayā
sahaja-sneha-sad-bhāvanā-jāta-prīty udrekeṇa bāṣpa-ruddha-kaṇṭhatvāt \|
yad vā, vinaṣṭā **nānā**-vidheṣu jīveṣu dhīrmatir yasya saḥ,
śrī-bhagavad ādiṣṭeprakāreṇa tasmin snehodrekeṇānyāśeṣa-vistāraṇāt, ataḥ
prītamanāḥ praharṣa-pūritas-tūṣṇīm **abhūt** \| **evaṁ** praharṣodayāt
sambodhayati-he **rājann** iti \| yad vā, prītamanas tvena rājamānaḥ
\|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam
ātmaiśvarya-gopana-pūrvaka-sva-viṣayaka-putra-bhāvanā-rakṣaṇābhisandhi-prakāreṇa
bhagavatodāhṛtaṁ **śrutvā** vinaṣṭā **nānā-**dhīr munyādy
upadiṣṭaiśvasyādi-jñānaṁ yasmāt-tathā-bhūtaḥ prītamanās tasmin
saprema-citta-stūṣṇīm evābhūd iti \|\|26\|\|

---------------------------------------------------------------------------------------------------------------------

**jīva-gosvāmī (krama sandarbhaḥ) :**
amātmaiśvarya-gopana-pūrvaka-svaviṣayaka-putra-bhāvanā-rakṣaṇābhisandhi-prakāreṇa
bhagavatodāhṛtaṁ **śrutvā** vinaṣṭā **nānā-**dhīr munyādy
upadiṣṭaiśvaryādi-jñānaṁ yasmāt-tathā-bhūtaḥ prītamanās tasmin
saprema-cittas tūṣṇīm evābhūd iti \|\|26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vinaṣṭa-nānādhīḥ satyam
eva sarvaṁ jagad evaikaṁ brahmaiva kiṁ punaretau mat-putrāv ity
etat-prakāraka-jñānavān babhūva ity arthaḥ \|\|26-29\|\|

**\...**

**\|\| 10.85.27 \|\|**

atha tatra kuru-śreṣṭha devakī sarva-devatā \|

śrutvānītaṁ guroḥ putram ātmajābhyāṁ su-vismitā \|\|

**śrīdhara-svāmī (bhāvārtha-dīpikā) : su-vismitā** satī \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : atha** maṅgalārambhe \|
**tatra** tadā \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ pitur manorathaṁ
paripūrya mātur apy apūrayad iti tat- prasaṅgam ārabhate---**atha**
ity-ādinā \| śrī-vasudevasya tathā tūṣṇīm-bhāvānantaraṁ tatraiva sthitā
sarveṣāṁ **devatā** pūjyā śrī-bhagavan-mātṛtvāt, yamālayād ānītaṁ śrutvā
**suvismitā** prāg eva jātātivismayā \| ātmajābhyām iti sva-putratayā
tayor jñāneneśvara-jñāna-hānyā mahā-vismayopapatter iti bhāvaḥ \|
**tatra** śrī-baladevasya tad-ātmajatā śrī-vasudeva-putratvāt prāk tayā
garbhe dhāraṇād vā \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ pituḥ svasmin
putrabhāvasya virodhakam aiśvarya-jñānaṁ śamayitvā mātur apy anyatra
putra-bhāvamaśamayad iti tat-prasaṅgam ārabhate athety-ādinā \|
tatrātheti yugmakaṁ **guroḥ** **putram ātmajābhyāṁ** śrī-kṛṣṇa-rāmābhyām
ānītaṁ śrutvā pūrvavat eva suṣṭhu vismitatvena sthitāpi tadvat
svābhīṣṭa-lābhārthaṁ
śrī-vasudeva-sahita-tādṛśa-prema-saṁvāda-maya-viśeṣa-lābhānantaram eva
prāhety-ādi rāmasyātnajatva-nirdeśo garbha-saṅkarṣaṇasyāpi tayā śravaṇāt
sarveṣāṁ devateti
śrī-bhagavan-mātṛtva-līla-śuddha-sattva-līla-śuddha-sattva-sampatti-rūpatvāt-ata
evāsyā iyaṁ bahiraṅgā ceṣṭā bhagavato līlā-kautukārtham eva līla-śaktyā
sampāditeti jñeyaṁ vakṣyate ca mohitā māyayā viṣṇoḥ \[bhā.pu. 10.85.54\]
iti \|\|27-28\|\|

---------------------------------------------------------------------------------------------------------------------

**jīva-gosvāmī (krama sandarbhaḥ) :** evaṁ pituḥ tasmin putrabhāvasya
virodhakam aiśvarya-jñānaṁ śamayitvā mātur apy anyatra putra-bhāvam
aśamayad iti tat-prasaṅga-mārabhate \| tathety ādinā sarveṣāṁ devateti
\| śrī-bhagavan-mātṛ-lalitatva-śuddha-sattva-sampatti-rūpatvāt \| ata
evāsyā iyaṁ bahiraṅgā ceṣṭā bhagavato līlā-kautukārtham eva \|
līlā-śakti-sampāditeti jñeyam \| vakṣyate ca mohitā māyayā viṣṇoḥ
\[bhā.pu. 10.85.54\] iti \|\|27-41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.85.28 \|\|**

kṛṣṇa-rāmau samāśrāvya putrān kaṁsa-vihiṁsitān \|

smarantī kṛpaṇaṁ prāha vaiklavyād aśru-locanā \|\|

**śrīdhara-svāmī (bhāvārtha-dīpikā) : samāśrāvya** sambodhya \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kṛpaṇaṁ** dīnam \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyag āśrāvya sambodhya,
tat-prakārāś ca rāmety-ādinā vakṣyamāṇaḥ \| yad vā, kaṁsena vihisitān
iti **putrān** tau samyag ārtyā śrāvayitvā tāneva **smarantī** duṣṭena
hatānāṁ teṣāṁ kā gatir abhūd iti cintayantīty arthaḥ \| ato vaikalavyāt
putra-sneha-vaivaśyād **aśru**-yukta-**locanā** satī **kṛpaṇaṁ**
sadainyaṁ yathā syāt-tathā prakarṣeṇa stutyādinā praṇayena vāha \|
kṛṣṇasyādau nirdeśastasmin snehādhikyena samāśrāvaṇe tasyaiva
prādhānyāt, agre ca vyavahārāpekṣayā snehabhara-bhaṅgyaiva vā
yathā-kramaṁ sambodhanam \| śrī-bādarāyaṇaḥ śrī-**kṛṣṇa** eva
bhakti-viśeṣād iti dik \|\|28\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.29 \|\|**

**śrī-devaky uvāca---**

rāma rāmāprameyātman kṛṣṇa yogeśvareśvara \|

vedāhaṁ vāṁ viśva-sṛjām īśvarāv ādi-pūruṣau \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vāṁ** yuvām \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aprameyātman! he
aparicchinna-buddhe! **yogeśvareśvara**! he acintya-mahā-prabhāva!
īdṛśa-sambodhanaṁ guru-putrānayana-sāmarthyābhiprāyeṇa, kiṁ vā,
nija-prārthya-paripūraṇa-yogyatāpekṣayā \| tatra ca rāmaṁ prati
dviḥ-sambodhanaṁ jyeṣṭhatvādinādhikādarāt, yato **viśva**-sṛjāṁ
śrī-brahmādīnāṁ puruṣādīnāṁ vā īśvarau, yata **ādi-**puruṣau \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rāmeti yugmakam \| rāmasyādau
sambodhanaṁ jyeṣṭhatvena sapatnīputratvāṁśena cādarāt ata eva vīpsā
aprameyātman pramāṇāgocara-svabhāva! **yogeśvareśvara** yogeśvarāṇāṁ
sanakādīnām apy acintya-mahā-prabhāva! yato **viśva**-sṛjāṁ brahmādīnām
īśvarau ata **ādi-**puruṣau \|\|29\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.30 \|\|**

kāla-vidhvasta-sattvānāṁ rājñām ucchāstra-vartinām \|

bhūmer bhārāyamāṇānām avatīrṇau kilādya me \|\|

**śrīdhara-svāmī (bhāvārtha-dīpikā) : bhūmer** bhārāyamāṇānāṁ **rājñām**
arthe teṣāṁ nidhanārthaṁ **me** mayi kilāvatīrṇau \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : me** mayi, saptamy
eka-vacane\'pi **me** ādeśo viparīta-grahāt-sūtre arthe iti śeṣaḥ
\|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kālena kal-iprabhṛtinā
viśeṣato dhvastaṁ sattvaṁ sattva-guṇaḥ sādhutvaṁ vā yeṣāṁ teṣām, ata
**ucchāstra-**vartināṁ śāstrokta-vartmātikramya sadā vartamānānām, ata
eva **bhūmer** bhārāyamāṇānāṁ duṣṭānāṁ tad adhāryatvāt, kila vitarke
niścaye vā, ādya he sarveśvareti \| tava tad-yuktam eveti bhāvaḥ \| yad
vā, adyādhunā dvāparānta ity arthaḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kālena kali-prabhṛtinā
\[dvāparādinā\] viśeṣato dhvastaṁ sattvaṁ sattva-guṇaḥ sādhutvaṁ vā
yeṣāṁ teṣām ata eva ucchāstraṁ śāstrāti-kramaḥ tena vartituṁ śīlaṁ yeṣām
ata eva **bhūmer** iti adyādhunā dvāparānta ity arthaḥ \|\|30\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vidhvas taṁ sattvaṁ
sattva-guṇaḥ sādhutvaṁ vā yeṣāṁ teṣāṁ saṁhārāya **me** mayy
**avatīrṇau** \|\|30\|\|

**\...**

**\|\| 10.85.31 \|\|**

yasyāṁśāṁśāṁśa-bhāgena viśvotpatti-layodayāḥ \|

bhavanti kila viśvātmaṁs taṁ tvādyāhaṁ gatiṁ gatā \|\|

**śrīdhara-svāmī (bhāvārtha-dīpikā) :** he ādya ! yasyāṁśaḥ puruṣaḥ,
tasyāṁśo māyā, tasyā aṁśā guṇāḥ, teṣāṁ **bhāgena** paramāṇu-mātra-leśena
viśvotpatty-ādayo **bhavanti**, **taṁ** tvā tvāṁ **gatiṁ** śaraṇaṁ
gatāsmi \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaraṇe\'pi gatiḥ smṛtā iti
koṣāt \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ stutvā
sva-prārthya-pūraṇa-sāmarthyaṁ sūcayantī tad artham ārtyā śaraṇaṁ
yāti-yasyeti \| kileti prasiddham evedam ity arthaḥ \| viśvātma ! he
sarvāntaryāmin ! evam-ubhayathā mahā-śakti-mattvam uktam, ato **gatiṁ**
gatāsmi \|

nanu tvam asman-mātā kim idaṁ vadasi? tatrāha---he ādyeti \|
mahā-puruṣatvād iti bhāvaḥ \| yad vā, etāvantaṁ kālaṁ na kathañcit tvām
evaṁ prapannāsmi, adhunā ca kiñcit prārthayituṁ śaraṇaṁ yāmīty
āśayenāha---ādyeti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tau pṛthak stutvā punar
aikamatyārtham ekatvenaiva śaraṇaṁ yāti-yasyeti \| kileti prasiddham
evedam ity arthaḥ \| viśvātman sarva-mūla-svarūpa! etāvantaṁ kālaṁ
naivaṁ tvāṁ prārthitavaty asmi adhunā ca kiñcit-prārthayituṁ śaraṇaṁ
yāmīty āśayenāha---adyeti \|\|31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasyāṁśo
mahā-vaikuṇṭha-nāthas tasyāṁśo mahā-puruṣas tasyāṁśaḥ prakṛtis tasyā
**bhāgena** rajaādinā \|\|31\|\|

**\...**

**\|\| 10.85.32-33 \|\|**

cirān mṛta-sutādāne guruṇā kila coditau \|

āninyathuḥ pitṛ-sthānād gurave guru-da[^158]kṣiṇām \|\|

tathā me kurutaṁ kāmaṁ yuvāṁ yogeśvareśvarau \|

bhoja-rāja-hatān putrān kāmaye draṣṭum āhṛtān \|\|

**śrīdhara-svāmī (bhāvārtha-dīpikā) :** āninyathur ānītavantau \|
**pitṛ**-**sthānād** yama-sadanāt \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yama-sadanāt yama-lokāt
\|\|32\|\|

yathā **guru-kāmaṁ** kṛtavantau **tathā** **me**\'pīty arthaḥ \|
yogeśvareśvarāvityakliṣṭakāritvamāha\| **āhṛtān** ānītān \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato guror iva mamāpy
abhīṣṭaṁ paripūrayatam ity āha---cirād iti dvābhyām \| cirākālaṁ
mṛtasyāpi putrasya ādāne yamālayād-grahaṇe ānayana ity arthaḥ \|
**gurave** gurvarthaṁ **guru-**dakṣiṇā-rūpaṁ tat-sutaṁ yathāninyathus
**tathā** kurutam \| yad vā, **tathā** api **me**\'pi **kāmaṁ** kurutam
\| tat-sampādanaṁ ca yuvayaḥ sukaram evetyā-yogeti \| yad vā, bho mātaḥ!
jātamātrā hatāste\'dhunānītā api kathaṁ tvayā cireṇa paricetuṁ śaktyāḥ,
āvābhyāṁ vā jñeyāḥ? tatrāha---yogeti \|
acintyānanta-yuṣman-mahā-prabhāvād iti bhāvaḥ \| evaṁ sva-kāmasya
gauravaṁ matvā prakṛta-manabhi-vyajya sāmānyataḥ
prārthyādhunārtyānirdiśati-**bhoja-**rājeti \| anena teṣāṁ hananena
tasya śaktir api sūcitā \| **āhṛtān** yuvābhyāṁ yamālayādānītān sataḥ \|
kīdṛśīm avasthāṁ prāptāḥ santīti draṣṭuṁ **kāmaye** \|\|32-33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato guror iva mamāpy abhiṣṭaṁ
paripūrayatam ity āha---cirād iti yugmakena \| cirakālaṁ mṛtasyāpi
sutasyādāne yamālayād-grahaṇe ānayana ity arthaḥ **gurave** gurvarthaṁ
**guru-**dakṣaṇā-rūpaṁ tat-sutaṁ yathā \[āninyuthuḥ\] tad ākṛtivaya
ādi-sad-bhāva-prakāreṇa **āninyathuḥ** **tathā** kurutam \|\|32\|\|

evaṁ svakāmasya gauravaṁ matvā prāk spaṣṭamanirdiśya punarutkaṇṭhayā
spaṣṭam eva nirdiśati-**bhoja-**rājeti \| **āhṛtān** yuvābhyāṁ yamālayāt
ānītān sataḥ \|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pitṛ-**sthānāt yamasadanāt
**pitṛ**-dakṣiṇāṁ **guru-**dakṣiṇārūpaṁ **guru-**putram

**āninyathuḥ** \|\|32-34\|\|

**\...**

**\|\| 10.85.34 \|\|**

**ṛṣir uvāca---**

evaṁ sa[^159]ñcoditau mātrā rāmaḥ kṛṣṇaś ca bhārata \|

sutalaṁ saṁviviśatur yoga-māyām upāśritau \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarītyā \|
**sutalaṁ** tṛtīyaṁ vivaram \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyak stutyādinā dṛḍhaṁ
coditaḥ san, samyak sadya eva sukham antar-viviśatuḥ praviṣṭau \| tatra
hetu---yageti \| acintyānanta-mahā-śaktikatvād ity arthaḥ \| he
bhārateti mahā-vaṁśajena tvayā bhagavan-māhātmyaṁ pratīyata eveti bhāvaḥ
\|\|34\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sañcodita iti \| sañcoditāv
iti ca kvacit he **bhārata** bharata-kula-śreṣṭhety
āścaryāntara-smaraṇollāsena taṁ ślāghate \|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.35 \|\|**

tasmin praviṣṭāv upalabhya daitya-rāḍ

viśvātma-daivaṁ sutarāṁ tathātmanaḥ \|

tad-darśanāhlāda-pariplutāśayaḥ

sadyaḥ samutthāya nanāma sānvayaḥ \|\|

**śrīdhara-svāmī (bhāvārtha-dīpikā) : daitya**-**rāḍ** baliḥ \| kathaṁ
bhūtau \| viśvasyātma-bhūtaṁ daivam \| **sānvayaḥ** sa-parivaraḥ
\|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasmin** sutale \| tayo
rāma-kṛṣṇayor darśanena ya āhlādas tena paripluto vyāpta
āśayo\'ntaḥ-karaṇaṁ yasya sa tathā \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : upalabhya** bhṛtyādi-dvārā
svajñāna-śaktyā vā jñātvaiva \| yad vā, ciram abhīpsitau samīpa eva
labdhvā \| tasya cālabhyalābho\'bhūd ity abhiprāyeṇa viśinaṣṭi-viśvasya
ātmadaivam, iṣṭad-evatām, ekatvaṁ tayor ekyāpekṣayā, tv arthe tathā \|
ātmanastu sutarām atiśayenātmadaivam, kula-devatvāt svayaṁ **tasmin**
sarvārpaṇāc ca \| atas **tad**-darśanena ya āhlāda ānanda-mahodadhis
**tasmin** paritaḥ pluto magna āśayo\'ntaḥ-karaṇaṁ yasya saḥ anena purā
śrī-vāmana-devasya sadā dvāravarti-śrī-bhagavato\'pi darśanād
etayor-darśana-māhātmyaṁ sūcitam, adhunāśeṣa-bhagavattā-prakaṭanāt, ata
eva sarvāṁśaiḥ paripūrṇatayātrāvatīrṇatvāt-tadānīṁ **tad**-dvāre\'pi
bhagavataḥ sthitir-jñeyā \| ataḥ samyak sāñjalitvādinotthāya,
**daitya-**rāṭīti paramādarāt \| yad vā, daityānām anyeṣām api
tādṛśa-bhāvaṁ sūcayati, ata eva **sānvayaḥ** \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : upalabhya** ciram abhīpsitau
samīpa eva labdhvā tasya cālabhya-lābho\'bhūd ity abhiprāyeṇa tau
viśinaṣṭi-viśvasyātmā ca daivam ārādhyāś ca ekatvam dvayor aikyāpekṣayā
tvarthe tathā-śabdaḥ ātmanas tu sutarām atiśayenātma**-daivaṁ**
vāmana-rūpe **tasmin** svayaṁ sarvārpaṇāt-kula-devatvāc ca tasya tataś
ca samyak sāñjalitvādinā utthāya **daityarāḍ** iti paramādarāt yad vā,
daityānām anyeṣām api tādṛśa-bhāvaṁ sūcayati ata eva **sānvayaḥ**
\|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : daitya-**rāṭ baliḥ
viśvasyātmā ca daivam ārādhyaś ca ekatvam īśvaratvena dvayor aikyāt
\|\|35\|\|

**\...**

**\|\| 10.85.36 \|\|**

ta[^160]yoḥ samānīya varāsanaṁ mudā

niviṣṭayos tatra mahātmanos tayoḥ \|

dadhāra pādāv avanijya taj jalaṁ

sa-vṛnda ā-brahma punad yad ambu ha \|\|

**śrīdhara-svāmī (bhāvārtha-dīpikā) :** sa-vṛndaḥ sa-parijanaḥ \| kathaṁ
bhūtau **pādāv** **avanijya** \| yad **ambu** yayor avanejana-udakam **ā
brahma** brahmāṇam abhivyāpya jagat **punat** pavitrayad vartate tau
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayo rāma-kṛṣṇayoḥ \|
**tatra** varāsane \| **taj-jalaṁ** pādodakam \| yayo rāma-kṛṣṇayoḥ \|
vṛṣṇiṣu prāpya janmanī ity ukter vastuto baladevo\'pi viṣṇur eveti \|
tataś ca yad ambv iti samañjasam \| punat-punāteḥ śatrantaḥ \| tau
rāma-kṛṣṇau \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mudā** samyak
sva-śiro-nidhānādinānīya atas tasmin-**mudā** niviṣṭayor āsīnayoḥ satoḥ,
evaṁ mudetyasyobhayato\'py anvayaḥ \| tathā tayor ity asyāpi
sthāna-dvaye\'nvayenāpainar uktyam \| pāṭhāntaraṁ spaṣṭam \|
tat**-pādāv** anejana-sambandhi **jalaṁ** sarvaṁ savṛndo babhāra, śirasi
ūrdhvaṁ sarvāṅgeṣu vā dhṛtavān, yato mahātmanoḥ sākṣāt parameśvarayoḥ \|
he sphuṭam \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tayos tābhyāṁ **mudā** samyak
sva-śiro-nidhānādinā dvayos tattvaikyena snehena cābheda-dṛṣṭyā
varāsanam ekam evānīya atas tasmin **mudā** niviṣṭayor āsīnayoḥ satoḥ
tayor iti punar ukti-bhakti-bhareṇa tad eti pāṭhaḥ kvacit babhāra śirasi
dadhāreti kvacit \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-vṛndaḥ sa-parivāraḥ
**yadambu** **ā-brahma** \| brahmāṇam abhivyāpya punat pavitra **yad**
bhavati \|\|36-37\|\|

**\...**

**\|\| 10.85.37 \|\|**

samarhayām āsa sa[^161] tau vibhūtibhir

mahārha-vastrābharaṇānulepanaiḥ \|

tāmbūla-dīpāmṛta-bhakṣaṇādibhiḥ

sva-gotra-vittātma-samarpaṇena ca \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa baliḥ \| **tau**
rāma-kṛṣṇau \| amṛta-bhakṣaṇaṁ rasāyana-bhojanam \|

> amṛtaṁ vyomni devānne yajña-śeṣe rasāyane \|
>
> ayācite jale jagdhau mokṣaṇe hemni gorase \|\|
>
> klībe nā tv amare strī tu guḍūcyāṁ madya-bhikṣayoḥ \| iti yādavaḥ \|

tac ca bala-puṣṭyādi-sampāda-kauṣadhī-viśeṣaḥ \| gotraṁ kulam, vittaṁ
dhanam, ātmā dehas teṣāṁ **samarpaṇena** gotraṁ nāmni kule bale, ātmāki
dehe dhṛtau jīve iti yādavaḥ \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : samyag arhayāmāsa**,
samyaktā-sādhanāny āha---mahā-**vibhūtibhir** ity-ādinā \| mahā-vibhūtīr
evāha---mahārhety-ādi \| yad vā, mahā-vibhūtibhiś
chatra-cāmarādi-nija-mahā-vaibhavaiḥ \| amṛtavad bhakṣaṇaṁ bhakṣyata iti
tathā tat, mahā-miṣṭānna-pānādikam ity arthaḥ \| amṛtaṁ bhakṣaṇaṁ ca
phalādikaṁ tām-būlādikaṁ vā, ādi-śabdād-ratna-paryaṅkādayaḥ, svasya
gotraṁ kulaṁ putra-kalatrādi-vittaṁ ca tayor ātmanaś ca dehasya dehino
vā samyak tad ekādhīnatādinārpaṇena, tadīyatayā nivedanena \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : samyag arhayāmāsa**
samyaktā-sādhanāny āha---mahā-vibhūtir ity-ādinā \| sa-**tau** vibhūtir
iti kvacit \| tā evāha---mahārha- ity-ādinā \| amṛtavat bhakṣata iti
tathā tat mahā-miṣṭānna-pānādikam iti yad vā, amṛtaṁ sudhāṁ bhakṣaṇañ ca
phalādikaṁ tāmbūlādikaṁ vā ādi-śabdād ratna-paryaṅkādayaḥ punar
ātma-paryanta-**samarpaṇaṁ** ca sarvaṁ sāgara-sthānīyāya vāmana-rūpāya
samprati tu samudra-sthānīyāya svayaṁ bhagavate śrī-kṛṣṇāyety aviśeṣa
eva viśeṣān na doṣāya tad evaṁ vyavahārāt tadānīṁ
tad-dvāra-deśa-virājamāna-vāsasya śrī-vāmanasya ca tad avatāra-samaye
tatraiva praveśo gamyate \|\|37\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.38 \|\|**

sa indraseno bhagavat-padāmbujaṁ

bibhran muhuḥ prema-vibhinnayā dhiyā \|

uvāca hānanda-jalākulekṣaṇaḥ

prahṛṣṭa-romā nṛpa gadgadākṣaram \|\|

**śrīdhara-svāmī (bhāvārtha-dīpikā) : indraseno** baliḥ \|
**prema**-**vibhinnayā** premārdrayā **dhiyā** \| bibhrad dhārayan
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa prakṛtaḥ \| hā
śubhamati smaran hā viṣāda-śubhārtiṣu iti \| yad vā,-ha sphuṭam
\|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** indrasya seneva senā
yasya saḥ, daityānām api vaiṣṇavatvena deva-rūpād-bhagavataḥ
śrī-kṛṣṇasya, bhagavator vā dvayoḥ pādāmbujam, ekatve\'pi dvitvaṁ
bahutvaṁ ca sidhyed iti prāguktam eva muhurbibhrat, atṛptyā punaḥ punaḥ
śirasi vakṣasi ca dhārayan \| yad vā, muhurṣat **prema** tena
**vibhinnayā**, yatnena saṁvriyamāṇasyāpi \[saṅdhrimanasyāpi \|\]
premṇaḥ punaḥ punar āvirbhāvāt \| ha harṣe, hā khede vā,
tat-smaraṇenātmanas tādṛśatvābhāvena vā, śrī-bādarāyaṇer atṛptyā
premābhyudayāt \[premārṇavodayāt \|\] ittham eva sambodhayati-nṛpeti \|
**prema-**lakṣaṇam āha---ānandety ādi-viśeṣaṇais tribhiḥ \| eṣāṁ
yathottaraṁ tatra śraiṣṭhyaṁ, tatrānandeti padaṁ samastam api
tṛtīyāntatayāgre dvayor api yojyam \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** indrasya seneva senā yasya
saḥ prāyaḥ samāna-caturaṅgatvāt bhagavato yugapat dvayor api padāmbujam
abhedena bhavanād ekatvaṁ muhur bibhrat atṛptyā punaḥ punaḥ śirasi
vakṣasi ca dhārayan yad vā, uttarottarodbhūtatvānmuhuryat-**prema** tena
vibhinyā ha harṣe ittham eva sambodhayati nṛpeti **prema**-lakṣaṇam
āha---ānandety-ādinā tatrānandeti tṛtīyāyāś chāndaso luk
tasmāt-prahṛṣṭety atra gadgadety atra yojyaṁ gadgadākṣaraṁ yathā syāt
pāṭhāntare tu gaddety akṣaraṁ varṇoccāro yasya saḥ \|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : indraseno** baliḥ
\|\|38\|\|

**\...**

**\|\| 10.85.39 \|\|**

**balir uvāca---**

namo'nantāya bṛhate namaḥ kṛṣṇāya vedhase \|

sāṅkhya-yoga-vitānāya brahmaṇe paramātmane \|\|

**śrīdhara-svāmī (bhāvārtha-dīpikā) :** anantāya śeṣāya \| **bṛhate**
phaṇaika-deśe viśradhāraṇād bṛhat tasmai \| **kṛṣṇāya** sadānanda-rūpāya
ca \| **vedhase** jagad-vidhātre \|
**sāṅkhya**-**yoga**-vitānāyety-ādi-pada-trayam aikya-vivakṣa[^162]yā
\|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sāṅkhya**-yogayor
jñāna-karmaṇovitāno vistāro yena tasmai **sāṅkhya**-śāstra-kāriṇe vā \|
anīśvara-kapila-vyāvṛttaye brahmaṇa iti \| katham anena vyāvṛttir
atrāha---**paramātmane** iti \| aikya-vivakṣayā
samāhāra-dvandva-vivakṣayā \| tathā ca
jñāna-bhakti-karma-**yoga-**svarūpāya ity arthaḥ \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anantāya
śrī-kṛṣṇa-dvitīya-vyūha-rūpāya vraja-gamananta-sakha iti gopikā-vilāpe
tan-nāmatvena tat-prasiddheḥ tatra śeṣādy antarbhāvārtham āha---bṛhata
iti \| **kṛṣṇāya** ca svayaṁ bhagavattvena prasiddhāya yato **vedhase**
sarva-kartre nanu jñāna-śāstre mukhyatayā brahma pratipādyate
**yoga-**śāstre puram ātmā tayoḥ kā gatis tatrāha---sāṅkhyeti \|
**sāṅkhya-**yogayoḥ jñānāṣṭāṅga-śāstrayor vitāno yasmin tad ekaniṣṭho
vistara ity arthaḥ \|

tat-tad ākhyatad eka-deśāvirbhāva-nirūpaṇa-dvārā sa eva tābhyām uddiśya
iti vivakṣitaṁ yathoktaṁ śrī-kapila-devena---

> jñāna**-**yogaś ca manniṣṭho nairguṇyo bhakti-lakṣaṇaḥ \|
>
> dvayor apy eka evārtho bhagavac-chabda-lakṣaṇaḥ \|\|
>
> yathendriyaiḥ pṛthag-dvārair artho bahuguṇāśrayaḥ \|
>
> eko nāneyate tad-bhagavān śāstra-vartmabhiḥ \|\| \[bhā.pu.
> 3.32.32-33\] iti \|

ata eva **brahmaṇe** **paramātmane** ca tubhyam eva \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kṛṣṇāya** sākṣād-bhagavate,
sāṅkhyaṁ jñānam, yogaḥ samādhis tayos tac-chāstra-dvayasya vā vitāno
vistāro yasmāt-tasmai, tat-tat-pravartakāya ity arthaḥ \| yad vā, yasmin
tasmai tasminn eva tayos tātparyāt, yato **brahmaṇe**
sarva-jīvaika-tattvāya \| na kevalaṁ tad-rūpāyaiva, tasmād-bhinnatvenāpi
vartamānāyety āha---paramātmana iti \| yad vā, **brahmaṇe**
sarva-vyāpakāya \| katham ity apekṣāyām āha---parameti \| antaryāmitaya
ity arthaḥ \| viśeṣaṇānāmeṣāṁ yathottaraṁ śreṣṭhyam \| anyat tair
vyākhyātam \|

yad vā, kṛṣṇatvam eva darśayan tam eva viśinaṣṭi-vedhasa ity-ādinā
\|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bṛhate** \'nantāya
anantasyāpy antarviśate\'śine śrī-baledevāya **namaḥ** \| **vedhase**
vidhātre sarva-kāraṇa-svarūpāya **kṛṣṇāya** **namaḥ** \|
**sāṅkhya-vitānāya** jñāna-śāstra-vistārakāya **brahmaṇe** **namaḥ** \|
**yoga-vitānāya** **yoga-**śāstra-vistārakāya **paramātmane** **namaḥ**
\|\|39\|\|

**\...**

**\|\| 10.85.40 \|\|**

darśanaṁ vāṁ hi bhūtānāṁ duṣprāpaṁ cāpy adurlabham \|

rajas-tamaḥ-svabhāvānāṁ yan naḥ prāptau yadṛcchayā \|\|

**śrīdhara-svāmī (bhāvārtha-dīpikā) :** yogeśvarāṇām api durdarśau yuvām
asmābhir dṛṣṭāv ity etan nāti-citram ity āha---darśanam iti \| duṣprāpam
api yuṣmat kṛpayā keṣāñcid adurlabhaṁ sulabham api bhavati tad
āha---**rajas**-**tamaḥ**-svabhāvānām iti \| no **darśanaṁ** **prāptau**
\|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity etat bhavad-darśanam
\| tat durlabha-saulabhyam \| yad-ṛcchayeti devayor yuvayor icchayā
devecchāpi yadṛcchā syāt iti haladharaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : hi** niścitam \| ca api
dṛṣprāpam api \| api-śabdasyādurlabham ity anena pareṇa vānvayaḥ \|
**yadṛcchayā** svayam eva ity arthaḥ \| anyat tair vyākhyātam \|

yad vā, prāg-duṣprāpam apy adhunā sulabhaṁ nijāśeṣaiśvarya-prakaṭanena
pūrvato\'py adhika-kāruṇya-vistāraṇāt \|\|40\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : hi** niścitaṁ ca api duṣprāpam
api api-śabdasya **adurlabham** ity anenānyaḥ **adurlabham** api
**yadṛcchayā** tavaiva svairitaya ity arthaḥ \| anyat taiḥ \| tatra no
**darśanaṁ** prāptāviti asmat-kartṛkaṁ **darśanaṁ** yuvāṁ
prāptāvaṅgīkṛtavantāv ity arthaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhūtānāṁ** duṣprāpam api
atidurlabhaṁ suprāpaṁ keṣāṁ **rajas** tamas svabhāvānām apy asurāṇām ity
arthaḥ \| yat yataḥ yadṛcchayaiva **prāptau** \|\|40\|\|

**\...**

**\|\| 10.85.41 \|\|**

daitya-dānava-gandharvāḥ siddha-vidyādhra-cāraṇāḥ \|

yakṣa-rakṣaḥ-piśācāś ca bhūta-pramatha-nāyakāḥ \|\|

**śrīdhara-svāmī (bhāvārtha-dīpikā) :** aho vid-viṣo vayaṁ
sāttvika-bhaktebhyo'pi sa-bhāgya ity āha---daityety-ādi-tribhiḥ
\|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nija-bhāgyaṁ ślāghayann
āha---aho ity-ādi \| śāstraṁ vedādi-grantha eva śarīraṁ pratimā yasya
tasmin śāstraṁ grantha-nideśayoḥ iti yādavaḥ \| ata eva śrī-bhagavataṁ
prakṛtya skāndam uktam---teneyaṁ vāṅmayī mūrtiḥ kṛṣṇasya jagadīśituḥ \|
iti \| vedo nārāyaṇaḥ sākṣāt \[bhā.pu. 6.1.40\] iti ca **\|** te vayaṁ
cānye rākṣasādayaś ca tādṛśā nibaddha-vairāḥ \| etenāsmāsu na kāpi
bhagavad-darśana-yogyateti \|\|41-42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** daity-ādayas tvayi
nitarāṁ baddhavairā api \| kutaḥ? viśeṣataḥ śuddhaṁ raja-ādya-miśraṁ yat
sattvaṁ tat dhāmāśrayo yasya tasmin tad adhiṣṭhātarīty arthaḥ \|
śāstrasya śarīriṇi ātmani veda-mārga-pravartaka ity arthaḥ \|
daity-ādīnāṁ rajas tamaḥ-svabhāvatvenonmārge pravṛttyā sva-pratikūlaiḥ
sādhubhiḥ saha dveṣeṇa tat-paripālake tvayi svata eva dveṣotpatter iti
bhāvaḥ \| tatra gandharvādīnāṁ catur-jātīnāṁ vaira-prasiddhy abhāve\'pi
tad uktir daityānugānāṁ keṣāñcit-teṣāṁ rajas tamaḥ-svabhāvāpekṣayā
yakṣādayaś ca trayas tāmasāḥ sarve daityānuvartina eva bhūtādayastu
śaivābhimāninaḥ evam-bhūtā daity-ādayo ye te vayam ity anvayaḥ \| yad
vā, te duṣṭatvena prasiddhā daity-ādayo vayam anye ca kecin-manuṣyās
tādṛśā daity-ādi-sadṛśāḥ yathā kaṁsādayaḥ cakāra-dvayam ubhayeṣām api
tulyatvena prādhānyāt \|\|41-42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** daityeti trikam \|
daity-ādayastvayi nitarāṁ baddhavairā api vairaṁ kutaḥ
tatrāha---viśeṣataḥ śuddhaṁ raja ādyamiśritaṁ yat sattvaṁ tat dhāma
āśayo yasya tasmin tad adhiṣṭhātarīty arthaḥ \| ataḥ śāstrasya śarīriṇi
ātmani veda-mārga-pravartaka ity arthaḥ \| daity-ādīnāṁ rajas
tamaḥ-svabhāvatvenon-mārga-pravṛttyā sva-pratikūlatvena mataiḥ sādhubhiḥ
saha dveṣeṇa-tat-paripālake tvayi svata eva dveṣottapatter iti bhāvaḥ \|
tatra gandharvādīnāṁ caturṇāṁ vaira-prasiddhy abhāve\'pi tad uktiḥ
daityānugānāṁ keṣāñcid-rajas tamaḥ svabhāvāpekṣayā yakṣādayaś ca vayaṁ
tāmasāḥ sarve daityānugā eva te duṣṭatvena prasiddhāḥ \| daity-ādayo
vayam asmad-ādaya ity arthaḥ \| mamāpi
tat-pakṣapātitvān-nibaddha-vairatvam eveti bhāvaḥ \| anye ca
kecin-manuṣyās tādṛśā daity-ādi-sadṛśāḥ yathā kaṁsādayaḥ cakārad-dhayas
tūbhayeṣām api prādhānyāt teṣveva kecit kevala-tamaḥ-svabhāvāḥ
pauṇḍrakādayaḥ uccair baddhena vaireṇa tat-kṛta-manobhiniveśena ity
arthaḥ \| sannikṛṣṭā mukti-padaṁ prāptāḥ kecit tu madvidhā rajomiśrāḥ
kāmato yaśaādi-vāñchayā yā bhaktis trailokyadānaṁ tayā sannikṛṣṭāḥ
surādayastu na tathā sannikṛṣṭā iti \|\|41-43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śāstrasya śarīriṇi ātmānaṁ
pratipravartaka ity arthaḥ \| gandharvādīnāṁ caturṇāṁ
keṣāñcid-daityānugatvād vairaṁ yakṣādīnāṁ tāmasatvāt sutarāṁ vayam iti
\| mamāpi tat-pakṣapātitvān-nibaddhavairam eveti bhāvaḥ \|\|41-42\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāttvikebhyo
bhaktebhyo'pi rajas tamas-svabhāvā vayaṁ bhāgyavanta ity
āha---daityety-āditribhiḥ \|\|41\|\|

**\...**

**\|\| 10.85.42 \|\|**

viśuddha-sattva-dhā[^163]mny addhā tvayi śāstra-śarīriṇi \|

nityaṁ nibaddha-vairās te vayaṁ cā[^164]nye ca tādṛśāḥ \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā), sanātana-gosvāmī (bṛhad-vaiṣṇava-toṣaṇī),
jīva-gosvāmī (laghu-vaiṣṇava-toṣaṇī),** **jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : viśuddha**-sattvam
aprākṛta-sattvaṁ tad ātmakaṁ dhāma mūrtir yasya tasmin śāstraṁ vedaḥ
śarīraṁ svarūpa-guṇādi-dhārakaṁ pratipādakaṁ yasya tasmin \|\|42\|\|

**\...**

**\|\| 10.85.43 \|\|**

kecanodbaddha-vaireṇa bhaktyā kecana kāmataḥ \|

na tathā sattva-saṁrabdhāḥ sannikṛṣṭāḥ surādayaḥ \|\|

**śrīdhara-svāmī (bhāvārtha-dīpikā) :** udbaddha-**vaireṇa** yā bhaktis
taya \| kecaneti caidyādayaḥ \| kāmato **bhaktyā** gopy-ādayo yathā
sannikṛṣṭās tvad-ātmatāṁ prāptāḥ \| **tathā** ca
**sattva**-**saṁrabdhāḥ** sattvāviṣṭā api sūrādayo **na** sannikṛṣṭā iti
\|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu
nityānusandhāna-lakṣaṇāntaḥ-karaṇa-guṇenāvirbhūta-jñāna-guṇo\'stīti
māśaṅkīr iti ced ayaṁ surādīnām api nāsti kuto\'smākam ity abhiprety
āha---kecaneti \|\|43\|\|

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** teṣveva **kecana**
pauṇḍrādayaḥ uccair baddhena **vaireṇa** **bhaktyā** smaraṇa-lakṣaṇayā
evaṁ tamaḥ-svabhāvānuktvā rajas-svabhāvānāha---**kecana**
gayā-**surādayaḥ** **kāmataḥ** sva-rgādi-vāñchayā, kiṁ vā,
śrī-mohinyavatāre tad-rūpa-darśanena smarataḥ \| surādayo na tatheti
teṣāṁ bahula-bhogādy āsaktyā tvat-smaraṇāsiddheḥ \| ādi-śabdād-ṛṣyādayaḥ
teṣāṁ ca karmādy āsakter iti tava yoga-māyām aiśvarya-viśeṣam ity arthaḥ
\| yogeśāḥ śrī-sanakādayo\'pi

**na** vidanti **na** jñātuṁ śaknuvanti \| tatra hetuḥ---he
yogeśvareśvareti \| acintyānanta-mahaiśvaryād ity arthaḥ \| prāya iti
bhaktānāṁ keṣāñcid-vedyatvāt \| anyat tair vyākhyātam \|

yad vā, bhaktyeti dṛṣṭāntatayā yathā **bhaktyā** sannikṛṣṭā naikaṭyaṁ
labdhāḥ kiṁ vā, darśanaṁ prāptā iti prasaṅgād adhyāhāryam tataś ca
**sannikṛṣṭāḥ** sāttvikatvena tvannaikaṭya-yogyā apīty arthaḥ \| athavā
devādaya eva tvad-darśanam arhanti na tu vayam ity āha---daityeti
tribhiḥ \| daity-ādayo vayaṁ nibaddhavairāḥ \| tādṛśatve
hetuḥ---kecaneti \| udbaddha-**vaireṇa** viśiṣṭāḥ **kecana** kāmato
**bhaktyā** viśiṣṭāḥ na **tathā** ta tādṛśāḥ surādayo yataḥ
**sattva-saṁrabdhāḥ** ata eva **sannikṛṣṭāḥ** sākṣād-darśanādinā
tvat-sannikarṣa-yogyā ity arthaḥ \| tathāpy asmābhir yad arśanaṁ tava
tatra cāvatāriṇaḥ tatrāpy aśeṣaiśvarya-prakaṭanaparasya sāgrajasya
prāptaṁ tad-dhetuḥ kena jñeya ity āha\--idam iti \| arthaḥ sa eva \|
nijaiśvarya-prakaṭanena tava kṛpā-viśeṣa-vistāraṇād evety abhiprāyeṇa
kṛpām eva stauti-idam iti \| yoga aiśvarya-viśeṣas tad-rūpā yā māyā kṛpā
tām idam ittham iti īdṛśī anena prakāreṇa hetunā ca syād iti yogeśā api
**na** vidanti \| aparicchinnatvāhetukatvād ananta māhātmyāt \| tatraiva
hetuḥ---yogeti \| anyat samānam \|\|43-44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kecit-kevala-tamas-svabhāvāḥ
pauṇḍrādayaḥ uccair baddhena **vaireṇa** tat-kṛta-manobhiniveśena ity
arthaḥ \| **sannikṛṣṭāḥ** mukti-padaṁ prāptāḥ kecit mad-vidhā
rajo-miśrāḥ kāmato yaśa ādi-vāñchayā yā bhaktiḥ trailokyādi-dānaṁ tayā
**sannikṛṣṭāḥ** śuddha-bhakta-padaṁ prāptāḥ sattvāviṣṭāḥ surādayastu sa
**tathā** **sannikṛṣṭāḥ** \|\|43-44\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kecana** tamas-svabhāvāḥ
caidyādayaḥ udbaddha-**vaireṇa** yā bhaktis tayā **kecana**
rajas-svabhāvā asmad ādayaḥ **kāmataḥ** dhārmikatvādikhyāpana-saṅkalpena
yā bhaktis tayā yathā **sannikṛṣṭāḥ** śrī-bhagavatā saṅgatāḥ **tathā**
**sattva-saṁrabdhāḥ** **sattva-**guṇe bhagavati **saṁrabdhāḥ** \|
tatparāḥ surādayo na sannikṛṣṭā ity anvayaḥ \|\|43\|\|

**\...**

**\|\| 10.85.44 \|\|**

idam ittham iti prāyas tava yogeśvareśvara \|

na vidanty api yogeśā yogamāyāṁ kuto vayam \|\|

**śrīdhara-svāmī (bhāvārtha-dīpikā) :** nanu sāttvikebhyo'pi rājasādayaḥ
sannikṛṣṭā **iti** citraṁ tad āha---**idam** **ittham** **iti** \|
**idam** **iti** svarūpataḥ **ittham** **iti** viśeṣataś ca \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āśaṅkate---nanv
**iti** \| tatrākṣepe \| **yogeśā** jñāniśreṣṭhā nāradādayaḥ \|
**yoga-māyāṁ** jagats ṛṣṭyādy anusaṁhita-svarūpa-māhātmyam \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tava** yoga-māyām
aiśvarya-viśeṣam ity arthaḥ \| yogeśāḥ śrī-sanakādayo\'pi **na** vidanti
jñātuṁ **na** śaknuvanti tatra hetuḥ---he yogeśvareti
acityānanta-mahaiśvaryād ity arthaḥ \| prāya **iti** bhaktānāṁ
keṣāñcid-vedhatvāt \| anyat-taiḥ \| athavā devādaya eva tvad-darśanam
arhanti **na** tu **vayam** ity āha\--daityeti tribhiḥ \| yato
daity-ādayo vayaṁ nibaddha-vairāḥ tādṛśatve hetuḥ kecaneti
udbaddhavaireṇa viśiṣṭāḥ kecana kāmataḥ svartha-sādhanāyaiva bhaktyā
viśiṣṭāḥ jātyā tu nibaddha-vairā eva ity arthaḥ \| surādayo **na** tathā
**na** tādṛśāḥ tatra hetuḥ yataḥ sattva-saṁrabdhāḥ atas **tava**
sannikṛṣṭāḥ sākṣād-darśanādinā tvat-sannikarṣa-yogyā ity arthaḥ \|
tathāpy asmābhir yad-darśanaṁ **tava** tatra ca svayaṁ
bhagavad-rūpeṇaivāvirbhūtasya sāgrajasya prāptaṁ tad-dhetuḥ kena jñeya
ity āha---**idam** **iti** \| arthaḥ sa eva \| yad vā,
nijaiśvarya-prakaṭanena **tava** kṛpā-viśeṣa-vistāraṇād evety
abhiprāyeṇa kṛpām eva stauti-**idam** **iti** \| yogaḥ aiśvarya-viśeṣaḥ
tad-rūpā yā māyā kṛpā tāṁ **idam ittham** **iti** īdṛśī anena prakāreṇa
hetunā ca syād **iti** **yogeśā** **api** na vidanti
aparicchinnatva-hetukādy ananta-māhātmyāt tatraiva ca hetur-yogeti anyat
samānam \|\|44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-dainyaṁ dyotayituṁ
kaimutika-nyāyena svasya jñāna-bhakti-hīnatvaṁ vadan yadyapi rajas
tamaḥ-prakṛtayo\'pi sva-sva-viśeṣeṇa tvāṁ prāpnuvanti tathā hi
sāttvika-mārge jñāna-bhakti-sādhana-bhūte saṁsthāpayeti
prārthayate-**idam** **iti** dvābhyāṁ \| **idam** **iti** svarūpataḥ
**ittham** ity asādhāraṇa-dharmataḥ **tava** yoga-māyākhyāṁ śaktiṁ
**yogeśā** na vidanti tvāṁ **na** vidantīti kimu vaktavyam \| evaṁ sati
vayaṁ rajas tamaḥ-svabhāvās **tava** **yoga-māyāṁ** tvāṁ ca **na**
jānīma **iti** kutas tarāṁ vaktavyam evaṁ jñānābhāve bhakty abhāvo\'pi
siddhaḥ \|\|44\|\|

**\...**

**\|\| 10.85.45 \|\|**

tan naḥ prasīda nirapekṣa-vimṛgya-yuṣmat-

pādāravinda-dhiṣa[^165]ṇānya-gṛhāndha-kūpāt \|

niṣkramya viśva-śaraṇāṅghry-upalabdha-vṛttiḥ

śānto yathaika uta sarva-sakhaiś carāmi \|\|

**śrīdhara-svāmī (bhāvārtha-dīpikā) :** tad evaṁ yady api vaira-bhāvena
tvat-prāptir bhavet tathāpi māṁ sāttvikaṁ kurv iti prārthayate, tad iti
\| tat tathā **naḥ** **prasīda** \| yathā nirapekṣair āpta-kāmair api
vimṛgyaṁ **yuṣmat**-pādāravindaṁ tad eva dhiṣaṇam āśrayas tasmād anyad
gṛhaṁ tad evāndha-kūpas tasmān **niṣkramya** nirgatya viśvasya śaraṇaṁ
rakṣitāro vṛkṣās teṣām aṅghri-mūleṣu svata eva galitaiḥ phalādibhir
**upalabdha** prāptā vṛttir jīvikā yena so'haṁ śāntaḥ sann eka eva
**carāmi** \| **uta** athava sarveṣāṁ sakhāyo mahāntas taiḥ saha yathā
carā[^166]mīti \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svāśayam
āha---tadity-ādinā \| tad evam ittham \| tasmāt pādāravindadhiṣaṇāt
sarvaḥ sthāṇuḥ iti sahasra-nāmasu **sarva-**śabdo viṣṇu-vācako\'pi \|
sarvo viṣṇuḥ sakhā yeṣāṁ te **sarva**-sakhāyo hari-janāstaur iti vā
\|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-tasmāt
sva-darśana-dānād-dhetoḥ no\'smān prati bahutvaṁ nija-parivārāpekṣayā
nirapekṣair muktair api viśeṣeṇa \| mokṣādy upekṣayā prayatnena mṛgyam
eva na tu labhyam, yad-yuvayor yuṣmākaṁ vā bhakta-janāpekṣayā gauraveṇa
vā bahutvam \| pāda evāravindaṁ
**sarva**-santāpa-haraṇāmṛta-rasa-srāvādinā atas-tad eva dhiṣaṇaṁ tad
anya-gṛhaṁ cāndhakūpa eva vividha-duḥkhāvahatvād abuddhibhir alakṣyatvāc
ca tasmān**-niṣkramya** **viśva-**śaraṇatvena tarūṇāṁ
nirupādhi-paropakāra-śīlatādikam uktam \| ata eva tad aṅghriṣu tatrāpi
upa svasamīpa eva labdha**-vṛttiḥ** iti tatra sva-prayāso nirastaḥ \|
supakva-phalādīnāṁ svayam eva sarvatra patanāt kadācit kvacit-tatra
bhāve\'pi \| kiṁ vā, śītoṣṇādāv api śānto\'nudvigna-cittaḥ yad vā,
rāgadveṣādir ahitaḥ sanneko nirantara-smaraṇa-kīrtana-viśeṣa-sampattaye
ekākī utāthavā tvad-bhakti-rasāsvādanārthaṁ **sarva-sakhaiś carāmi**,
sukham itas tato bhramāmi \| **sarva-**sakhair iti mahatāṁ
parama-dayālutvenātmanas tat-saṅga-yogyatā sūcitā \| anyat tair
vyākhyātam \|

yad vā, **nirapekṣa-**vimṛgyaṁ **yuṣmat-**padāravindayor-dhiṣaṇaṁ
śrī-nanda-vraja-lakṣaṇaṁ tad anyat sarvaṁ brahma-lokādi-gṛham
evāndha-kūpaḥ---tatra patitais tvad-dhiṣaṇasyālabhyatvāt \|
tasmān-**niṣkramya** tam anapekṣya ity arthaḥ \| **viśva-**śaraṇaṁ
śrī-vṛndāvana-taravaḥ tathā coktaṁ śrī-bhagavatā paśyataitān mahā-bhāgān
\[bhā.pu10.22.32\] ity-ādi \| teṣām aṅghriṣu, yad vā,
**viśva-**śaraṇasya tavāṅghryoḥ \| kiṁ vā, **viśva-**śaraṇau yau tvad
aṅghrī tayorupa sāmīpyena labdhā **vṛttiḥ** sthitiryena saḥ, **uta** api
sva-parivārādi-tyāgenaiko\'pi śāntaḥ \| yad vā, tvat-saṅgatyā śāntaḥ
sukhī san kadācit-tvayā sahaikākyapi kadācic ca **sarva**-sakhair
vraja-janair api saha, yad vā, ekaḥ śreṣṭho gopatvena sarvottamaḥ, kiṁ
vā, gopānām ekatamaḥ san sarvasya viśvātmakasyāpi tava sakhibhir gopair
api sahacarāmi \| śrī-vṛndāvanādau tatra paribhramāmi \|
durghaṭatara-pada-prārthane lajjādinā vyaktayā tad anuktiḥ \| **naḥ**
iti prāg ukte\'pi paścād ekatvenoktiḥ, durlabhasya vastuno bahuṣu
dānāyogyatvasya kiṁ vā, mad īdṛśatā siddhā \| tadīyeṣu ca svataḥ
prasāda-siddher ity abhiprāyeṇeti \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yasmād evaṁ kṛpā-lutvaṁ
tat-tasmād eva hetoḥ no \'smabhyaṁ **prasīda** prasādam
evāha---nirapekṣeti \| muktair api viśeṣeṇa śuddha-bhakta-jana-bhāvena
mṛgyaṁ na tu sahasā labhyaṁ yadyuvayoḥ padaṁ tad eva
**sarva-**tāpa-haratvena parama-dṛśyatvādi-guṇatvena paramāmodadātṛtvena
cāravin!tad eva ca paramāśrayatvād-dhiṣaṇaṁ dhiṣṇyaṁ tasmād
anyad-yad-dhiṣṇyābhāso gṛhaṁ tad-vastuto \'ndhakūpaḥ sa iva
mahā-varaka-bandha-hetutvād-viśeṣataś ca sutala-rūpatvāt-tat-sadṛśam
eveti tasmān-**niṣkramya** **viśva-**śaraṇa-bhūto yo\'yam aṅghriḥ
pādāravīndaṁ tasya upa samīpe labdhā vṛttir dāsa-janocita-vartanaṁ yena
tathā-bhūtaḥ san **uta** ekaḥ ekākyeva ca san na tu saparikaro\'pi san
**sarva-**sakhais tvadīya-janaiḥ saha **carāmi**
**sarva-**sakhatvātte\'pi na mayi jugupsāṁ kariṣyantīti bhāvaḥ
\|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : viśva-**śaraṇa-bhūto\'yam aṅghriḥ
pādāravindaṁ tasya upa samīpaṁ labdhvā vṛttir-dāsa-janocitavartanaṁ yena
tathā-bhūtaḥ sva-samānavāsana-parikarasahitaḥ san **uta** ekaḥ ekākyeva
san **viśva-**sakhais tvadīya-janaiḥ saha **carāmi** \|\|45\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bho varaṁ vṛṇvity
ata āha---nirapekṣair ātmārāmair api vimṛgyaṁ **yuṣmat-**pādāravindaṁ
tad eva dhiṣaṇam āśrayas tasmād anyo yo **gṛhāndha-**kupas
tasmān-**niṣkramya** viśvasya śaraṇam upakārakā vṛkṣās teṣām
aṅghri-mūleṣu svata eva galitaiḥ phalādibhi-rupa-labdhā vṛttir jīvikā
yena so'haṁ śāntaḥ sann eka eva **carāmi** \| **uta** aty adhikaṁ
kṛpayasi cet sarveṣāṁ sakhāyas tvad-bhaktāstaiḥ saha **carāmi**
\|\|46\|\|

**\...**

**\|\| 10.85.46 \|\|**

śādhy asmān īśitavyeśa niṣpāpān kuru naḥ prabho \|

pumān yac chraddhayātiṣṭhaṁś codanāyā vimucyate \|\|

**śrīdhara-svāmī (bhāvārtha-dīpikā) :** katham alpa-puṇyānām evaṁ bhāvaḥ
sambhavatīti cet tarhi yathaitad bhavet tathāsmān anuśikṣayety
āha---śādhīti \| he **prabho**, īśitavyāḥ sarve jīvās teṣām īśa yat
tavānuśāsanam ātiṣṭhann āśrayaṁś **codanāyā** vidhi-niṣedha-lakṣaṇāyāḥ
sakāśād **vimucyate** \| na khalu tvad-bhakto vidhi-kiṅkaraḥ syād iti
bhāvaḥ \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavad ākṣepaṁ
samādadhāno vakti-katham ity-ādinā \| evaṁ-bhāvaḥ evaṁ-vidhatyāgaḥ \|
etat tyāgādi \| iti bhāva iti---devarṣi-bhūtāpta-nṛṇāṁ pitṝṇāṁ na
kiṅkaro nāyam \[bhā.pu. 11.5.41\] ity-ādy ukteḥ \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu balir indro
bhaviṣyati \[bhā.pu. 8.13.12\] iti vacana-prāmāṇyena tri-lokyā
vaiṣṇavatva-sampattaye tvam īndro bhavitāsīty adhunā katham evaṁ
ghaṭatām? tatrāha---śādhīti \| nanv anyasmāc chikṣasv eti
cet-tatrāha---he īśitavyeśeti \| parameśvaratvena
tatraivānuśāsana-yogyatvād iti bhāvaḥ \| tatra cādāv anuśāsana-mātreṇa
**niṣpāpān** daityatva-nidāna- rajas tamo-mūla-pāpa-rahitān **kuru**
tataś ca tvad anuśāsanānuṣṭhāna-siddhyā tad-yogyo bhaveyam ity
āśayenāha---pumān iti \| adhikārāpekṣā nirastā, śraddhayety anyathā
nāstikatā-prasaktyā kalāsiddheḥ \| kiṁ vā, śīghra-susiddhy apekṣayā
viśeṣeṇa mucyate prema-sampatteḥ tac ca tvat-prabhāvād ity āha---he
**prabho** iti \| sva-pakṣe---he daitya-rāja! tādṛśānām idam atīva
durghaṭam \| tatrāha---śādhīti \| īśitavyānāṁ bhṛtyānāṁ mādṛśām īśa!
paripālaketi \| tvad-bhakta-vātsalyena sughaṭam iti bhāvaḥ \|

nanv adhunā tad-yogyo\'sīti cet-tatrāha---ādau **niṣpāpān** **kuru**
tataś ca pāpa-rahityena tvadājñānuṣṭhāna-yogyatayā tadātiṣṭhan
parama-bhakto bhūtvā tad-yogyatām api prāpsyāmīty arthaḥ \| athavā aho
tādṛśa-bhāgya-hīnān **asmān** prati tat-prasādo yadi vā adhunā na
sampādyeta tadā nijāgamana-prayojanam apy ādiśyatām \| tenaiva kṛtārtho
bhaveyam ity āha---śādhīti \| kiñcid ādiśa ity arthaḥ \| anyat samānam
\|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho tādṛśa-hīnān **asmān**
prati tādṛśa-prasādo yadi vādhunā na sampādyate tadā
nijāgamana-prayojanam apy ādiśyatāṁ tenaiva kṛtārtho bhaveyam ity
āśayenāha---śādhīti \| kiñcid ādiśa ity arthaḥ \| tatra śrī-bhagavato
yogyatām āha---he **īśitavyeśa**! īśitavyāḥ śāsanīyāḥ īśā
brahma-rudrādayo\'pi yasya he tādṛśeti! na tu tava tu tad anuṣṭhāne
yogyatā nāsti tatrāha---**niṣpāpān** tvad-bhakti-vighnebhyo nirgatān
**kuru** anuśāsana-rūpeṇa tav āṅgīkāreṇaiva tad apagamāt sampattsyate
seti bhāvaḥ \| tad eva pramāṇayati yad iti \| yad-veda-rūpaṁ
pāramparikaṁ sādhāraṇam apy anuśāsanaṁ kimuta sākṣāt ātma-viṣayakam ity
arthaḥ \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aho tādṛśa-bhāgya-hīnān asmān
prati tādṛśa-prasādo yadi vādhunā na sampādyate tadāṅgane
āgamana-prayojanam apy ādiśyatām tenaiva kṛtārtho bhaveyam ity
āśayenāha---śādhīti \|\|46-53\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, sāmprataṁ yad
artham etādṛśaṁ darśanaṁ tadājñāpayety āha\--śādhi ādiśa īśitavyānām
asmad ādīnām īśa he **prabho**! nanu madājñāṁ niṣpādayituṁ tava
ko'dhikārastāha---**niṣpāpān** **kuru** tad asāmarthye\'pi
tac-chravaṇenāpi niṣkalmaṣā bhavemeti bhāvaḥ \| yat tvad ādiṣṭam
anutiṣṭhan kurvaṁs tu codanāyāḥ vidhi-niṣedha-lakṣaṇāyāḥ sakāśāt
**vimucyate** vidhi-kiṅkaro na syād ity arthaḥ \|\|46\|\|

**\...**

**\|\| 10.85.47 \|\|**

**śrī-bhagavān uvāca---**

āsan marīceḥ ṣaṭ putrā ūrṇāyāṁ prathame'ntare \|

devāḥ kaṁ jahasur vīkṣya sutāṁ yabhitum udyatam \|\|

**śrīdhara-svāmī (bhāvārtha-dīpikā) :** tad uktaṁ sarvam anumodya
svāgamana-kāraṇaṁ sa-prapañcaṁ kathayati, **āsann** iti pañcabhiḥ \|
**ūrṇāyāṁ** bhāryāyām \| **prathame'ntare** svāyambhūva-manvantare
**devāḥ sutāṁ** vācaṁ **yabhituṁ** yabdhuṁ maithunena ramayitum
**udyatam** udyuktaṁ **kaṁ** prajāpatiṁ **jahasur** upahasitavantaḥ
\|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad uktaṁ balyuktam \|
vigīta-vyāvṛtty artham arthāntaram āha---sukhaṁ tanotīti sutā bhāryā tām
\| nāmaika-deśa-nyāyena bhīmādivad akṣara-muṣṭi-nyāyena vābhākādivad
atra sunā sukha-graha iti \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-prārthitasyādhunā
mahā-durghaṭatvena tatrottaramadattvā svāgamana-prayojana-kathanenaiva
taṁ santoṣa-yaṁs tadāha---**āsann** iti triṇiḥ \| devā api jahasuḥ
\|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatrottaraṁ prārthanam eva
samprati svābhīṣṭa-viśeṣeṇānumoditum upodghātaṁ prastauti---**āsann**
iti \| devā api jahasuḥ \|\|47\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svāgamana-kāraṇam
āha---**āsann** iti pañcabhiḥ \| **ūrṇāyāṁ** bhāryāyām antare manvantare
svāyambhuve te **devāḥ** **ṣaṭ** sutān sarasvatīṁ yabhituṁ sambhoktum
**udyatam** \| **kaṁ** prajāpatim \|\|47\|\|

**\...**

**\|\| 10.85.48 \|\|**

tenāsurīm agan yonim adhunāvadya-karmaṇā \|

hiraṇyakaśipor jātā nītā[^167]s te yoga-māyayā \|\|

**śrīdhara-svāmī (bhāvārtha-dīpikā) :** tenāvadya-**karmaṇā**
pāpenāsurīṁ **yonim** **agann** agaman \| adhunā tat kṣaṇam eva \|
**hiraṇyakaśipor** **jātā** ity arthaḥ \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tena mahad
upahāsa-lakṣaṇena \| ity artha iti-adhuneti padam atra nedāīm arthakaṁ
kintu tat-kṣaṇārthakam iti bhāvaḥ \| **te** ca hiraṇyakaśipu-jātāḥ \|
tato hiraṇyakaśipu-gṛhāt \| **yoga-**māyā-pārśvam etāvat-kāla-paryantaṁ
sthitvā punar adhunā devakyā udare **jātā** ity uttareṇānvayaḥ \| atra
ca harivaṁśīyā kathānusandheyā \| sā ca---

hiraṇyakaśipu-putra-kālaneminaḥ ṣaṭ putrā brahma-prasādāv āptaye tapaś
cakrus tat-tapasā tuṣṭo brahmā tad abhīpsitam amaratvaṁ dadau \|
tac-chrutvā teṣāṁ pitāmaho hiraṇyakaśipus tāñchaśāpa-yato māṁ
sarveśvaraṁ tyaktvā brahmāṇam ārādhitavanto\'taḥ sva-pitṛvadhyā
bhaviṣyatety uktvā tāṁs tatyāja \| tato viṣṇur brahma-varaṁ satyī-kartuṁ
teṣām ātmana ākṛṣya yoga-nidrāyai dadau \| te ca jala-garbhe śayanaṁ
cakrus teṣāṁ jīvātmano yoga-māyā bhagavad ājñaptā devakī-garbhe
niveśitavatīti teṣāṁ svapnavat sva-dṛṣṭyā devakyāṁ janir loka-dṛṣṭyā
sākṣāj-janir iti \| \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : hiraṇyakaśipor** iti
tat-putrāt kālanemino **jātā** iti śrī-harivaṁśoktānusāreṇa jñeyam \|
tac ca purā dvitīyādhyāyārambhe sūcitam eva \| tad-viśeṣaḥ śrī-harivaṁśe
suvyakta eva \| atra bāhulya-bhayān na likhyate \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** teneti sārdhakaṁ
āsura-yoni-gamana-prakāram evāha---adhuneti \| **hiraṇyakaśipor** jāta
iti dvitīyādhyāyārambhe vyākhyātam \|\|48\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tanāvadya**-karmaṇā**
pāpena adhunā tat-kṣaṇa eva āsurīṁ **yonim** agaman hiraṇyakaśipoḥ
sakāśāt kālanemi-kṣetre jātāḥ **te** ca **yoga-māyayā** devakyāḥ udare
kaṁsa-hastena ghātanārthaṁ nītāḥ \|\|48\|\|

**\...**

**\|\| 10.85.49 \|\|**

devakyā udare jātā rājan kaṁsa-vihiṁsitāḥ \|

sā tān śocaty ātmajān svāṁs ta ime'dhyāsate'ntike \|\|

**śrīdhara-svāmī (bhāvārtha-dīpikā) :** te ca yoga-māyayā tato nītāḥ
santo **devakyā** **udare** jātāḥ \| he **rājan** bale, te ca kaṁsena
**vihiṁsitāḥ** \| **sā** ca **tān** ātma-jān matvā śocati \| te ceme
tavāntike'dhyāsate \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sā** ca devakī \| **tān**
**kaṁsa**-vihiṁsitān \| te ca **kaṁsa**-hiṁsitāḥ \| **ime**
sammukhasthāḥ \| adhyāsate tiṣṭhanti \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he **rājann** iti teṣāṁ
tat-tat sarva-vṛttaṁ tvayā jñāyata eveti bhāvaḥ \| kīdṛśīṁ gatiṁ prāptā
iti śocati, yataḥ svān svakīyān **ātmajān** ata etān arpayetyādiśan
teṣāṁ tad adhīnatām āha---**ta** iti \| evaṁ parama-bhaktena sarvajñena
śrī-balinā śrī-bhagavad-darśanārthaṁ te sadā sva-samīpe\'vasthāpyanta
iti jñeyam \|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra prastāvyam
āha---sārdha-dvayena \| tatraiva sakaruṇam āha---sety ardhakena \| yataḥ
svān svīyānātmajān te ca na gopanīyā iti sa-narmāha---**ta** ima iti
evaṁ parama-bhaktena sarvajñena balinā śrī-bhagavad-darśanārthaṁ te sadā
svasamīpa eva ca sthāpitā iti jñeyam \|\|49\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sā** devakī **ime** te iti
tarjanyā **tān** darśayatīti te parama-bhāgavatena balinā
bhagavad-darśanārtham ānīya sva-dṛṣṭi-patha eva sthāpitā iti bhāvaḥ
\|\|49\|\|

**\...**

**\|\| 10.85.50 \|\|**

ita etān praṇeṣyāmo mātṛ-śokāpanuttaye \|

tataḥ śāpād vinirmuktā lokaṁ yāsyanti vijvarāḥ \|\|

**śrīdhara-svāmī (bhāvārtha-dīpikā) : lokaṁ** deva-lokam \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itas tava pārśvataḥ \|
tato **mātṛ-**śokāpanuttyanantaram \| śāpān-mahad upahāsa-lakṣaṇapāpāt
śāpaḥ pāpākrośadivya-prāpta-kalyāṇakeṣu ca iti niruktiḥ \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇāvaśyakatayā
praṇayena vā neṣyāmaḥ bahutvaṁ nayana-dārḍhyāya nija-prauḍhi-sūcanāt \|
pāṭhāntaraṁ spaṣṭam \| **mātṛ-**śokāpanuttihetum āha---tata iti \| tad
anantaram eva **śāpād** upahāsena śrī-brahma-dattāt, pāpeti vā pāṭhaḥ \|
viśeṣeṇa niḥśeṣaṇa ca sarvathā muktāḥ, ata eva **vijvarāḥ**
sarva-santāpa-rahitāḥ santaḥ lokam ātmīyaṁ tatratyānāṁ sva-parivārāṇāṁ
santoṣārthaṁ niścayārthaṁ ca tāneva nirdiśan bhogānte parama-padaṁ
prāpsyantīty āha---smareti \| punaḥ paścāt sad-gatiṁ śrī-vaikuṇṭha-lokam
athavā **lokaṁ** madīyaṁ tad evoktapoṣaṇyāyena draḍhayann āha---smareti
\| punas tv arthe vākyālaṅkāre \| anyat samānam \|\|50-51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svābhīṣṭam āha---**ita** iti
dvābhyām \| prakarṣeṇa āvaśyakatayā praṇayena vā neṣyāmaḥ asmado dvayoś
ca \[Pāṇ 1.2.59\] iti bahu-vacanam eṣām api kuśalaṁ bhaviṣyatīty
āha---tata iti \| śāpeti **śāpād** iti vā pāṭhaḥ viśeṣeṇa
āsura-bhāvarāhītyena niḥśeṣeṇa tac-charīrarāhītyena muktāḥ ata eva
**vijvarāḥ** sarva-santāpa-rahitāḥ santaḥ prathamatas tāvad eva
**lokaṁ** **yāsyanti** bhogecchāvaśeṣāt \|\|50\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śāpāt pitā putrān
vadhiṣyatīti hiraṇyakaśipoḥ **śāpād-**vimuktā evaite **tataḥ**
mannayanānantaraṁ **lokaṁ** deva-lokam \|\|50\|\|

**\...**

**\|\| 10.85.51 \|\|**

sma[^168]rodgīthaḥ pariṣvaṅgaḥ pataṅgaḥ kṣudrabhṛd ghṛṇī \|

ṣaḍ ime mat-prasādena punar yāsyanti sad-gatim \|\|

**śrīdhara-svāmī (bhāvārtha-dīpikā) : smarod-gīthaḥ** smara-sahita
udgīthaḥ \| **sad**-gutiṁ mokṣam \| smarasyaiva pūrvaṁ kīrtimān iti nāma
\| ataḥ kīrtimantaṁ prathama-jaṁ kaṁsāyānakadundubhiḥ \| arpayām āsa
\[bhā.pu. 10.10.57\] ity uktam \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhijñānārthaṁ tan-nāmāni
nirdiśati-smara ity-ādi \| atas tan-nāmatvāt \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** niścayārthaṁ tāneva nāmnā
nirdiśan bhogānte nityam addhāmāpi prāpsyantīty āha---smareti \| punaḥ
paścāt satāṁ yādavānāṁ gatiṁ mamāprakaṭa-līlā-spadam \|\|51\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** smarasahita udgītha
ity-ādīni nāmāni marīci-putratvad aśāyām \|\|51-53\|\|

**\...**

**\|\| 10.85.52 \|\|**

ity uktvā tān samādāya indrasenena pūjitau \|

punar dvāravatīm etya mātuḥ putrān ayacchatām \|\|

**śrīdhara-svāmī (bhāvārtha-dīpikā) : ayacchatām** arpayām āsatuḥ
\|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tān** smarādīn \|
mātur-mātre \|\|52-53\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyak
sa-paricchadatvādinā karagrahaṇādinā cādāya **pūjitau** tad arpaṇādinā
sammānitau santau mātur mātre \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak saparicchadatvādinā
kara-grahaṇādinā cādāya **pūjitau** tad arpaṇādinā sammānitau santau
**mātuḥ** mātre \|\|52\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.53 \|\|**

tān dṛṣṭvā bālakān devī putra-sneha-snuta-stanī \|

pariṣvajyāṅkam āropya mūrdhny ajighrad abhīkṣṇaśaḥ \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** \| **bālakān** iti
mātṛ-santoṣārthaṁ śrī-bhagavad icchayā pūrvavad-vālaka-rūpa-prāpteḥ kiṁ
vā, tasyāḥ **sneha-**bhareṇa bālakatayaiva parisphūrteḥ **devī** īśvarī
śrī-bhagavan-mātṛtayā gauravāt pariṣvajyeti kramaśaḥ
snehākulatayātiśaighryeṇa yugapadiva vā \| evam agre\'pi \|\|53\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bālakān** iti mātṛ-santoṣārthaṁ
śrī-kṛṣṇecchayā bālaka-rūpeṇaivāvirbhūtān kīrtimadādīn śrī-kṛṣṇa-rāmau
ca \|\|53\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.54 \|\|**

apāyayat stanaṁ prītā suta-sparśa-parisnutam[^169] \|

mohitā māyayā viṣṇor yayā sṛṣṭiḥ pravartate \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **yayā** **māyayā**
\|\|54\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sutānāṁ** sutasya vā
kṛṣṇasya **sparśenaiva** **paritaḥ** plutaṁ prastuta-kṣīram ity arthaḥ
\| "snutam" iti pāṭhe\'pi sa evārthaḥ \| tatra hetuḥ---**māyayā**
putra-sneha-lakṣaṇayā **mohitā** ākṛṣṭa-citta ity arthaḥ \| na ca sā
māyā tayā\'pi hartuṁ śakyata ity āśayenāha---**viṣṇor** viśva-vyāpakasya
bhagavataḥ \|

nanu śrī-bhagavatā sva-mātari sā kiṁ vistāryate? tatrāha---yayeti \|
**yayā** māyayā tat-svīkāreṇa vinā tasyāḥ saṅkocena
viśva-sṛṣṭy-apravṛtter ity arthaḥ \| yad vā, **māyayā** kṛpayā
**sṛṣṭiḥ** **pravartate,** tasyās tan-mātṛtayā punaḥ punar janma syād
ity arthaḥ \|\|54\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sutānāṁ** śrī-kṛṣṇādīnāṁ
**sparśenaiva** **paritaḥ snutaṁ** prasnuta-kṣīram ity arthaḥ \|
"pariplutam" iti pāṭhe suta-snehena vyāptā satī \| tatra
hetuḥ\--**māyayā** sva-līlā-hetunā yoga-māyākhya-śaktyā **mohitā**
**sṛṣṭir** līlā-nirmāṇaṁ prastutatvāt, tathāpi
sādhāraṇa-tat-tac-chabdenoktiḥ prasiddhārtha-dvārā jhaṭiti
sādhāraṇa-loka-bodhanāya \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : māyayā** līlā-hetunā yoga-māyayā
**mohitā** sṛṣṭi-līlā-nirmāṇaṁ prastutatvāt **pratilabdhātma-darśanāḥ**
punar labdhā nija-devatvānubhavāḥ \| teṣāṁ
bhoga-vāsanāvaśeṣād-bhagavatas tadānīṁ tāvan-mātra-dānasyeṣṭatvāt
\|\|54-56\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : māyayā** yoga-māyayā
**yayā** **viṣṇoḥ sṛṣṭir** aprākṛtī tal-līlā-parikara-prādurbhāvamayī
**pravartate,** na tu brahmaṇaḥ sṛṣṭiḥ prākṛtīty arthaḥ \|\|54\|\|

**\...**

**\|\| 10.85.55 \|\|**

pītvāmṛtaṁ payas[^170] tasyāḥ pīta-śeṣaṁ gadā-bhṛtaḥ \|

nārāyaṇāṅga-saṁsparśa-pratilabdhātma-darśanāḥ \|\|

**śrīdhara-svāmī (bhāvārtha-dīpikā) :** amṛtatve hetuḥ,
**gadā**[^171]**-bhṛtaḥ** **pīta**-śeṣam iti \|
**nārāyaṇāṅga-saṁsparśena** **pratilabdhaṁ** devā vayam ity
**ātma-darśanaṁ** yais te \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyā devakyāḥ \|
"amṛta-payaḥ" iti pāṭhe tu **amṛtam** amṛtatvāpādakaṁ
**payo**\'mṛta-payaḥ \| yad vā, nanda-geha-gamanānantaraṁ
svāvirbhāvāvasara eva jātāhlādā devakī tan-mukhe stanaṁ dadau \| svayam
eva mukhe stanaṁ gṛhītvā, punar vasudevāya "māṁ nanda-gṛhaṁ naya" ity
uktavān iti dhyeyaṁ, pūrva-janmāpekṣayā taj-janmano\'nyatvād iti
\|\|55\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : gadā**-**bhṛto**
gadā-dharasya gadām ādāya tatrāgamanāt \| kiṁ vā, sākṣāt śrī-nārāyaṇasya
ity arthaḥ, janma-samaya-dṛṣṭa-rūpa-darśanāt \| yad vā, gadaṁ nijānujam
ā samyak bibharti pālayatīti \| tathā tasya
nijāśeṣaiśvarya-prakaṭanārthaṁ śrī-vasudeva-putratayāvatīrṇasya
bhagavata ity arthaḥ \| pīte śeṣam iti pūrva-janma-samaye
prākṛta-rūpa-darśanena sneha-bharodayena tadānīṁ prasnuta-stana-pānād
iti jñeyam \|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pītvā** iti yugmakam \| svata
eva **amṛtaṁ** paramānandātmakaṁ, tatrāpi **gadā-bhṛtaḥ**
**pīta-śeṣaṁ,** tatra gadā-bhṛta itī gadām ādāya
pātāla-gamanāgamanādikaṁ bodhayati \| pīta-śeṣam iti mātuḥ svasya
cecchayā prathamaṁ tena pānāt \| **nārāyaṇaḥ** sarvāśrayaḥ svayaṁ
bhagavān tasyāṅgaṁ śrī-hastādi tasya sākṣāt samyak **sparśaḥ,** tena
prati punar labdha-nija-devatva-**darśanāḥ,** tad-vāsanānusāreṇa
samprati tan-mātra-dānasya bhagavateṣṭatvāt \| ata eva mātrādāv api
sneha-rahitā deva-lokam eva yayuḥ \| **miṣatāṁ** paśyatāṁ
**sarva-bhūtānām** iti kautaka-viśeṣaḥ sūcitaḥ \| "vihāyasā" iti pāṭhaḥ
svāmi-sammataḥ \| "divaukasām" iti pāṭhas tu sarvatra \|\|55-56\|\|

**nārāyaṇaḥ** sākṣād-bhagavān, sa eva \| tasya **aṅgaṁ** śrī-hastaḥ,
tasya **samyak sparśaḥ** samādānaṁ, tena pratyayato **labdham ātmano
darśanaṁ** svarūpa-jñānaṁ \| kiṁ vā, śrī-bhagavato māhātmya-jñānaṁ yais,
tathā-bhūtāḥ santaḥ \|\|55\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gadā-bhṛtaḥ** kṛṣṇasya
**pīta-śeṣam** iti pitroḥ sampaśyatoḥ sadyo babhūva prākṛtaḥ śiśuḥ
\[bhā.pu. 10.3.46\] ity ukter devakyāṁ prādurbhūya nanda-gṛhe
gamana-samaye yadā śiśur abhūt, tadā dūra-gamana-nibandhano\'sya
kaṇṭha-śoṣo mābhūd iti snehena śrī-devakī taṁ stanaṁ pāyayāmāsa eveti \|
tatrānuktam apy atrokter avagamyate \| **nārāyaṇasya aṅga-saṁsparśena
pratilabdhaṁ** "devā vayam" ity ātma-darśanaṁ yais te **dhāma**
deva-lokam \|\|55-58\|\|

**\...**

**\|\| 10.85.56 \|\|**

te namaskṛtya govindaṁ devakīṁ pitaraṁ balam \|

miṣatāṁ sarva-bhūtānāṁ yayur dhāma[^172] vihāyasā[^173] \|\|

**śrīdhara-svāmī (bhāvārtha-dīpikā) : dhāma** deva-lokam \|\|56\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : te** smarādayaḥ \|\|56\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : govindam**
aśeṣaiśvarya-prakaṭanārthaṁ pṛthivyām avatīrṇaṁ sākṣād-bhagavantam ity
arthaḥ \| tataś ca snehādhikyenātma-kṛtārthatāpādanena, prāg **devakīṁ**
mātaraṁ **miṣatāṁ** paśyatāṁ **sarva**-**bhūtānām** iti
śrī-bhagavad-bhagavadīyāpekṣayānyeṣv anādarāt \| yad vā, āścaryeṇa
**sarva**-bhūteṣu paśyatsu satsv ity arthaḥ \| iti tatrāsambhāvanādikaṁ
nirastam \| **dhāma** śrī-vaikuṇṭha-lokaṁ **vihāyasā** ākāśa-mārgeṇa
\|\|56\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *pūrva-ślokasya ṭīkā
draṣṭavyā.*

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.57 \|\|**

taṁ dṛṣṭvā devakī devī mṛtāgamana-nirgamam \|

mene suvismitā māyāṁ kṛṣṇasya racitāṁ nṛpa \|\|

**śrīdhara-svāmī (bhāvārtha-dīpikā) :** mṛtānām āgamanaṁ nirgamanaṁ ca
śrī-**kṛṣṇasya** **māyāṁ** **mene** \| tenaivāpatyādi-rūpeṇa racitām
\|\|57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-tadā \|\|57\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : racitāṁ** śrī-kṛṣṇenaiva
darśitāṁ **māyāṁ** sva-śakti-viśeṣaṁ, kiṁ vā, tenaiva kṛtāṁ kṛpāṁ
**mene** \| he **nṛpa** iti \| evaṁ mātari bhrātṛṣu ca tat-sambandhena
śrī-bale ca śrī-bhagavato\'nugraha-viśeṣo vicāryatayāvagamyatām iti
bhāvaḥ \|\|57\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ svasminn eva
śrī-bhagavatā tasyāḥ sneho rakṣitaḥ ity āha---tam iti \|
āgamana-pūrvakaṁ nirgamaṁ yad vā, dvandvaikye\'pi puṁs tvam
ajhrasva-dīrgha-pluta itivat **kṛṣṇasya** **racitāṁ** **māyāṁ** teṣāṁ
janmādikam āgamanādikaṁ ca śrī-kṛṣṇenaiva kaṁsa-vañcanādi-kāryāya māyayā
racitam iti **mena** ity arthaḥ \| snehādy-adarśanād iti bhāvaḥ \| evaṁ
prācīna-dehair eva bhrūṇatayā devakyāṁ praveśo na tu tato dehotpattiḥ,
teṣāṁ māraṇānantaraṁ ca punas tenaiva dehena gatir iti prakaraṇād
avagatam \|\|57\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.58 \|\|**

evaṁ-vidhāny adbhutāni kṛṣṇasya paramātmanaḥ \|

vīryāṇy ananta-vīryasya santy anantāni bhārata \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇa-līlānantyam
atidiśati\--**evam** iti \|\|58\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evaṁ**-vidhānī-dṛśāni
**adbhutāni** sākṣād aiśvarya-viśeṣa-prakaṭanena lokātītāni kiṁ vā,
āścaryāṇy **anantāni** vīryāṇi maṅgala-caritāni prabhāvā vā santi \|
tatra hetuḥ---anantaṁ vīryaṁ śaktir yasya tasyeti \| tatraiva
hetuḥ---paramātmano\'ntaryāmitayā sarvatra sarvathā
sarva-pravartakasyeti \| tatrāpi hetuḥ---**kṛṣṇasya**
sākṣāt-parameśvarasyeti \| **ananta-vīryatvena** parameśvaram uktam eva
\| tataś ca kṛṣṇasyeti tatrāpy aśeṣaiśvarya-prakaṭanārtham avatīrṇasya
bhagavata ity arthaḥ \| he **bhārata** iti mahā-vaṁśajena tvayā tāni
pratīyanta eveti \| tathā tāny aśeṣataḥ kenāpi varṇayituṁ na śakyanta
iti tvayā budhyata eveti bhāvaḥ \|\|58\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha rājño mukti-kālāsattim
āśaṅkya grantham āśu samāpayituṁ śrī-kṛṣṇa-kathām upasaṁharann
āha---**evam** iti \| **anantāni** pratikṣaṇaṁ yugapad
evāparimita-līlā-viṣkārāt śrī-nāradena tathā darśanāt tatra hetuḥ
anantaṁ vīryaṁ śaktir yasya tasyeti tatraiva hetuḥ---**paramātmanaḥ**
sarva-mūla-svarūpasyeti \|\|58\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.85.59 \|\|**

**śrī-sūta uvāca---**

ya idam anuśṛṇoti śrāvayed vā murāreś

caritam amṛta-kīrter varṇitaṁ vyāsa-putraiḥ \|

jagad-agha-bhid alaṁ tad-bhakta-sat-karṇa-pūraṁ

bhagavati kṛta-citto yāti tat-kṣema-dhāma \|\|

**śrīdhara-svāmī (bhāvārtha-dīpikā) :** amṛ[^174]taṁ kīrtir yasya tasya
\| **vyāsa**-putrer iti bahu-vacanaṁ pūjārtham \| jagatām aghaṁ
minattīti tathā **tat** \| **alaṁ** niḥśeṣaṁ yathā bhavati tathā na
kṛcchrādi-vad iti \| **tad** evaṁ mokṣa-hetutvaṁ pāpa-kṣaya-hetutvaṁ
coktam \| **tad** bhaktānāṁ tu **sat**-**karṇa**-**pūraṁ**
parama-sukhāvahaṁ karṇābharaṇam iti svayaṁ sukha-rūpatām āha \| kiṁ ca
**bhagavati** kṛtam āveśitaṁ cittaṁ yena sa tathā bhūtvā tasya
**kṣema**-**dhāma** kālādi-bhaya-rahitaṁ lokaṁ yātīti \|\|59\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : amṛta**ṁ kīrtir iva yasyeti
**kīrter** amṛtādhikyaṁ mokṣa-hetutvāt \| na
kṛcchradivat-prayogokta-mātra-pāpa-haram \| ādinā cāndrāyaṇādi-grahaḥ \|
**tad** evaṁ niḥśeṣāghaharatvād ubhaya-hetutvaṁ yuktam \|
**tad**-bhaktānāṁ murāri-bhaktānām \| svayaṁ sukha-rūpatāṁ
paramānanda-rūpatāṁ vyanaktīty arthaḥ \| lokaṁ vaikuṇṭham \| na
karhicin-mat-parāḥ śānta-rūpe naṅkṣyanti no\'nimiṣo leḍi hetiḥ ity ukteḥ
\|\|59\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sadya eva teṣāṁ
śrī-vaikuṇṭha-lokalābhaṁ śrutvā vismitān brāhmaṇān dṛṣṭvānugṛhṇan aho
śrī-bhagavat-sodarāste **tat**-padaṁ prāptā iti kiṁ vaktavyam \|
**tad-**vārtāśravaṇādinānye\'pi **tat** prāpnotīti vadan
tādṛśaśrī-śuka-devasyoktyā suprītaḥ san śrī-lomaharṣaṇis
tan-māhātmya-pūrvakaṁ śrī-bhagavac-carita-māhātmyam āha---ya iti \|
adhikārāpekṣā nirastā \| anu nirantaraṁ śṛṇoti
vā-śabdādanu-śabdasyātrānvayaḥ, anu **śrāvayed**vā \| tatra
hetuḥ---amṛtaṁ paramānanda-rasas **tad**-rūpā parama-madhurā kīrtiryasya
yasyeti tac-caritasyāmṛtatvaṁ dhvanitam \| ato\'tyājyatvād iti bhāvaḥ \|
yad vā, anvācayanyāyenāpi śṛṇoti murārer iti sākṣād-bhagavattvaṁ sūcyate
\|

śrī-kṛṣṇenaiva svayaṁ naraka-senānī-murāsura-vadhād **amṛta-**kīrtitvād
eva śrī-**vyāsa**-putrair varṇitam \| yad vā, **tad-**varṇitatvena
viśeṣato\'dhikara-samayatvaṁ \[rasavattvaṁ\]
bodhayati-priya-jana-mukhenaiva tvat-kathāyā rasa-viśeṣodayāt, tac ca
pibantaṁ tvan-mukhāmbhojacyutam \[bhā.pu.10.1.13\] ity-ādāv uktam eva \|
jagato\'viśeṣeṇa sarvasyaivādyaṁ prārabdhādy aśeṣa-duṣkarma-lakṣaṇaṁ
saṁsāra-duḥkhaṁ vā bhinattīti tathā **tat** **bhagavati** śrī-kṛṣṇe
**kṛta**-citta ity asmin loke\'pi mahā-sukham uktam \|\|59\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha
sarva-mahan-mahanīya-śrī-man-nija-guru-caraṇair
varṇitenaivambhūta-śrī-kṛṣṇa-carita-vṛndenollasitas-san śrī-sūto\'py
upasaṁhārānu-rūpaṁ śrotṝnāśīrvāda-prāyeṇa
tac**-**carita-māhātmyānuvādena toṣayan tal-līlā-parikarāṇāṁ
**tat-tat**-prāptir nāścaryā yatas tac-chrotṛṇām apy evaṁ syād iti
bodhayaṁś ca gāyannev āha---ya iti \| adhikārāpekṣā nirastā idaṁ
pūrva-pūrvoktaṁ kiñcid api tac**-caritam** anu nirantaram iti
sakṛc-chravaṇasyaiva rucyutpādaka-svabhāvatvād anuvāda eva sa ca
bhāvi-phalasya śīghratva-jñāpanāya sāparādhatva eva tu na
**tat-tat-**sampadyata iti vā-śabdād anuśabdasyottaratrāpy anvayaḥ \|
yogyatā cet sva-parakṛtārthatārtham anu **śrāvayed-vā** tatra sāmarthyam
amṛtaṁ parānanda-rasaḥ **tad-**rūpā kīrtir yasya **amṛta-**kīrtitvād eva
**vyāsa**-putrair vaṇitaṁ **tad**-varṇitatvena ca viśeṣo bodhitaḥ \|
pibantaṁ tvan-mukhāmbojacyutaṁ harikathāmṛtam \[bhā.pu. 10.1.13\]
ity-ādeḥ ata eva jagataḥ sarvasyaiva yad aghaṁ
**tad-**bhakti-vighna-paryantaṁ **tad**-bhinattīti yathā **tat** ata eva
**bhagavati** **tat-**tac-caritāśraye śrī-kṛṣṇe **kṛta**-citta ity
asmil-loke\'pi mahā-sukham uktvā pāralaukikam apy āha---tasya
śrī-kṛṣṇasyaiva kṣemaṁ smṛty āśeṣāśubhaharaṁ sarva-maṅgala-maṅgalam
\[bhā.pu. 11.31.24\] iti prasiddhaṁ nityaṁ dvārakākhyam eva **dhāma**
evaṁ tac-carita-śravaṇena sādhakānāṁ phala-kramo darśitaḥ siddhānāntu
tasyaiva sadyaḥ svayaṁ phalatām āha---**bhakta-sat-karṇa-**pūram iti
\|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tad** evaṁ svasminn eva
śrī-bhagavatā tasyāḥ sneho rakṣita ity āha---tam iti \|\|57-59\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** amṛtam eva kīrtiryaśo
yasya tasya amṛtatvam āha---jagatām eva aghaṁ saṁsārarogaṁ bhinattīti
**tat** **tad**-bhaktānāṁ saṁsārottīrṇānāṁ tu **karṇa-pūraṁ**
karṇābharaṇam \|\|59\|\|

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe mṛtāgrajānayanaṁ

nāma pañcāśītitamo'dhyāyaḥ \|

\|\| 85 \|\|

**\...**

**\
(10.86)**

### subhadrāharaṇaṁ śrī-kṛṣṇasya mithilāgamanaṁ tatra bahulāśvaśrutadevayoḥ sadmani sakṛdeva praveśaḥ \| 

### \|\| 10.86.1 \|\|

**śrī-rājovāca---**

**brahman veditum icchāmaḥ svasāraṁ rāma-kṛṣṇayoḥ \|**

**yathopayeme vijayo yā mamāsīt pitāmahī \|\|**

**śrīdhara-svāmī (bhāvārtha-dīpikā) :**

ṣaḍ aśītitame dambhāt subhadrām arjuno'harat \|

gatvā ca mithilāṁ kṛṣṇo nṛpa-viprāvanandayat \|\|

pitroḥ sva-jñānam ādiśya subhadrāṁ phālgunāya ca \|

jagāma mithilāṁ kṛṣṇaḥ svabhakta-priyakṛttamaḥ \|\|

devakyā mṛta-putra-lābhavad arjunasya subhadrā-lābho'pi
**rāma**-prātikūlyād durghaṭa iti manyamānaḥ prasaṅgāt
pṛcchati---**brahmann** iti \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** loka-vacana-vihitam
ithyānuṣṭhānaṁ dambhaḥ \| anandayat sāhlādau cakre \| **svasāraṁ**
subhadrām \| **vijayo** \'rjunaḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bhagavataḥ pitror
bhrātṛṣu cānugrahaṁ śrutvā bhaginyām api tam adhikaṁ sambhāvya
tat-prakāraṁ sādaraṁ pṛcchati---**brahmann** iti \| he veda-svarūpa !
atas tvaṁ tat sarvaṁ samūlaṁ vetsīti bhāvaḥ \| ata eva tat-prakāraṁ
**veditum** **icchāmaḥ** \| bahutvaṁ sarva-śrotṝṇām apekṣayā, sā ca
vinayād eva \| **rāma**-kṛṣṇayor iti ramante yogino'nante \[RTU\] CC
2.9.29; BSoBh 3.3.40 ity atreti, tathā kṛṣir bhūr vācakaḥ śabdaḥ iti
vacanataḥ sākṣād-bhagavator ity arthaḥ \| anena tathā svasāram iti
dvayor api tasyāṁ sneha-sūcanena ca, dvayos tayoḥ sammatyaivopayamasya
siddhyā tasya duṣkaratvam abhipretam \| vijaya iti
vakṣyamāṇa-rakṣi-yādava-sainya-jaya-pūrvaka-śrī-subhdarā-haraṇasya kiṁ
vā tad-vivāhena tad-utkarṣa-lābhasyābhiprāyeṇa \| nanu, kiṁ tava
tad-vividiṣayā ? tatrāha---yeti \| yasyāḥ sambandhena mama
bhagavadīyatva-viśeṣaḥ sampanna iti bhāvaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athopasaṁhāra-mudrām ālakṣya
śrī-parikṣit tu bhīta eva punas tām avatārayituṁ pṛcchati-tatrāpi
śrī-bhagavatā nija-deha-sambandhe mukhya-kāraṇa-rūpāyāḥ sva-pitāmahyā
mūla-kathā-rūpaṁ vivāhaṁ ciraṁ praṣṭum iṣṭaṁ pṛcchati---**brahman** iti
\| yathā yena prakāreṇopayeme tena prakāreṇa tad upayamanaṁ **veditum
icchāmaḥ** tatra **rāma**-kṛṣṇayor iti durlabhatvam abhipretam \| vijaya
iti tatraiva tasya sānvaya-sañjñatvaṁ paryavasitam iti bhāvaḥ \|
nijotkaṇṭhātiśayena kāraṇaṁ yeti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** asyādhyayasya vyākhyānaṁ
nāsti \|\|1\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

yati-veśo'rjuno'hārṣīt subhadrāṁ mithilām agāt \|

dhinvan vipra-nṛpau bhaktau ṣaḍaśītitame hariḥ \|\|

atha kathopasaṁhāra-mudrām ālakṣya nanu, bhoḥ prabho ! baladevādīnām
aniruddha-paryantānāṁ vivāhāḥ śrutā eva, kintu subhadrā-vivāho na śruta
ity āha---**brahmann** iti \| **vijayo**'rjunaḥ tad-vivāho mamatva-vaśya
praṣṭavya ity āha---yeti \|\|1\|\|

**jagadānandaḥ:** atratyopākhyānasya mūlam śrī-mahā-bhārate ādi-parvaṇi
arjuna-vana-vāsa-subhadrā-haraṇa-parvayor anyathā labhyate \|
ākhyāyikāyā vistṛtārtha-jijñāsunā tatra draṣṭavyam \| subhadrāyā
rohiṇī-tanayātvaṁ, yathā hari-vaṁśe---

> citrāṁ nāma kumārīṁ ca rohiṇī-tanayā daśa \|
>
> citrā subhadreti punar vikhyātā kurunandana \|\|\[ha.va 1.36.6\]

tasyā sāraṇasya sahodaratvaṁ ca, yathā---mamaiṣā bhaginī pārtha
sāraṇasya sahodarā \[ma.bhā. 1.128.17\] iti \| sāraṇasya
rohiṇī-tanayatvaṁ, yathā bhāgavate,

> balaṁ gadaṁ sāraṇaṁ ca durmadaṁ vipulaṁ dhruvam \|
>
> vasudevas tu rohiṇyāṁ kṛtādīn udapādayat \|\| \[bhā.pu. 9.24.46\]

yadyapy atra kṛṣṇasya bhaginītve'pi sahodarātvaṁ nirastam,
śrī-mad-bhāgavata-mate subhadrāyā devakī-tanayatvam \| yathā---

> aṣṭamas tu tayor āsīt svayam eva hariḥ kila \|
>
> subhadrā ca mahābhāgā tava rājan **pitāmahī** \|\| \[bhā.pu. 9.24.55\]

śrī-vaiṣṇava-toṣaṇī---kṛtāṁ mate ca atha kāla upāvṛtte \[bhā.pu.
6.14.32\] iti ṭīkāyāṁ kanyāṁ subhadrām iti likhitam \|

nanu, subhadrāyā ekānaṁśātvam kim ? atrapi mama mānasaṁ sandeha-paṅke
panīpātīti \| vasudevānītā yaśodā-prasūtā yogamāyā ākāśe uḍḍīya kaṁsaṁ
prati ghoraṁ vākyam uktvā ekāṁśena devālayaṁ gatā, anyena vasudeva-gṛhe
bālikā-rūpeṇa sthitvā vavṛdhe \| yathā tatra hari-vaṁśe---

> evam uktvā vaco ghoraṁ sā yatheṣṭena vartmanā \|
>
> khaṁ sā devālayaṁ devī sa-gaṇā vicacāra ha \|\|
>
> sā kanyā vavṛdhe tatra vṛṣṇi-saṅgha-supūjitā \|
>
> putravat pālyamānā sā vasudevājñayā tadā \|\|
>
> viddhi cainām athotpannām aṁśād devīṁ prajāpateḥ \|
>
> ekānaṁśāṁ yoga-kanyāṁ rakṣārthaṁ keśavasya tu \|\|
>
> tāṁ vai sarve sumanasaḥ pūjayanti sma yādavāḥ \|
>
> devavad divya-vapuṣā kṛṣṇaḥ saṁrakṣito yayā \|\|\[ha.va. 2.4.45-48\]

na tv atra tasyā ekānaṁśāyā yogamāyāyā rohiṇī-tanayātvaṁ pramānīkṛtam,
na tu tasyā devakī-prasūtatvam \|\|1\|\|

**\...**

**\|\| 10.86.2 \|\|**

**śrī-śuka uvāca---**

**arjunas tīrtha-yātrāyāṁ paryaṭann avanīṁ prabhuḥ \|**

**gataḥ prabhāsam aśṛṇon mātuleyīṁ sa ātmanaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tīrtha**-yātrāya
brāhmaṇa-dhana-rirakṣayā **sa** yudhiṣṭhira-draupadī-gṛhāntargata-dhanur
grahaṇārtha-tad-gata-pratijñā-tadvādaśa-vārṣika-**tīrtha-**yātrāyām iti
sphuṭaṁ ramahābhārate \| so\'rjunaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prabhur iti
śrī-kṛṣṇa-sakhyena viśeṣataś ca śrī-subhadrā-patitvena paramādarāt \|
yad vā, paryaṭanādau samartha iti \| tatraiva viśuddha-karma-kāritvād
arjuna iti \| ātmano mātuleyīm iti tat-pariṇayana-yogyatā sūcitā \|
tadānīṁ loke tad-vyavahāra-vṛtteḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** arjuna iti sārdhakam \|
duryodhanāya rāma eva tāṁ dāsyati dātum icchati na cāpara ity anena
prakāreṇa mātuloyīmaśrāṇodity anvayāt prabhur iti \| śrī-kṛṣṇa-sakhyena
viśeṣataś ca śrī-subhadrā-patitvena paramādarāt ātmano mātuleyītvena
tat-pariṇayane śreṣṭhatā sūcitā \| dakṣiṇa-deśavat tadānīm anyatrāpi
tadvad vyavahāra-vṛtteḥ \|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāṁ prasiddhāṁ
**mātuleyīṁ** rāmo duryodhanāya dāsyatīty aśṛṇod ity anvayaḥ \| na
cāpare vasudeva-kṛṣṇādayas tu na ditsantīty arthaḥ \|\|2\|\|

**\...**

**\|\| 10.86.3-4 \|\|**

**duryodhanāya rāmas tāṁ dāsyatīti na cāpare \|**

**tal-lipsuḥ sa yatir bhūtvā tri-daṇḍī dvārakām agāt \|\|**

**tatra vai vārṣikān māsān avātsīt svārtha-sādhakaḥ \|**

**pauraiḥ sabhājito'bhīkṣṇaṁ rāmeṇājānatā** ca **saḥ \|\|**

**śrīdhara-svāmī (bhāvārtha-dīpikā) :** katham aśṛṇot ? duryodhanāyeti
\| apare vasudevādayo na dāsyantīti \| **tal**-li[^175]psus tasyā
mātuleyyā **lipsuḥ** \| rāmaṁ vañcayituṁ pūjyatamaṁ **tri**-daṇḍi-veśaṁ
vidhāya gata ity āha sa **yatir** iti \|\|3\|\| **svārtha**-**sādhakaḥ**
kanyāṁ prepsuḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** lipsur icchāvān \|
tridaṇḍīti eka-daṇḍa-dhāraṇaṁ tu parama-haṁsasyaiva na tu haṁsādes teṣāṁ
**tri**-daṇḍa-vidhānaṁ granthāntare pratipāditam \| atra
bhārata-virodhaḥ triṣu lokeṣu daṇḍo yasya **sa tri**-daṇḍo jiṣṇur viṣṇur
vā putratvena pālakatvena ca yasya vidyate **sa** **tridaṇḍī** yatiḥ \|
kanyā-haraṇe yatnavān-bhaikṣyaṁ prārthanayā dattaṁ bubhuje
bhikṣa-yāñcāyām ity eva parihāryaḥ \|\|3\|\| **tatra** dvārakāyām \|
so\'rjunaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rāma iti
gadā-yuddha-śikṣaṇādinā duryodhana-ramaṇābhiprāyeṇa \| **sa** vijayo
**yatir** bhūtveti śrī-subhadrāṁ draṣṭuṁ tena ca tasyā bhāvaṁ svasmin
janayituṁ tad-āvāse śrī-rāmasya gehe tad-alakṣyatvena praveśārtham
\|\|3\|\|

**vai** ca \| **tatra** tasyām evāvātsīt \| yatīnāṁ cāturmāsyam
ekatraiva vāsāt \| ajānateti śrī-kṛṣṇecchayaiveti jñeyam \| anyathā
sarvajñasya tad-asambhavāt \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rāma iti \|
śrī-kṛṣṇa-krīḍā-kautukārtham eva tasya tādṛśa-ceṣṭāveśo\'pi bhavatīti
pūrvavad abhiprāyaḥ \| tad ity ardhakam \| **tal**-lipsur iti
sambandha-vivakṣayā ṣaṣṭhī-samāsaḥ **tāṁ** lipsur ity arthaḥ \|
**yatir** bhūtveti bhikṣā-vyājenāntaḥ-pura-praveśāya \| anyat taiḥ \|
**tatra** pūjyatamam iti **tri**-daṇḍitvam eva sva-matatvena sthāpitam
\|\|3\|\| ajānateti \| śrī-kṛṣṇa-līlāsakti-mohitatvenaiveti bhāvaḥ
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ajānateti
śrī-kṛṣṇa-līlā-mohitatvenaveti bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tāṁ** **lipsuḥ** **sa**
sva-priya-sakha-kṛṣṇa-sāhāyya-sāhasena rāmaṁ vañcayituṁ pūjyatamaṁ
**tri**-daṇḍi-veśaṁ akarod ity āha---**yatir** iti \|\|3-4\|\|

**\...**

**\|\| 10.86.5 \|\|**

**eka**[^176]**dā gṛham ānīya ātithyena nimantrya tam \|**

**śraddhayopahṛtaṁ bhaikṣyaṁ balena bubhuje kila \|\|**

**śrīdhara-svāmī (bhāvārtha-dīpikā) : tam** **ātithyena** **nimantrya**
**gṛham** **ānīya** **balena** yac **chraddhayopahṛtaṁ** pariviṣṭaṁ tad
**bhaikṣyaṁ** kilārjuno **bubhuje** ity anvayaḥ \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sandhy abhāva ārṣaḥ \|
**balena** rāmeṇa \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ekadā** cāturmāsyānte \|
antas tan-nirgama-śaṅkayā nimantryānīya \| **kila** prasiddhau \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ekadā** caturmāsyānte
tan-nirgama-śaṅkayā nimantryānīya **kila** prasiddhau \|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ekadā** cāturmāsyānte taṁ
nimantryānīya bala-devenopahṛtaṁ **bhaikṣyaṁ** sa **bubhuje** ity
anvayaḥ \|\|5\|\|

**\...**

**\|\| 10.86.6 \|\|**

**so'paśyat tatra mahatīṁ kanyāṁ vīra**[^177]**-mano-harām \|**

**prīty-utphullekṣaṇas tasyāṁ bhāva-kṣubdhaṁ mano dadhe \|\|**

**śrīdhara-svāmī (bhāvārtha-dīpikā) :** bhāvena raty-abhiprāyeṇa
kṣubhitaṁ **mano** **dadhe** \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa tridaṇḍaveṣy arjunaḥ \|
**tatra** gṛhe \| **tasyāṁ** kanyāyām \| kṣubhitaṁ sañcalitam \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mahatīṁ** prauḍhām \|
dhīrāṇām api \| vīreti pāṭhe kāmādi-jaya-samarthānām api **manoharām**
\| **dadhe** nidadhe \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mahatīṁ** prauḍhāṁ dhīreti
vīreti ca pāṭhe kāmādi-jaya-samarthasyārjunasyāpi \| **mano-**harāṁ
**dadhe** nidadhe \|\|6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vīreti dhīreti ca pāṭhe
tādṛśasyāpy arjunasya **mano**-harantī \|\|6\|\|

**\...**

**\|\| 10.86.7 \|\|**

**sāpi taṁ cakame vīkṣya nārīṇāṁ hṛdayaṅgamam \|**

**hasantī vrīḍitāpāṅgī tan-nyasta-hṛdayekṣaṇā \|\|**

**śrīdhara-svāmī (bhāvārtha-dīpikā) : vrīḍitāpāṅgī** sa-vrīḍa-kaṭākṣā \|
tasminn eva **nyastaṁ** hṛdayam īkṣaṇaṁ ca yayā sā \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāpi kanyāpi \| **taṁ**
tri-daṇḍinam \| **cakame** kāmayāmāsa \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vīkṣya** parokṣe loka-dvārā
śru**taṁ** sākṣad dṛṣṭvā, **cakame** **taṁ** prati jāta-kāmābhūt \|
patitvenaicchad iti vā \| kāmasya lakṣaṇāny āha---hasantīty
ādi-viśeṣaṇa-trayeṇa \| yad vā, yatino'pi svasmin bhāva-kṣubdhaṁ manaḥ
saṁlakṣya kapaṭa-veśaṁ buddhvā **taṁ** cārjunam abhijñāya praharṣeṇa
kāmenaiva vā **hasantī** \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anyāsām api **nārīṇāṁ**
mano-haraṁ kiṁ punaḥ svasya **taṁ** **vīkṣya** viśeṣeṇa dṛṣṭvā nāyaṁ
yatiḥ kintu ko\'pi mama patitvārha iti vaidagdhyā prācīna-saṁskāreṇa
cānubhūya **tan**-nyastā-**hṛdayekṣaṇā** satī **cakame** \| tatra
bhāvena harṣeṇa nirmaṇā ca **hasantī** smita-vikasitanetra-gaṇḍā jātā
kulavatī svabhāvena vrīḍitāpāṅgā ca jāta ity arthaḥ \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : taṁ** **nārīṇāṁ**
hṛdayaṅgamaṁ **vīkṣya** tādṛśa-lakṣaṇair niścitya nāyaṁ yatiḥ, kintu
mama preyān eveti svamana eva pramāṇīkṛtya **cakame** \|\|7\|\|

**\...**

**\|\| 10.86.8 \|\|**

**tāṁ paraṁ samanudhyāyann antaraṁ prepsur arjunaḥ \|**

**na lebhe śaṁ bhramac-cittaḥ kāmenāti-balīyasā \|\|**

**śrīdhara-svāmī (bhāvārtha-dīpikā) : antaraṁ** hartum avasaraṁ prepsuḥ
prāptum icchuḥ \| kāmena **bhramac**-cittaṁ yasya saḥ \| **śaṁ**
rāmādi-san-māna-nimittaṁ sukham \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāṁ** kanyām \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : paraṁ** kevalaṁ tām eva
samyag anyāśeṣa-tyāgena anu nirantaraṁ dhyāyan kathaṁ kadā labheyeti \|
kiṁ vā tat saundaryādikaṁ bhāvayan \| param uttamam ambharam iti
vānvayaḥ \| arjuno viśuddha-karmāpīti bhāvaḥ \| anyat tair vyākhyātam \|

tatra rāmādi-paura-janair yaḥ sammānaḥ, sa eva nimittaṁ kāraṇaṁ yasya
tathābhūtam api \| sukham iti, anyathā **śaṁ** śānti-lakṣaṇa-sukham \|
tatra hetuḥ---bhramad iti \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tām iti \| tairvyākhyāṁ \|
tatra rāmādi-paurajanair yaḥ sammānaḥ sa eva nimittaṁ kāraṇaṁ yasya
tathā-bhūtam api sukhaṁ na **lebhe** sukhatvena na mena ity arthaḥ
athavā **śaṁ** śānti-lakṣaṇaṁ sukhaṁ tatra heturdhamād iti \|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : antaraṁ** hartum avasaraṁ
**śaṁ** sukham \|\|8\|\|

**\...**

**\|\| 10.86.9 \|\|**

**mahatyāṁ deva-yātrāyāṁ ratha-sthāṁ durga-nirgatām \|**

**jahārānuma**[^178]**taḥ pitroḥ kṛṣṇasya** ca **mahā-rathaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
pitro**-**devakī-vasudevayoḥ \| anumato\'ṅgī-kṛtaḥ \| śrī-kṛṣṇenaikānte
subhadrām icchasi cet-tarhi **deva-**yātrāgatāṁ gṛhītvā gacchānumataṁ
caitan-mama pitroś ca vinā rāmam iti spaṣṭaṁ bhārate \|\|9-10\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahatyām iti
devotthāna-mahotsavād durgato **nirgatām** iti sukha-hāryatvam uktam \|
nanu tathāpi tādṛśaṁ sāhasaṁ katham upapadyate ? tatrāha---anumata iti
\| tad-**yātrāyāṁ** tena prakāreṇa haraṇādy-arthaṁ nibhṛtam
anujñāto'numodito vā, śrī-vasudeva-devakībhyāṁ śrī-kṛṣṇena ca \| nanu,
tathāpi yadu-kula-madhyataḥ kathaṁ sambhavet ? tatrāha---**mahārathaḥ**
\| bhagavac-chrī-narāvatāratvāt \| tatrāpi śrī-bhagavat-paitṛṣvaseyatvāt
\|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahatyām iti yugmakam \|
**deva-yātrāyāṁ** devotthāna-lakṣaṇāyāṁ **pitroḥ** pitṛbhyāṁ
śrī-vasudeva-devakībhyāṁ cāturyāñ chrī-kṛṣṇenaiva---numitābhyām iti
jñeyam \| paścāt **kṛṣṇasya** śrī-kṛṣṇena cānumataḥ ata eva
**ratha-sthāṁ** tasmai sva**-ratha**-sāmagrī dātuṁ śrī-bhagavataiva
sva-**ratha**m āropitām ity arthaḥ \| tac-cādi-parvaṇi jñeyam \|

nanu tathāpi yadukula-madhyatas tat duṣkaram\| **mahā-**ratho
vīraśreṣṭhaḥ śrī-bhagavat-priya-sakhatvāt \|\|9-10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : deva**-**yātrāyāṁ**
devotthānotsava-vihita-**rathayātrāyāṁ** jahārety atra hetuḥ \|
**pitroḥ** **kṛṣṇasya** ca anumataḥ prāptānumatiḥ \|\|9\|\|

**\...**

**\|\| 10.86.10 \|\|**

**ratha-stho dhanur ādāya śūrāṁś cārundhato bhaṭān \|**

**vidrāvya krośa**[^179]**tāṁ svānāṁ sva-bhāgaṁ mṛga-rāḍ iva \|\|**

**śrīdhara-svāmī (bhāvārtha-dīpikā) :** āsamantād rundhata āvaraṇaṁ
kurvataḥ \|\|10\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā),**

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : rathastho** **dhanur**
ādāyeti tad-anumatyā prabhāse nihnutasya svarathāder evānayanāt \| śūrān
rathādy-ārūḍhān yadu-vīrān bhaṭāṁś ca padātīn **vidrāvya** bhaṅgaṁ
prāpayya **svānāṁ** bandhūnāṁ krośatām uccair ārta-nādaṁ kurvatām \|
anādare ṣaṣṭhī \| yad vā, krośatsv api svatsv ity arthaḥ \| iti tasya
nirbhayatvaṁ sūcitam \| tatraiva dṛṣṭāntaḥ---svabhāgam iti \| mṛgāṇāṁ
madhyād yathā siṁhaḥ svabhogyaṁ harati, tadvad ity arthaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** krośatām ity anādare
ṣaṣṭhī \|\|10\|\|

**\...**

**\|\| 10.86.11-12**[^180] **\|\|**

**tac chrutvā kṣubhito rāmaḥ parvaṇīva mahārṇavaḥ \|**

**gṛhīta-pādaḥ kṛṣṇena suhṛdbhiś cā**[^181]**nusāntvitaḥ \|\|**

**prāhiṇot pāribarhāṇi vara-vadhvor mudā balaḥ \|**

**mahā-dhanopaska**[^182]**rebha-rathāśva-nara-yoṣitaḥ \|\|**

**śrīdhara-svāmī (bhāvārtha-dīpikā) : pāribarhāṇi** **vara**-vadhvoḥ
prīti-deyāni \|\|11-12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-subhadrā-haraṇam \|
parvaṇi pūrṇimāyām \|\|11-12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat krośanaṁ haraṇaṁ vā,
**rāmaḥ** sarva-loka-ramaṇo'pi bhagavān kṣubhitaḥ krodhodrekeṇa
tyakta-dhairyaḥ san, akṣobhasyāpi kadācit kṣobhe dṛṣṭāntaḥ---parvaṇīveti
\| anena kṣobhasyādhiyam api dhvanitam \| suhṛdbhiḥ śrī-vasudevādibhir
anusāntvitaḥ priyoktyānunīya prabodhitaś ca san, prāhiṇod iti
pareṇānvayaḥ \| pāṭhāntare suhṛdbhiḥ śrī-gadādibhiś ca
**gṛhīta**-**pādaḥ** sann anukrameṇāśāmyat \| bala iti
tat-tat-prasthāpane **mahā**-samartha iti \| kiṁ vā buddhi-balenādhika
iti \| suhṛdāṁ śrī-kṛṣṇasya cānumatyaiva tena sā hṛtety abudhyateti
bhāvaḥ \| ata eva **mudā** **prāhiṇot** \| pāribarhāṇy evāha---maheti \|
**mahā-**dhanā **mahā**-mūlyā yā upaskarādayas tāḥ \| tatropaskarā
vicitra-vastrālaṅkāra-paryaṅkādayaḥ, narāḥ padāty-ādayaḥ \| yoṣito
dāsyādayaḥ \| yad vā, **mahā**-dhanāni svarṇa-ratnādaya upaskarādayaś ca
tāḥ \| **mahā**-dhanādīnāṁ yathottaraṁ nikṛṣṭatvaṁ bāhulyaṁ vā jñeyam
\|\|11-12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anusāntvitaḥ priyoktyānunīya
probadhitaḥ \| anv aśāmyateti pāṭho\'pi sa evārthaḥ \|\|11\|\|

ata eva balo balenādhikyāt-tan-nāmāpi **mudā** **pāribarhāṇi** prāhiṇod
iti suhṛdāṁ śrī-kṛṣṇasya canumatyaiva tena sā hṛteti buddhveti bhāvaḥ \|
pāribarhaṇyev āha---maheti \| **mahā-**dhanā **mahā-mahā-**mūlāḥ yāḥ
upaskārādayas tāḥ tatropaskārā vicitrālaṅkāra-paryaṅkādayaḥ \|\|12\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pāribarhāṇi** prīti-deyāni
\|\|11-12\|\|

**\...**

**\|\| 10.86.13 \|\|**

**śrī-śu**[^183]**ka uvāca---**

**kṛṣṇa**[^184]**syāsīd dvija-śreṣṭhaḥ śrutad eva iti śrutaḥ \|**

**kṛṣṇaika-bhaktyā pūrṇārthaḥ śāntaḥ kavir alampaṭaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yam evaiṣa vṛṇute tena
labhyaḥ **iti** śruty arthaṁ vyaktī-kurvann **iti**-hāsam
āha---**pūrṇārthaḥ** bhaktim antareṇānyam artham anākāṅkṣamāṇaḥ \|
kṛṣṇa-līlā-prabandha-kartṛtvātkaviḥ \| śabdādi-viṣayecchā-rahitatvād
**alampaṭaḥ** \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sakhyāvarjune
śrī-bhagavato\'nugrahamuktvā prasaṅgād-bhuktavarayor anyayor api tam
āha---kṛṣṇasyeti \| śrī-śukadevasyoktau prakṛtāyām api śrī-śuka uvāceti
punaruktiḥ prasaṅgāntarāpekṣayā \| evam anyatrāpi jñeyam \| śrutena
śāstreṇa dīvyati dyotata **iti** **śrutad** evākhyayā vikhyātaḥ dvijeṣu
vipreṣu **śreṣṭhaḥ**, yataḥ kṛṣṇasya evaikasmin kiṁ vā, ekā viśuddhā yā
bhaktistayā pūrṇāḥ samāptā arthāḥ sarve dharmādayo yasya saḥ, **śāntaḥ**
śrī-bhagavad eka-niṣṭha-cittaḥ śamo maniṣṭhatā buddheḥ
\[bhā.pu.11.19.36\] **iti** bhagavad ukteḥ \| kaviḥ sarvajñaḥ, alampaṭaś
ca viṣayānāsaktaḥ \| viśeṣaṇānām eṣāṁ yathottaraṁ hetu hetumad-bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha svayam **eva**
smṛtipatham āgataṁ sākṣād-bhaktānugraha-mayatvena sva-sahayogena
cāticittākarṣakaṁ tac-carita-viśeṣam apṛṣṭam ayyāhety āha---śrī-śuka
uvāceti \| punar uktiḥ prasaṅgāntarāpekṣayā kṛṣṇasyeti---kṛṣṇasvāmiko
**dvija**-śreṣṭha ity arthaḥ \| kṛṣṇa evaikasmin kiṁ vā, ekā viśuddhā yā
bhaktis tayā paripūrṇā anādṛtā api sarvataḥ sarvāṁśena vartamānā arthā
dharmādayo yasya saḥ svayaṁ tu **śāntaḥ** śrī-bhagavan-niṣṭha-cittaḥ
yataḥ kaviḥ sarva-tattvajñaḥ alampaṭaś ca viṣayānāsaktaḥ \|\|13\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha svayam **eva**
smṛti-patha-māgataṁ tac-carita-viśeṣaṁ svasākṣāt dṛṣṭam apṛṣṭam apy
āha---kṛṣyasyeti \| kṛṣṇa-svāmika ity arthaḥ \|\|13\|\|

**---------------------------------------------------------------------------------------------------------------------**

**baladeva-vidyabhūṣaṇaḥ :** atha svayam **eva** smṛti-patham āgataṁ
tac-carita-viśeṣaṁ sva-sākṣād dṛṣṭam apṛṣṭam apy āha---kṛṣṇasyeti \|
kṛṣṇa-svāmika ity arthaḥ \|\|13\|\|

**\...**

**\|\| 10.86.14 \|\|**

**sa uvāsa videheṣu mithilāyāṁ gṛhāśramī \|**

**anīhayāgatāhārya-nirvartita-nija-kriyaḥ \|\|**

**śrīdhara-svāmī (bhāvārtha-dīpikā) :** anīhayānudyamenaivāgataṁ yad
āhāryaṁ bhojyaṁ tena nirvartitā nijāḥ kriyā yena saḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mithilāyāṁ** nagaryām \|
āharyam ity upalakṣaṇaṁ vastrādeḥ nivartitāḥ sampāditāḥ kriyā
bhojanācchādanādi-rūpā nitya-naimittikā vā \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : videheṣu** deśeṣu
**mithilāyāṁ** puryām, kriyā devapūjādilakṣaṇā \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : videheṣu** deśeṣu
**mithilāyāṁ** puryāṁ kriyā deva-pujādi-lakṣaṇā \|
śrī-bhagavat-pūjā-lakṣaṇā yadayācitaṁ labhyate tad api svanāmnaiva
yādavārtham eva ca prati-gṛhṇāti na tu bhagavan-nāmnā nāpyadhikam ity
uttarārdhārthaḥ \|\|14\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : videheṣu** deśeṣu
**mithilāyāṁ** puryām anīhayā anudyamenaiva āgataṁ yadāhāryaṁ bhojyaṁ
tenaiva nivartitā nijā kriyā bhagavat-paricaryāpi yena saḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ : videheṣu** deśeṣu **mithilāyāṁ** pūryām
anīhayā anudyamenaivāgataṁ yad āhāryaṁ bhojyaṁ tenaiva nirvartitā nijā
kriyā bhagavat-paricaryāpi yena saḥ \|\|14\|\|

**\...**

**\|\| 10.86.15 \|\|**

**yātrā-mātraṁ tv ahar ahar daivād upanamaty uta \|**

**nādhikaṁ tāvatā tuṣṭaḥ kriyā cakre yathocitāḥ \|\|**

**śrīdhara-svāmī (bhāvārtha-dīpikā) : yātrā**-**mātraṁ**
śarīrādi-nirvaha-**mātraṁ** bhojyam upanamati taṁ praty āgacchati
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāvatā** devāgata-mātreṇa \|
ucitā atithi sat-kārādi-rūpāḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatprakāram
evoktapoṣaṇyāyena viśadayati-yātreti \| tu eva, **yātrā-**mātram eva,
daivāt prārabdhavaśāt, anāyāsenaiva ity arthaḥ \| **uta** eva,
**upanamaty** eva, na tu kadācinnopatiṣṭhatītyarthaḥ \| anyathā
śrī-bhagavadbhogādyasiddhyā duḥkhodayāt \| tāvataiva **tuṣṭaḥ** san
yathocitā bhagavadbhaktyanurūpā ity arthaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-bhagavad ānukūlyam apy
astīty āha---yātreti \| tu eva **yātrā**-mātram eva **daivād**
īśvarāddhetoḥ yogakṣemaṁ vahāmy aham \[gī. 9.22\] iti tad-gītātaḥ
**uta** baḍam **upanamaty** eva na tu kadācinnopatiṣṭhatīty arthaḥ \|
tāvataiva **tuṣṭaḥ** san yathocitā bhagavad-bhakty anurūpā ity arthaḥ
\|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad apy āhāryaṁ
**daivād**-bhagavad icchāvaśāt **yātrā-mātraṁ**
saparikara-svaśarīra-nirvāho yāvatā bhavati tāvan-mātram evāhar **ahar**
upanamati milati na tvadhikam \|\|15\|\|

---------------------------------------------------------------------------------------------------------------------

**baladeva-vidyabhūṣaṇaḥ :** tad apy āhāryaṁ **daivād**
bhagavad-icchā-vaśād **yātrā**-**mātraṁ** saparikara-sva-śarīra-nirvāho
yāvatā bhavati tāvan mātram evāhar **ahar** upanamati milati na tv
adhikam \|\|15\|\|

**\...**

**\|\| 10.86.16 \|\|**

**tathā tad-rāṣṭra-pālo'ṅga bahulāśva iti śrutaḥ \|**

**maithilo niraham-māna ubhāv apy acyuta-priyau \|\|**

**śrīdhara-svāmī (bhāvārtha-dīpikā) :** mithilasya janakasya vaṁśyo
maithilaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā śrutadevas
tat-parāyaṇas **tathā** **tad-**rāṣṭra-pālo mithilā-prānta-deśāpatiḥ \|
ubhau śruta-deva-bahulāśvau \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tad-**rāṣṭrasya pālo
rājāpi, **tathā** tādṛśa eva, śrī-kṛṣṇa-bhaktyādinā śrutadeva-sadṛśa ity
arthaḥ \| ato **niraham-**mamāno rājatvābhimāna-śūnyaḥ \| yad vā,
pāla-śabdena prajā-pālanādi-sva-dharma-paratvamapī sūcitam \| tathāpi
**niraham**-mamāno'garvaḥ

ataḥ saharṣaṁ sambodhayati-aṅga! he rājann **iti** \| ata evobhāvapi
tāva-viśeṣeṇācyutasya sarvaiśvarya-paripūrṇasya śrī-kṛṣṇasya **priyau**
\| yad vā, acyutaḥ svacittato vicyuti-rahito bhagavān eva priyo yayos
tau, ayaṁ tu tayos **tathā**-bhūtatve hetu-jñeyaḥ \| ato
bhakti-viśeṣa-vijṛmbhita-dainyabhareṇa śrī-bhagavad-darśane nijāyogyatāṁ
manyamānau **tad** artham api śrī-dvārakāṁ kila na prayātāv **iti**
jñeyam \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatheti \| **tad-**rāṣṭrasya
pālo rājāpi tādṛśa eva śrī-kṛṣṇa-bhaktyādinā śruta-deva-sadṛśa ity
arthaḥ \| ato **niraham-**mānaḥ rājā tvad-bhaktatvābhimāna-śūnyaḥ ata
evobhāvapi aviśeṣeṇa acyutasya bhaktānugrahādi-guṇebhyaś
cyuti-rahitatvena tan-nānmas tasya **priyau** \|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mithalasya janakasya
vaṁśyo maithilaḥ mithilāyām īśvara **iti** vā nirahammānaḥ
rājatvābhimānaśūnyaḥ \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ :** mithilasya janakasya vaṁśyo maithilaḥ
mithilāyāṁ īśvara **iti** vā \| nirahan mānaḥ rājatvābhimāna-śūnyaḥ
\|\|16\|\|

**\...**

**\|\| 10.86.17-19 \|\|**

**tayoḥ prasanno bhagavān dārukeṇāhṛtaṁ ratham \|**

**āruhya sākaṁ munibhir videhān prayayau prabhuḥ \|\|**

**nārado vāmadevo'triḥ kṛṣṇo rāmo'sito'ruṇiḥ \|**

**ahaṁ bṛhaspatiḥ kaṇvo maitreyaś cyavanādayaḥ \|\|**

**tatra tatra tam āyāntaṁ paurā jānapadā nṛ**[^185]**pa \|**

**upatasthuḥ sārghya-hastā grahaiḥ sūryam ivoditam \|\|**

**śrīdhara-svāmī (bhāvārtha-dīpikā) :** prabhur eva svayaṁ **videhān**
deśān **prayayau** \| **kṛṣṇo** vyāsaḥ \| rāmo bhārgavaḥ \| **ahaṁ**
śukaḥ \| evam ādibhiḥ saha \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayoś
śrutadeva-bahulāśvayoḥ \| bhakty eti śeṣaḥ \|\|17\|\|

munīn-nāmato nirdiśati nārada ity-ādi \| **kṛṣṇo** vyāsaḥ \| rāmo
jāma-dagnyaḥ \| **ahaṁ** śukaḥ \| ādinā bhṛgv-ādayaḥ \|\|18\|\|

**tatra** **tatra** purādau \| taṁ śrī-kṛṣṇam\| sūryodaya-samaye
grahāṇām api kiñcit-pratītirastīti tena prabhu-samīpe\'pi te pūjyā evety
uktam \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva prasannaḥ san,
yato **bhagavān** tayor bhāvādy aśeṣajñaḥ
parama-bhakta-vātsalyādi-guṇanidhir vā, rathaṁ svayam **āruhya**,
munibhiḥ prāyo dvārakāyāṁ nivasadbhiḥ, kiṁ vā, sva-bhaktayos **tayoḥ**
santoṣa-viśeṣārthaṁ śrī-bhagavat-smṛti-mātreṇa sadyaḥ samāgataiḥ
sahitaḥ, ata eva prakarṣeṇa yayau, dārukeṇa
śrī-bhagavad-bhāvābhijñenāhṛtam iti tad eka-bhṛtyatvaṁ
śīghra-gamanādikaṁ ca sūcayati \| yad vā, vyoma-mārga-gāmibhir munibhiḥ
sāhityena prabhor api tādṛśa-gamanam āśaṅkya sva-sevā-saubhāgyasya
prabhu-śobhā-viśeṣasya ca sampattaye samānītavam \| munibhiḥ sahāruhya
\|\|17\|\|

munīneva nāmabhir nirdiśati-nārada iti \|
ādi-śabdād-bharadvāja-gautamādayaḥ \| anyat tair vyākhyātam \|

**tatra** caivamādibhiḥ saheti **munibhir** iti prāk tṛtīyāntatayā
nirdiṣṭaiḥ saha yojanārthaṁ kiṁ vā, kenacit kalpitam iti \|\|18\|\|

taṁ śrī-bhagavantamāyāntam iti vartamānatayā sadyo'grebhigamanādikaṁ
bodhayati \| he nṛpeti praharṣāt \| pāṭhāntare tat-tad-deśan-ṛpatayaś ca
\| **grahaiḥ** sahitam ity abhūtopamā, sūryodaye grahāṇām adṛśyatvāt,
tathāpi mahā-tejasvināṁ munīnāṁ śrī-bhagavat-sānnidhyāt-tejohāniḥ sūcata
eva \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva **tayoḥ** prasanna
iti yugmakam \| munibhiḥ sahāruhya tair eva saha gamanaṁ
tayos-tādṛśa-rucitvāt \|\|17\|\|

munīn eva nāmabhiḥ nirdiśati---nārada iti \|\|18\|\|

he nṛpeti \| praharṣāt tathāpi mahā-tejasvināṁ munīnā
bhagavat-sānnidhyāt-tejohāniḥ sūcyata eva \|\|19\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tayoḥ-**prasanna iti \| tau
sveṣṭa-devaśrī-vigraha-paricaryānurodhavaśād evāgantum asamarthā vā
lakṣyātidi-dṛkṣubhyāṁ tābhyāṁ svayam eva darśanaṁ dātuṁ **prayayau** \|
munibhiḥ sahaivāruhy ety anyathā teṣāṁ śramam ālakṣya balādeva munayaḥ
sva-**ratham** ārohitā iti bhāvaḥ \| **kṛṣṇo** vyāsaḥ rāmo bhārgavaḥ
**ahaṁ** śukaḥ \|\|17-19\|\|

---------------------------------------------------------------------------------------------------------------------

**baladeva-vidyabhūṣaṇaḥ : tayoḥ** prasanna iti \| tau
sveṣṭa-deva-śrī-vigraha-paricaryānurodha-vaśād evāgantum
asamarthāvālakṣyātidi-dṛkṣubhyāṁ tābhyāṁ svayam eva darśanaṁ dātuṁ
**prayayau** munibhiḥ sahaivāruhyetānyathā teṣāṁ śramam ālakṣya balād
eva munayaḥ sva**-ratham** ārohitā iti bhāvaḥ \| **kṛṣṇo** vyāso rāmo
bhārgavaḥ **ahaṁ** śukaḥ \|\|17-19\|\|

**\...**

**\|\| 10.86.20 \|\|**

**ānarta-dhanva-kuru-jāṅgala-kaṅka-matsya-**

**pāñcāla-kunti-madhu-kekaya-kośalārṇāḥ \|**

**anye** ca **tan-mukha-sarojam udāra-hāsa-**

**snigdhekṣaṇaṁ nṛpa papur dṛśibhir nṛ-nāryaḥ \|\|**

**śrīdhara-svāmī (bhāvārtha-dīpikā) :** ānartādy-arṇāntās
tad-deśa-vartino nṛ-**nāryaḥ** \| **udāra**-hāsaṁ snigdham īkṣaṇaṁ
yasmiṁs tat \| **dṛśibhir** netraiḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
*tad-deśa-varti-***nṛ-nāryaḥ,** teṣv ānartādy-arṇānteṣu deśeṣu vartinyo
nṛ-nāryo nara-sahitā nāryaḥ tātsthyāt tac-chabdyam iti nyāyena
vānartādyā vidyante yāsāṁ nivāsatvena tās tathā \| **anye**
ukta-deśebhyo\'nya-deśasthāś ca \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ānartādayaḥ** śrī-dvārakāto
videha-deśa-prayāṇe pathi krameṇa deśāḥ, **anye** ca kauśalādy agre
pathi vartamānā ānartādy antargatāś ca deśāḥ \| **papur** iti dṛśāṁ
tad-darśana-rasa-lāmpaṭyena madhupatvaṁ dhvanitam \| paramāsaktyā
\[paramayā bhaktyā\] dadṛśur ity arthaḥ \| tat-tad-deśair bodhitāṁs
tatratyān eva janān nirdiśati---**nṛ-nārya** iti \| he **nṛpa** ! iti
śrī-bādarāyaṇer bhāva-viśeṣeṇa tad-darśanāmṛta-pānautsukyāt \| kiṁ vā,
tad asiddhyānutāpāt \| anyat tair vyākhyātam \|

tatrānartādy-arṇāntā deśāḥ, nṛ-nāryaś ca tat-tad-deśa-vartinya iti
lekhye saṅkṣepārtham ānartādy-arṇāntā ity asyaiva vyākhyā
tat-tad-deśa-vartinya iti, strītvaṁ cānte nirdiṣṭam, nārīṇāṁ
viśeṣaṇāt \| tathā snigdhaṁ ceti lekhye ca-kāra-pāto lekhaka-bhramād iti
\| athavā ānartādyā **nṛ-nāryaḥ**, **anye** tad-deśīyāḥ paśv-ādayo\'pi
\| **udāra-hāsaṁ** ca **tat-snigdhekṣaṇaṁ** ceti tathā tat \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ānartādi**-deśīyāḥ **anye**
anya-deśīyāś ca janāḥ **papuḥ** paramāsaktyā dadṛśur ity arthaḥ \| te ke
? tatrāha---**nṛ-nārya** iti, sarva eva ity arthaḥ \| **ānartādayaḥ**
śrī-dvārakāto videha-prayāṇe krameṇa deśāḥ kecit pārśvasthāś ca
atyutkaṇṭhayā dūrato\'pi milanāt, keṣāñcic ca kṛpārtham eva krameṇa
yathā bhramaṇāt, tad-ānandanārtham eva hi agāc chanakair videhān
\[10.86.21\] iti vakṣyate \| atrāpi **madhu**-deśa-sthānāṁ
śrī-vraja-vāsināṁ milanāvarṇanaṁ pūrvavat teṣām
aprakaṭa-līlā-praveśeneti jñeyam \|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ānartādi-deśīyāḥ
mārga-sannikṛṣṭā eva, **anye** mārga-viprakṛṣṭā api janās tatra
tatrāgatya **dṛśibhir** netrair **mukha-sarojaṁ papus** tan-mādhuryam
āsvādayāmāsuḥ \|\|20\|\|

**\...**

**\|\| 10.86.21 \|\|**

**te**[^186]**bhyaḥ sva-vīkṣaṇa-vinaṣṭa-tamisra-dṛgbhyaḥ**

**kṣemaṁ tri-loka-gurur artha-dṛśaṁ** ca **yacchan \|**

**śṛṇvan dig-anta-dhavalaṁ sva-yaśo'śubha-ghnaṁ**

**gītaṁ surair nṛbhir agāc chanakair videhān \|\|**

**śrīdhara-svāmī (bhāvārtha-dīpikā) :** sva-vīkṣaṇenaiva
**vinaṣṭa**-tamisrā dṛg yeṣāṁ **tebhyaḥ** \| kṣemam abhayam
**artha**-**dṛśaṁ** tattva-jñānaṁ ca \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vinaṣṭa**-tamisrā
nirastājñānā dṛg-buddhir yeṣāṁ **tebhyaḥ** \| abhayaṁ
sāṁsārika-bhayābhāvaṁ tad-dhetu-bhūtaṁ tattvajñānam aparokṣa-jñānaṁ ca
\| tebhya ānartādi-vāsibhyaḥ \| **dig-**antān dhavalayati śodhayatīti
tathā \| sarvatra vyāptam \| aśubha-**ghnaṁ** mahā-pātaka-nāśakam\|
**videhān** mithilā-deśān \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tebhya iti \| pumān
striyā ity eka-śeṣatvāt nṛbhyo nārībhyaś ca ity arthaḥ \| tamisraṁ
netra-roga-viśeṣaḥ \| kiṁ vā, śrī-kṛṣṇa-darśanena vaiyarthyādāndhyam,
**kṣemaṁ** saṁsāra-bhayābhāvaṁ tad artham evārtha**-dṛśaṁ** **yacchan**
**vīkṣaṇa**-mātreṇaiva, yatas trilokasya guruvaratvena vaidhākhyo
\[vedhākhyo\] \| dīkṣā-viśeṣaḥ sūcitaḥ \| **dig-**antāḥ sarvadiśo
dhavalā nirmalā yasmāttat, yato\'śubha-**ghnaṁ** sarvāmaṅgala-nāśakam,
ata evākāśe suraiḥ, bhūmau ca **nṛbhir gītaṁ** sadā gīyamānam ity arthaḥ
\| śanakair iti tat-tad-dānādinā **loka-**prīty artham \| anyat tair
vyākhyātam \|

yad vā, sva-vīkṣaṇenaiva viśeṣato naṣṭaṁ tamisraṁ moha-lakṣaṇam
āvaraṇa-rūpaṁ vā tamo yasyāḥ sā dṛk jñānaṁ yeṣāṁ **tebhyaḥ** \|
**kṣemaṁ** **loka**-dvaya-maṅgalaṁ tad artham **artha-dṛśaṁ**
parama-puruṣārtha-bhakti-jñānam \| anyat samānam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu kathaṁ
parabrahma-vigrahaṁ śrī-bhagavantam ajñānamayaiś cakṣurbhir apaśyan
kathaṁ vāyu-vega-rathaṁ tam anvavartanta tatrāha---tebhya iti \|
sva-vīkṣaṇaṁ sva-viṣayaka-kṛpā-dṛṣṭiḥ pumān striyā ity eka-śeṣatvāt
nṛbhyaḥ nārībhyaś ca ity arthaḥ \| tamisram ajñānaṁ **kṣemaṁ** punas
tad-āpāta-śaṅkā-nirāsam **artha-dṛśaṁ**
tat-svarūpa-bhūta-paramārtha-prakāśaka-cic-chaktiṁ sā cātra bhakti-rūpā
jñeyā bhaktyāham ekayā grāhyaḥ \[bhā.pu. 11.14.21\] ity-ādibhyaḥ tataś
cakṣuruditayā tayaivāpaśyan ity arthaḥ \| ata evāha---**tri-loka-gurur**
iti \| vaidha-dīkṣayaiveti bhāvaḥ \| **dig**-antān diśas tatratyān
dhavalayati nirmalayatīti tathā tat **surair** ākāśa-gāmibhiḥ nṛbhiś ca
kramaśo militaiḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu kathaṁ para-brahma-vigrahaṁ
bhagavantam ajñāna-mayaiś cakṣubhir apaśyan ? kathaṁ vā vāyu-vega-rathaṁ
tam anuvartante ? tatrāha---tebhya iti \| sva-vīkṣaṇaṁ sva-kartṛkā
kṛpādṛṣṭiḥ pumān striyā \[1.2.67\] ity eka-śeṣatvān-nṛbhyo nārībhyaś ca
ity arthaḥ \| **tamisra-**majñānaṁ **kṣemaṁ** punas tad
āpāta-śaṅkā-nirāsam **artha-dṛśaṁ**
tat-svarūpa-bhūta-paramārtha-prakāśa-cicchaktiṁ sā cātra bhakti-rūpā
jñeyā bhaktyāham ekayā grāhyaḥ \[bhā.pu. 11.14.21\] ity-ādibhyaḥ tataś
ca tayā cakṣur uditayaivāpaśyann ity arthaḥ \| eta
evāha---**tri-loka-gurur** iti \| vaidha-dīkṣayaiveti bhāvaḥ \| digantān
diśas tatratyān dhavalayati nirmalayatīti tathā tat \|\|21-30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
parabrahma-vigrahasya tasya mādhuryāsvādanaṁ katham? teṣāṁ prati
sva-netrais tatrāha---**tebhyaḥ** pumān striyā ity eka-śeṣāt nṛbhyo
nārībhyaś ca ity arthaḥ \| sva**-**vīkṣaṇaṁ sva-kṛpāvalokas tena
vinaṣṭaṁ tamisram ajñānaṁ yāsu tathā-bhūtā dṛśo netrāṇi yeṣāṁ
**tebhyaḥ** **artha-dṛśaṁ** paramārthavastv anubhavaṁ **kṣemaṁ**
sva-bhakti-yogaṁ ca sva-mādhurya-viśeṣa-grāhakaṁ **yacchan** bhakty āham
ekayā grāhyaḥ iti tad ukteḥ \|\|21\|\|

**\...**

**\|\| 10.86.22 \|\|**

**te'cyutaṁ prāptam ākarṇya paurā jānapadā nṛpa \|**

**abhīyur muditās ta**[^187]**smai gṛhītārhaṇa-pāṇayaḥ \|\|**

**śrīdhara-svāmī (bhāvārtha-dīpikā) :** abhīyuḥ pratyujjagmuḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te maithilāḥ \| **tasmai**
taṁ pūjayitum \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** acyutaṁ sarva-rūpa-guṇādi
\[sarva-svarūpa-guṇādi\] \| paripūrṇaṁ bhagavantam ākarṇyaiva muditā
jānapadāś ca janās **tasmai** tad arthaṁ gṛhītam arhaṇam
ādi-pūjopakaraṇaṁ yaiste pāṇayo yeṣāṁ te \| he nṛpetī paurādinām
īdṛśa-bhāgyodayena praharṣāt \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** acyutaṁ
sarva-rūpa-guṇādi-sampūrṇaṁ bhagavantam ākarṇyair va muditāḥ jānapadāś
ca janaḥ **tasmai** tad arthaṁ gṛhītam arghyādi-pūjopakaraṇaṁ yaiste
pāṇayo yeṣāṁ te \|\|22\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhīyuḥ pratyujjagmuḥ
\|\|22\|\|

**\...**

**\|\| 10.86.23 \|\|**

**dṛṣṭvā ta uttamaḥ-ślokaṁ prīty-utphullānanāśayāḥ \|**

**kair dhṛtāñjalibhir nemuḥ śruta-pūrvāṁs tathā munīn \|\|**

**śrīdhara-svāmī (bhāvārtha-dīpikā) :** prītyotphullāny ānanāny āśayā
antaḥ-karaṇaṇi ca yeṣāṁ te \| kaiḥ[^188] śirobhiḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te uktārthāḥ \| yathā taṁ
**tathā** **munīn** pūrvaṁ śrutāḥ **śruta-**pūrvās tān**-nemuḥ**
\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** uttama-ślokam iti-yasya
dūrataḥ sadyaśaḥ śravaṇena ciraṁ didṛkṣā āsīt, kiṁ vā, tenāpi kṛtarthatā
syāttaṁ sākṣād-dṛṣṭvety arthaḥ \| **kair** iti śrī-mukha-darśanārthaṁ
**tathā** tenaiva prakāreṇa munīṁś ca yataḥ **śruta**-pūrvān \| iti
teṣāṁ māhātmyādi-jñānam, tena darśane cautsukyaṁ sūcitam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** uttama-ślokam iti \| yasya
dūrataḥ sad-yaśaḥ-śravaṇena ciraṁ didṛkṣā āsīt kiṁ vā, tenāpi kṛtārthatā
syāt taṁ sākṣād-dṛṣṭva ity arthaḥ \| **kair** iti \|
śrī-mukha-darśanārthaṁ **tathā** tenaiva prakāreṇa munīṁś ca yataḥ
**śruta-**pūrvān iti teṣāṁ māhātmya-jñānaṁ tena darśane cautsukyaṁ
sūcitam \|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kaiḥ śirobhiḥ dhṛtā
añjalayo yeṣu taiḥ \|\|23-24\|\|

**\...**

**\|\| 10.86.24 \|\|**

**svānugrahāya samprāptaṁ manvānau taṁ jagad-gurum \|**

**maithilaḥ śrutadevaś** ca **pādayoḥ petatuḥ prabhoḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** śrī-kṛṣṇam \|
kim-bhūtam-jagadbhiḥ sarva-lokair gamyate sva-svābhilaṣitāvāptaye
prāpyate iti jagadgu auṇādiko\'tra-ḍuḥ brāhmaṇa-kulaṁ tadrāti svīkaroti
svīyatveneti **jagad-**gurur atrāpi rāterḍhuḥ brāhmaṇa-kula-sahitam ity
arthaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jagato guruṁ
śrī-brahmādi-parama-pūjyam api svayor anugrahāyaiva samyak
sva-priya-muni-gaṇa-sāhity-ādinā \| prāptam āgataṁ manyamānau ato bhakty
udrekeṇa prabhor jijeśvarasya sarvābhīṣṭa-pradāna-samarthasya vā,
**pādayoḥ** **petatuḥ**, dvija-śreṣṭhasyāpi śruta-devasya paścān-nirdeśo
vinaya-lajjādi-viśeṣeṇa rājñaḥ paścād-vartitvāt \| evam agre\'pi
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jagato guruṁ śrī-brahmādīnām
api parama-pūjyaṁ svayor anugrahāyaiva samyak
svābhīṣṭa-muni-gaṇa-sāhity-ādinā prāptam āgataṁ manyamānau ato bhakty
udrekeṇa prabhor nijeśvarasya sarvābhīṣṭa-pradāna-samarthasya vā
**pādayoḥ** **petatuḥ** dvija-śreṣṭhasyāpi śruta-devasya paścān-nirdeśa
ādara-yogyatayā saṅkocena paścādvartitvāt \|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.86.25 \|\|**

**nyamantrayetāṁ dāśārham ātithyena saha dvijaiḥ \|**

**maithilaḥ śrutadevaś** ca **yugapat saṁhatāñjalī \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātithyenātithi-yogyena
karmaṇā **nyamantrayetāṁ** bhojanārthaṁ prārthayatām \| saṁhataḥ
kṛto\'ñjaliḥ prasṛta-karadvaya-saṁyogo yābhyāṁ tau

\|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dāśārham**
aśeṣaiśvarya-prakaṭanārthaṁ yadukule\'vatīrṇaṁ bhagavantam, dvijair
munibhiḥ sahitaṁ **yugapat** nyamantrayetām, **saṁhatāñjalī**
baddhāñjalī santau \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dvijair munibhiḥ **saha**
sahitam \|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nyamantrayetām ity ārṣam
\|\|25\|\|

**\...**

**\|\| 10.86.26-27 \|\|**

**bhagavāṁs tad abhipretya dvayoḥ priya-cikīrṣayā \|**

**ubhayor āviśad geham ubhābhyāṁ tad-alakṣitaḥ \|\|**

**śāntān apy atha tān dūrāj janakaḥ sva-gṛhāgatān \|**

**ānīteṣv āsanāgryeṣu sukhāsīnān mahā-manāḥ \|\|**

**śrīdhara-svāmī (bhāvārtha-dīpikā) : tad** abhipretyāṅgī-kṛtya tat
tadobhābhyām api tābhyāṁ mad-gṛhād anyasya gehām yātīty alakṣito'viditaḥ
\| yad vā, **ubhābhyāṁ** rūpābhyāṁ **tad** alakṣitas tābhyām alakṣita
iti \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tan-nimantraṇam \| tābhyāṁ
śruta-deva-bahulāśvābhyām \| tat-padasya tadārthatve kliṣṭa-kalpanām
apekṣyāha---yadveti \|\|26\|\|

**janakaḥ** īśvarān-pūjayāñcakre iti tṛtīyenānvayaḥ \| śrotum api dūrān
karṇāviṣayān \| asatāṁ tac-chravaṇam api durlabham iti bhāvaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān
bhakta-vātsalyādy aśeṣa-guṇa-prakaṭanārthaṁ paraḥ śrī-kṛṣṇaḥ, ā samyak
munisāhity-ādināviśat praviveśa \|\|26\|\|

tataḥ śrī-śruta-devasya bhagavad ādeśādi-viśeṣaṁ vakṣyannādau
sūcīkaṭahanyāyena rājño vṛttam āha---śrotum ity-ādibhir navabhiḥ janaka
iti \| janaka-vaṁśyatvena sarvajñāna-sampattiḥ sūcitā, ato **mahā-**manā
gabhīrāśayaḥ, ata eva pravṛddhayā bhaktyā īśvarān \| pūjayāñcakra iti
tribhir anvayaḥ \| uddharayeti raṣakārayoḥ pṛthak-pāṭhaś
chando\'nurodhāt \| pāṭhāntare tv avivakṣitatvād asandhiḥ \|
uddharṣahṛdaya iti pṛthak-padaṁ cit-sukha-sammatam \|\|27-28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ā samyak
muni-sāhity-ādināviśat praviveśa ato\'tra nija-dvaidhībhāve munīnām api
svātantryaṁ nāsīd iti bhāvaḥ \|\|26\|\|

tat-krameṇaivādau rājño vṛttam āha---tatra śrotum iti sārdha-dvayakam \|
**mahā-manāḥ** śrī-kṛṣṇa-niṣṭhatvena mahat sarvotkṛṣṭaṁ mano yasya saḥ
ata eva pravṛddhayā bhaktyā pravṛddha-bhaktyā uddharṣa ity asaṁhitātvād
asandhiḥ \| vahan dhārayan \| gandheti-sārdhakam \| govṛṣā balīvardāḥ
gandhādīnām ārthika eva kramo jñeyaḥ \|\|27-29\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tad** **abhipretya**
mad-gṛham evāyātv iti dvayor eva vāñchitaṁ jñātvā **ubhayor** **āviśad**
iti svasya munīnāṁ ca prakāśa-dvayī-karaṇāt \| tat tadā **ubhābhyāṁ**
alakṣita iti mamaiva nimantraṇam aṅgīkṛtya mad-gṛham eva kṛpāluḥ prabhur
āyāti \| śrutadevas tu prabhu-rahita evāyam ekākī sva-gṛhaṁ yātīti rājā
yathā vicārayati sma tathā śrutadevo'py atas tayor api dvau dvau
prakāśāv ivābhūtām \| ekaḥ kṛṣṇa-saṁyukto hṛṣṭaḥ, anyaḥ kṛṣṇa-viyukto
viṣaṇṇa iti \| kṛṣṇa-saṁyukta-rāja prativeśi-janaiḥ śrutadevaḥ
kṛṣṇa-viyukto, viṣaṇṇo dṛśyate sma tathaiva
kṛṣṇa-saṁyukta-śrutadeva-prativeśi-janaiḥ rājāpi kṛṣṇa-viyukto viṣaṇṇa
iti \|\|26-27\|\|

**\...**

**\|\| 10.86.28 \|\|**

**pravṛddha-bhaktyā uddharṣa-hṛdayāsrāvilekṣaṇaḥ \|**

**natvā tad-aṅghrīn prakṣālya tad-apo loka-pāvanīḥ \|\|**

**śrīdhara-svāmī (bhāvārtha-dīpikā) :** uddharṣam udgata-harṣaṁ hṛdayaṁ
yasya, asrair āvile klinne īkṣaṇe yasya saḥ, sa ca sa ca \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad** aṅghrīn kṛṣṇa-sahitam
unicaraṇān \| **tad** apas tac-caraṇa-jalāni \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : asrāvilekṣaṇaḥ**
aśruklinna-nayanaḥ \|\|28\|\|

**\...**

**\|\| 10.86.29 \|\|**

**sa-kuṭumbo vahan mūrdhnā pūjayāṁ cakra īśvarān \|**

**gandha-mālyāmbarākalpa-dhūpa-dīpārghya-go-vṛ**[^189]**ṣaiḥ \|\|**

**śrīdhara-svāmī (bhāvārtha-dīpikā) : īśvarān** \| īśvaraṁ tat tulyāṁś
cety arthaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īśvaraś ceśvarāś cety
eka-śeṣaḥ \| ityartha iti-īśvaravajjagatsu pūjyatveneśvaratulyāniti
bhāvaḥ \| yad vā,-īśvaro vidyate yeṣu ta īśvarā iti mattvarthīyo\'c \|
īśvarasahitān ity arthaḥ \| **go-vṛṣair** iti madhuparkāṅgatvenoktam mā
gāmanāgāmaditiṁ vadhiṣṭa iti śrutyā darśanamātraṁ vihitaṁ vadhasya
niṣiddhatvādityuktaṁ purastāt \| goṣu vākṣu **vṛṣaiḥ** śreṣṭhaiḥ
śrutivākyair iti vā \|\|29\|\|

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vahan** dhārayan,
**go-**vṛṣā balīvardāḥ, kiṁ vā, gāvo vṛṣāś ca taiḥ, gandhādīnāṁ
krama-sad-bhāve\'py arghyasya paścād uktiḥ prāg atisambhrameṇa
vismṛtasya tasya paścād arpaṇāt, kiṁ vā,
bhojana-maṅgalārthadī-pānantaram api tasyāpekṣyatvāt, **go-**vṛṣāś ca
prāk paścād-vātithyena deyā eveti dik \|\|29\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** īśvaraḥ kṛṣṇaś ca
īśvaratulyā munayaś ca tān **īśvarān** \|\|29-30\|\|

**\...**

**\|\| 10.86.30 \|\|**

**vācā madhurayā prīṇann idam āhānna-tarpitān \|**

**pādāv aṅka-gatau viṣṇoḥ saṁspṛśañ chanakair mudā \|\|**

**śrīdhara-svāmī (bhāvārtha-dīpikā) :** prīṇan prīṇayan \| saṁspṛśan
saṁmardayan \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : madhurayā**
laukika-ślāghāyuktayā \| idaṁ vakṣyamāṇam \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** annena **tarpitān**
santoṣitān sataḥ sarvāneva dhanyo\'smi kṛta-kṛtyo\'smi ity-ādinā vā
prīṇayan \| idaṁ vakṣyamāṇam āha---bhagavantam, agre bhavānity-ādhukteḥ
\| yad vā, sarvānevāha \| tataś ca bhavān ity-ādi taṁ pratyuktyaiva tān
sarvān pratyapi saṅgacchet \| tasyaiva sarva-prādhānyāt \| viṣṇos
trivikrama-rūpeṇa padbhyāṁ viśva-vyāpakasyāpi bhagavataḥ kṛpayā aṅkaṁ
svakroḍaṁ **gatau**, kiṁ vā, bhakta-vātsalyādy aśeṣa-guṇa-prakaṭanena
viśva-vyāpakasya, ataḥ svayam **aṅkagatau** santau, ato **mudā** samyak
cāturya-viśeṣeṇa spṛśan \| śanakair iti sukomalatvāt \| ata eva
saṁspṛśann iti saṁsparśana-mātram uktam \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** annena **tarpitān**
santoṣitān sataḥ sarvān eva dhanyo\'smi kṛta-kṛtyo\'smīty-ādi**-vācā**
prīṇayan idaṁ vakṣyamāṇam āha \| śrī-bhagavantam agre bhavānity-ādy
ukteḥ \| **viṣṇoḥ** viśva-vyāpakasyāpi bhagavataḥ kṛpayā aṅkaṁ svakroḍaṁ
**gatau** tatrāpi paryāptāv ity arthaḥ \| ato **mudā** samyak
caturya-viśeṣeṇa spṛśan śanakair iti sukomalatvāt ata eva saṁs-pṛśann
iti saṁsparśana-mātram uktam \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha athāpi darśanaṁ gataḥ
\|\|31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.86.31 \|\|**

**śrī-bahulāśva uvāca---**

**bhavān hi sarva-bhū**[^190]**tānām ātmā sākṣī sva-dṛg vibho \|**

**atha nas tvat-padāmbhojaṁ smaratāṁ darśanaṁ gataḥ \|\|**

**śrīdhara-svāmī (bhāvārtha-dīpikā) : ātmā** cetayitā \| **sākṣī**
prakāśakaḥ \| **sva-dṛk** sva-prakāśaḥ \| **sva-dṛk** sva-prakāśaḥ \|
athātaḥ kāraṇāt \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** to **bhavān** sveṣu
prakāśate iti sva-prakāśaḥ ataḥ kāraṇād ity arthaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ayogyasyāpyātmano gṛhe
svayam eva śrī-bhagavataḥ sākṣāt samāgamena nirupādhi-kṛpā varṇayaṁs taṁ
stauti-**bhavān** iti \| **hi** yataḥ sarveṣāṁ brahmādīnāṁ tṛṇāntānāṁ
jīvānāṁ **sākṣī** sarvendriya-prakāśakaḥ \| ātmatvādau hetuḥ---he
**vibho**! he **sarva-**vyāpaketi parameśvareti vā \| **atha** asmād eva
jīvānāṁ tvad-darśane śakty abhāvāt kṛpayā svayam eva no\'smākaṁ
**darśanaṁ** **gataḥ**, dṛṣṭo\'bhūḥ \| bahutvaṁ nija-parivārādy apekṣā,

kiṁ vā, tad-darśanenātmano bahu-bhānatvāt, evam agre\'pi \|

nanu tarhy anyeṣām api sarveṣāṁ dṛśyo na kiṁ bhaveyam? tatrāha---tvad
iti \| bhaktya-bhāvād iti bhāvaḥ \| iti darśanasya smaraṇa-hetukatve\'pi
svadṛktvaṁ saṅgacchetaiva, tat-kāruṇyenaiva tasya dṛśyatvāt, tathā
smaraṇasyāpi kṛpayā tenaiva

pravartitatvāc ca \| evaṁ nirūpyādhi-kṛpatvaṁ siddham eva, athavā
athāsmād ātmatvāt sākṣitvāc ca hetoḥ smaratām, ata eva **darśanaṁ**
**gataḥ** \| asmābhis tvaṁ dṛṣṭaḥ, tathāpy asmākaṁ smaraṇa-śaktyā
tvad**-darśanaṁ** na sidhyet, kintu kevalaṁ **tvat**-kṛpālutvād evety
āha \| yataḥ svadṛk ātmānaṁ svam eva darśayatīty arthaḥ \| yad vā, sveṣu
bhakteṣu dṛk kṛpā-dṛṣṭir yasya saḥ \|
sahaja-nija-bhakta-vātsalya-guṇasya, na tv asmākaṁ guṇasyāpekṣayeti
bhāvaḥ \| tac ca yuktam evety āha---**vibho**! he
**sarva-**sadguṇa-paripūrṇeti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ayogyasyātmano gṛhe svayam
eva bhagavataḥ sākṣāt-samāgamanena nirupādhi-kṛpāṁ varṇayaṁs
stauti---**bhavān** iti \| **hi** yataḥ svayaṁ-prakāśo
anyāpekṣya-prasādo\'pi svabhāvata eva vibhinnāṁśa-rūpa-jīvānāṁ cetayitā
cit-svarūpāśrayaḥ yathā sūryamaṇḍalo nijāṁśūnāṁ jyotī-rūpatāśrayaḥ tatas
tad upādhīnām api cetanavat-kartā tvam eva ity arthaḥ \| ata eva
laukikaḥ **sākṣī** yathā svayam anāsakto\'nyebhyo viṣayaṁ prakāśayati
tathā jīvebhyas tvam api \| **atha** asmād eva jīvānāṁ
tvad-darśana-śakyatvāt tava kṛpālu-svabhāvatvāc ca hetor
no\'smat-kartṛkaṁ dṛśanaṁ **gataḥ** svayam eva kṛpayā
sva-prakāśatā-śakti-prakāśaneneti bhāvaḥ \| kīdṛśām api smaratām api
yathā-kathañcit-smaraṇa-mātraṁ kurvatām api na tu tatra
prema-saṁyuktānandārthaṁ vā prayāsaṁ kurvatām ity arthaḥ \|
ambhoja-rūpeṇājñātamahimatvenāpi prāpta-saṅgasya tasya tāpa-hāritvaṁ
svābhāvikam eveti vyañjitam \| jīvānām iti **bhūtānām** iti vā pāṭhaḥ
\|\|31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmā** cetayitā ato jaḍaṁ
māṁ ceta-nīkṛtya kṛpayā sva-bhaktau pravartayasīti bhāvaḥ \| **sākṣī**
bhadrābhadra-karma-draṣṭā ato mad anuṣṭhitāṁ sva-bhakti svayam eva
nityaṁ paśyasīti bhāvaḥ \| **sva-dṛg** iti tvayi na kāpi
vijñāpanāpekṣeti bhāvaḥ \| **atha** ata eva smaratām iti yadi prabhur
eva svayam evāgatya **darśanaṁ** dadāti tadaiva darśana-prāptir asmākam
anyathā tu sva-gṛhe tadīya-śrī-vigraha-prāty ahika-paricaryāṁ
kṣaṇa-mātram api tyaktvā kvāpi gantum aśaknuvatām asmākaṁ na
tad-bhāgya-sambhava iti satataṁ cintayatām ity arthaḥ \|\|31\|\|

**\...**

**\|\| 10.86.32 \|\|**

**sva-vacas tad ṛtaṁ kartum asmad-dṛg-gocaro bhavān \|**

**yad** **ātthaikānta-bhaktān me nānantaḥ śrīr ajaḥ priyaḥ \|\|**

**śrīdhara-svāmī (bhāvārtha-dīpikā) : ananto** bandhur api, **śrī**r
bhāryāpi, **ajaḥ** putro'pi \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ananto** baladevaḥ \| **tat
sva-vacaḥ** tat kiṁ **yad** ity **āttha** **ekasminn anto**\'dhyavasāyo
yasyāḥ sā ekāntā, sā cāsau bhaktir ekānta-bhaktir abhedopāsanā, tadvān
ekānta-bhakto jñānīty arthaḥ \| priyo hi jñānino'tyartham ahaṁ sa ca
mama **priyaḥ** \[gītā 7.17\] ity ukteḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tad** evokta-poṣa-ṇyāyena
viśadayati---**sva-** iti \| **ekasmin** bhagavaty eva **anto** niṣṭhā
yasya bhaktasya, tasmāt \| **me** mama **na priya** iti **yad āttha**
vadasi, **tad** **anantaḥ** śrī-baladevaḥ śeṣo vā, svasya ca bandhutvaṁ
śrī-lakṣmaṇādi-rūpeṇa sahāvatīrṇatvāt, parama-pārṣadatvād vā \|
bandhutvādinā na **priyaḥ**, vastuto bhakti-viśeṣād eva \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athavā **sva-vaca** iti ayam
arthaḥ \| **ekānta**-**bhaktān me** mama **ananto** bhrātṛtvenāpi
**śrīr** jāyātvenāpi **ajaḥ** putratvenāpi na **priyaḥ,** kintu te\'py
ekānta-bhaktatvenaiva mama preṣṭhā ity arthaḥ \| **tad** etad-yad āttha
tat-svavacaḥ **ṛtaṁ** satyaṁ kartuṁ darśayituṁ **bhavān
asmad-dṛg-gocaro** \'bhūt **tad** anugāmitāṁśenaivāsmān praty api kṛpāṁ
kṛtavān ity arthaḥ \| yad vā, yatas te saṅge samānītā na santi kintv eta
evānītā iti bhāvaḥ \| atra śānta-rasa-maya-bhaktatvād asya yuktam
evaitat yata eva tathaiva śrī-bhagavad-āvirbhāva iti \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sva-vacaḥ** \| ata eva tubhyaṁ nama
iti tasmād āstāṁ tava sākṣād-rūpeṇa sā vārtā \|\|32-34\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ananto** bhrātāpī, **śrīr**
bhāryāpi, **ajaḥ** putro\'pi
dvārakāto\'tidūre\'trānya-prayojanāsad-bhāve\'pi yad āgatya
sva-darśana-madāḥ \| ato mama svasya tvad-ekānta-bhaktatve yaḥ saṁśayaḥ
āsīt, sa sañcchinna iti bhāvaḥ \| yad vā, yasmād evaṁ tasmād asmān api
**dṛg-**gocarī-bhūya **ekānta**-**bhaktān** **kartum** icchasīti bhāvaḥ
\| evaṁ videdetat-prakāraka-jñānavān \|\|32-33\|\|

**\...**

**\|\| 10.86.33 \|\|**

**ko nu tvac-caraṇāmbhojam evaṁ-vid visṛjet pumān \|**

**niṣkiñcanānāṁ śāntānāṁ munīnāṁ yas tvam ātma-daḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evaṁ-**vit uktārthajñaḥ \|
ekānta-bhaktebhyaḥ kiṁ dadātīti cedāha---**ātmadaḥ**
svarūpa-sākṣātkāra-pradaḥ \|\|33-35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho tvat-kṛpayā
bhaktyaiva tvad-darśanaṁ labhyeteti kiṁ vaktavyam? mumukṣavo\'pi
tvat-kṛpayaiva mokṣaṁ labhanta ity āha---ka iti \| **nu** vitarke,
pumāṁścet, evam ity asyaivārtham āha---**niṣkiñcanānāṁ** nirahaṅkārāṇām,
ataḥ **śāntānāṁ** rogādi-rahitānām, yato **munīnāṁ** jñāna-parāṇām ity
arthaḥ \| **ātmadaḥ**, **ātma**-tattva-prakāśanena mokṣadāta ity arthaḥ
\| athavā **evaṁ** bhaktaika-priyatvam astīti tathā saḥ \|
bhakta-prīyatvam eva pradarśayati-**niṣkiñcanānāṁ** tv adarthaṁ
tyaktāśeṣa-parigrahaṇam, yataḥ **śāntānāṁ** tvad eka-niṣṭhacittānām \|
tatraiva hetuḥ---**munīnāṁ** śāstrārtha-tattvābhyāsavatām, ātmado vaśyo
bhavasīty arthaḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv ekānta-bhaktānugāmitvam
api bhavatāṁ durlabhaṁ tatas tat-praśastyā bhavatāṁ kiṁ satyaṁ tathāpi
tava tādṛśa-guṇa eva mādṛśam āsaṁ jayatīty āha---ka iti yugmakena \|
**evaṁ** vakṣyamāṇa-prakāraṁ kaṁ guṇaṁ vetti yaḥ sa **ko** **visṛjet**
muktāv amuktāv api tyajet tatraikānta-bhakta-viṣayaṁ kṛpā-guṇam
anuvadannatyāge hetum āha---**niṣkiñcanānāṁ** tvad arthaṁ
tyaktāśeṣa-parigrahāṇāṁ yataḥ **śāntānāṁ** tvad eka-niṣṭha-bhaktānāṁ
tatraiva hetuḥ---**munīnāṁ** śāstra-tattvābhyāsavatām **ātmadaḥ** vaśyo
bhavatīty arthaḥ \| aho yat-sambandhenaiva samprati prakaṭī-bhūya
sarvatraiva kṛpā-guṇā-nirargalam eva vistārayann asīti tatrāpy atiśayam
āha---ya iti \| ya ekānta-bhakta-kṛpālur bhavān iha jagati viśeṣeṇa
pūrvato\'py ādhikyena tene vistārayāmāsa \|\|33-34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.86.34 \|\|**

**yo'vatīrya yador vaṁśe nṛṇāṁ saṁsaratām iha \|**

**yaśo vitene tac-chāntyai trai-lokya-vṛjināpaham \|\|**

**śrīdhara-svāmī (bhāvārtha-dīpikā) : tac** **chāntyai** saṁsāropaśamāya
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā), jīva-gosvāmī (laghu-vaiṣṇava-toṣaṇī) :** *na
vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
cāśeṣaiśvarya-prakaṭanena sarva eva samuddhṛtā ity āha---ya iti \|
tasmai tubhyam iti pareṇa pūrveṇaivānvayaḥ \| **iha** bhūtale, viśeṣeṇa
pūrvato\'py ādhikyena tene vistārayāmāsa, asmin prapañce **saṁsaratām**
iti vā \| evaṁ saṁsārasyānivṛttir uktā \| **tac chāntyai** ity atra
hetuḥ---trailokyasya trilokī-sthitāśeṣa-jīvānāṁ vṛjinaṁ saṁsāra-duḥkham,
apa dūrato hantīti tathā tat \| anyat tair vyākhyātam \|

yad vā, tasyai anirvacanīyayai śāntyai prema-sukhāya, kiṁ vā,
bhakti-rasena tvad eka-niṣṭha-cittāyai \| saṁsāra-duḥkha-dhvaṁsaś
cāvāntara-phalanyāyena svata eva sidhyatīty āha---**trai**-lokyeti \|
dvitīya-pakṣokta-bhakti-siddhānte cedaṁ saṅgatam eva \|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tac chāntyai**
saṁsāropaśamāya \|\|34\|\|

**\...**

**\|\| 10.86.35 \|\|**

**namas tubhyaṁ bhagavate kṛṣṇāyākuṇṭha-medhase**[^191] **\|**

**nārāyaṇāya ṛṣaye su-śāntaṁ**[^192] **tapa īyuṣe \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiñcid agre prārthayituṁ
prāk praṇamati---nama iti \| akuṇṭha-**medhase**\'paricchinna-jñānāyeti
kim anyair-jñāpyas tvam iti bhāvaḥ \| kiṁ ca, sarva-loka-hitārtham
adyāpi badarikāśrame nija-rūpeṇaikena tapas tapyamānāyety
āha---nārāyaṇāyeti\| **ṛṣaye** jaṭā-maṇḍala-dhāraṇādinā tapasvi-veṣāya,
śāntāya kāmādy anupahata-cittāya brahma-carya-niṣṭhatvāt,
tac-caikādaśa-skandhe suvyaktam, ato\'smākam api hitaṁ kartum arhasīti
bhāvaḥ \| yad vā, kiṁ ca, , **nārāyaṇāya** sarva-jīvāśrayāya yata
**ṛṣaye** veda-draṣṭre ata eva śāntāya nirvikārāya sukhaghanāya vā,
tathāpi loka-śikṣārthaṁ tapaḥ kṣātra-gṛhi-dharmam **īyuṣe** ācarata ity
arthaḥ \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha kiñcid agre prārthayituṁ
prāk praṇamati---nama iti \| akuṇṭha**-medhase** aparicchinna-jñānāyeti
\| kim anyair jñāpyas tvam iti bhāvaḥ \| kiṁ ca, sarva-loka-hitartham
adyāpi badarikāśrame nija-rūpeṇaikena tapo-līlām api kartra ity
āha---nārāyaṇāyeti \| ato\'smākam api hitaṁ kartum arhasyev eti bhāvaḥ
\| yad vā, kiṁ ca, **nārāyaṇāya** sarva-jīvādy āśrayāya yataḥ **ṛṣaye**
veda-draṣṭre ata eva śāntāya nirvikārāya sukha-ghanāya vā tathāpi
loka-śikṣārthaṁ tapaḥ-kṣātra-gṛhi-dharmam **īyuṣe** ācārata ity arthaḥ
\| suśānta-**tapa** iti pāṭhe loka-hitakāri-**tapa** ity arthaḥ
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aṁśa-rūpeṇāpy āha---nārāyaṇāyeti
\|\|35-43\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-gṛhe katicid-dināni
vāsayituṁ stauti-akuṇṭhā medhā yata iti tavātra nivāsenāsmākam api
buddhir akuṇṭhā viṣaya-śarairbhettum aśakyā bhavatv iti bhāvaḥ \|
**ṛṣaye** nārāyaṇāyeti yathā badarikāśrame bhārata-bhūmi-bhāgyena
vartase tathaivātra mithilā-bhū-bhāgyaṁ prakaṭayan kiyanti dināni
vartasveti bhāvaḥ \| suśānta**-tapa-īyuṣe** iti
dvārakā-samucita-bhogya-vastu-varjite\'tra mama gṛhe vasatas tava tapaś
caraṇam eva bhaviṣyatīti bhāvaḥ \|\|35\|\|

**\...**

**\|\| 10.86.36 \|\|**

**dināni katicid bhūman gṛhān no nivasa**[^193] **dvijaiḥ \|**

**sametaḥ pāda-rajasā punīhīdaṁ nimeḥ kulam \|\|**

**śrīdhara-svāmī (bhāvārtha-dīpikā) : gṛhān** \| gṛheṣv ity arthaḥ
\|\|36-37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ya ityartha
iti-saptamyarthe dvitīyā chāndasīti bhāvaḥ \|\|36-37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ stutvā sa-dainyaṁ
prārthayate-dinānīti \| **katicid** iti vinayādināsvalpānīti sākṣād
avadhy anuktyā anantānīti bhāvaḥ \| nanu yādavādīnām apekṣayāny atrāpi
na vāso\'pekṣaṇe, tatrāha---**bhūman**! he sarva-vyāpaketi svaktyātrāpy
anyatrāpi svayaṁ sthātuṁ prabhavasīti bhāvaḥ \| idaṁ parokṣa-jñāna-param
\| punīhi advaitādi-durvāsanātaḥ śodhaya \| yad vā, nṛṇāṁ locaneṣu
nimini-vāsa-jāta-nimeṣeṇa śrī-gopy-ādīnāṁ
tvad-darśanānanda-vighātāj-jātāparādhaṁ tat**-kulam**, tasmāt punīhīty
arthaḥ \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ stutvā sadainyaṁ
prārthayate---dinānīti \| **katicid** iti vinayoktiḥ \| he **bhūmann**
iti yadyapi sarva-paripūrṇas tvaṁ tathāpi kṛpayaiveti bhāvaḥ \|
tathaivāha---**gṛhān** iti \| nivasety atra nivasann iti kvacit-pāṭhaḥ
\| nimes tvad-bhaktasya \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sametaḥ** sahitaḥ
\|\|36-37\|\|

**\...**

**\|\| 10.86.37 \|\|**

**ity upāmantrito rājñā bhagavāṁl loka-bhāvanaḥ \|**

**uvāsa kurvan kalyāṇaṁ mithilā-nara-yoṣitām \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti ekam, upa
dākṣiṇyenāmantritaḥ prārthitaḥ sann-uvāsa, yato loka-bhāvanaḥ
sarva-jīva-paripālakaḥ, tatrāpi bhagavān bhakta-vātsalyādy
aśeṣa-guṇa-prakaṭanapara ity arthaḥ \| ato mithilāyā narāṇāṁ puṁsāṁ
yoṣitāṁ ca prāyo\'jñāna-parāṇāṁ mokṣādi-prayāsatyājanena kalyāṇaṁ
viśuddha-bhakti-lakṣaṇa-maṅgalaṁ sukha-viśeṣaṁ vā kurvan san \|\|37\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** upa ādhikyena āmantritaḥ
prārthitaḥ san \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.86.38 \|\|**

**śrutadevo'cyutaṁ prāptaṁ sva-gṛhāñ janako yathā \|**

**natvā munīn**[^194] **su-saṁhṛṣṭo dhunvan vāso nanarta ha \|\|**

**śrīdhara-svāmī (bhāvārtha-dīpikā) : dhunvan** paribhramayan \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha śrutadevotsavam
āha---śruteti \| **dhunvann** iti antarbhāvita-ṇijarthaḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** acyutaṁ
sarvaiśvarya-paripūrṇaṁ bhagavantaṁ prāptaṁ mahā-bhakta-munibhiḥ saha
svayam evāgatam, janako yatheti pravrddha-bhaktyāsrāvilekṣaṇa ity
atidiśati, ha harṣe \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : janako** yatheti \|
pravṛddha-bhaktyā so\'pi asrāvilekṣaṇa ity atidiśati \| munīś ceti
**munīn** iti vā pāṭhaḥ \| **ha** harṣe \|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dhunvann** ānandena vāsaḥ
karābhyāṁ dhṛtvā svamūrdhopari bhrāmayan \|\|38\|\|

**\...**

**\|\| 10.86.39 \|\|**

**tṛṇa-pīṭha-bṛṣīṣv etān ānīteṣūpaveśya saḥ \|**

**svāgatenābhinandyāṅghrīn sa-bhāryo'vanije mudā \|\|**

**śrīdhara-svāmī (bhāvārtha-dīpikā) :** avanije avaninije prakṣalitavān
\|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tṛṇa**-pīṭhāni kaṭāni
kuśādi-nirmitāni tānyeva vṛṣyastāsu \| vratinām āsanaṁ vṛṣī ity amaraḥ
\| **etān** ṛṣīn \| ānīteṣv anyeṣūr ṇādyāsaneṣu \|
avanije\'trābhyāsa-lopas tv ārṣaḥ \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : etān** acyutādīn sarvān
yatīnām āsanaṁ bṛṣiḥ, puṁ-liṅgo\'pi \| ānīteṣu svasya prativeśināṁ ca
gṛhādāhṛteṣu \| prema-vaivaśyena svayam eva has teṣu gṛhītvopaveśya
\|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : etān** acyutādīn sarvān yatīnām
āsanaṁ vṛsiḥ puṁl-liṅgo\'pi \| ānīteṣu svasya prativeśināṁ ca gṛhād
āhṛteṣu nūtaneṣu prema-vaivaśyena svayam eva caraṇeṣu gṛhītvopaveśya
\|\|39\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bṛsir darbhāsanaṁ keṣucit
sva-gṛhābhyantarāt keṣucit prativeśi-gṛhādānīteṣu avanije avaninije
prakṣālayāmāsa \|\|39\|\|

**\...**

**\|\| 10.86.40 \|\|**

**tad-ambhasā mahā-bhāga ātmānaṁ sa-gṛhānvayam \|**

**snāpayāṁ cakra uddharṣo labdha-sarva-manorathaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :
tad**-ambhasāvane-jana-jalena \| **ātmānaṁ** sva-deham \| gṛhaṁ
bhāryānvayaḥ putradis tābhyāṁ sahitam \| sarveṣāṁ manāṁsi ratho vāhanaṁ
yasya sa **sarva-manorathaḥ** \| **sarva-**hṛd-vāsī harissa labdho yena
sa tathā \| antaryāmī dṛg-viṣayo jāto\'ho bhāgyaṁ mamety **ātmānaṁ**
ślāghitavān iti bhāvaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahān bhāgo
**bhāga-**dheyaṁ kiṁ vā, bhakti-lakṣaṇaḥ prāpyāṁśo yasya saḥ, ata
evodrikto harṣo yasya tathā-bhūtaḥ san, gṛhakuṭumba-sahitam asnapayat \|
tenaiva labdhāḥ sarve manorathā yena saḥ \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tad** ambhaseti \| śrī-kṛṣṇasya
caraṇāmbhasā tu **tad** agocareṇa ity arthaḥ \| **mahā-bhāga** iti
śrī-manmunīndrasya tasminn ādaraḥ \| uddharṣatve hetur labdheti
\|\|40\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.86.41 \|\|**

**phalārhaṇośīra-śivāmṛtāmbubhir**[^195]

**mṛdā surabhyā tulasī-kuśāmbujaiḥ \|**

**ārādhayām āsa yathopapannayā**

**saparyayā sattva-vivardhanāndhasā \|\|**

**śrīdhara-svāmī (bhāvārtha-dīpikā) :** phalair āmalakādibhir
arhaṇenośīrais tṛṇa-viśeṣa-mūlaiḥ su-vāsitaiḥ śivair amṛta-vat-svādubhir
ambubhiḥ \| **surabhyā** **mṛdā** kastūrī-pramukhayā \| **saparyayā**
pūjayā \| **yathopapannayā** anāyāsena saṁpannayā \|
bhūtānupadrava-labdhatvāt \| **sattva**-vivardhanaṁ yad andho'nnaṁ tena
ca \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arhaṇena candanādinā \|
tṛṇa-viśeṣasya vīraṇasya mūlaiḥ syād-vīrataraṁ mūlesyośīrama-striyām ity
amaraḥ \| śivaiḥ kalyāṇa-karair ambubhis tīrthodakair ity arthaḥ \|
**tulasī-**dala-mālā-kuśa-pavitra-kamala-bīja-puṣpaiḥ \|
**sattva**-vivardhanena tamo-rajo-vārakaṁ yad andhaḥ nīvārādi \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad-bhāgya-viśeṣeṇa
suprītaḥ san tam eva dīrgha-cchandasā gāyann āha---phaleti dvābhyām \|
phalādibhir yā saparyā tayā **ārādhayāmāsa** santoṣitavān etān,
tatrārhaṇam arghya-pādyādi dūrvādikaṁ vā, sattvaṁ sattva**-**guṇaḥ
sādhutvaṁ vā, tasya viśeṣato vardhanaṁ yadandho\'yācitādinopanataṁ
nivārādyannam, yathopapannatvād eva pūjā-kramasyāsiddhiḥ \| anyat tair
vyākhyātam \|

tatrāmbhaseti pāṭhe vartamāne\'py ambubhir iti lekho\'rthānusārāt \|
evaṁ dvandvaikyam, kiṁ vāmbubhirity eva pāṭhaḥ \| mṛdetyasya ca
kastūrī-pramukhayeti vyākhyā, kastūryā vane sulabhatayā mṛttvād iti
\[mṛt-tulyatvād iti \|\] athavā uśīraṁ tad anulepaḥ, candanādy abhāvāt
\| śivā āmalakī, tasyāḥ phalāntargatatve\'pi pṛthag uktiḥ
śrī-bhagavat-priyatvāt \| **mṛdā** mṛttikayā bharjanādinā
gandha-dravyādinā vā suramyā \| anyat samānam \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad-bhāgya-viśeṣeṇa suprītaḥ
saṁstam eva dīrghacchandasā gāyann āha---phaleti dvābhyām \| phalādibhir
yā saparyā tayā **ārādhayāmāsa** tān saṁtoṣitavān ity anvayaḥ \| tatra
prathamataḥ phalāni maṅgalopāyanāni tato'rhaṇānyādīni tato dhūpanārtham
uśīreṇa vīraṇa-mūlena tathā janmamiṣṭatādi-sampādanārthaṁ śivayā
prati-ghaṭam evaika-prakṣiptayā pakva-śuṣkāmalakyā sādhitaṁ yad
amṛta-tulyam-ambhas tena ambubhir iti teṣāṁ vyākhyā tu na mūla-saṁvādinī
tan-mate pāṭhas tādṛśa eva vā jñeyaḥ \| tataś ca gata-śramatve sati
madhyāhna-snānādikaṁ mudā mṛtsnayā **surabhyā** mudrita-nava-ghaṭe
ketakyādibhiḥ saha cirasthā-panena suṣṭhu vāsitayā ata eva
kastūrī-pramukhayeti tair-vyākhyātam \| tadādi-tulyaya ity arthaḥ \|
kastūrī-pramitayeti vā tat-pāṭhaḥ \| tataś ca deva-pūjādy arthaṁ
tulyasyādibhiḥ tataś cāyācitatvādi-guṇaiḥ **sattva**-guṇasya
vivardhanenāndhaseti upalakṣaṇaṁ caitat ācamanīyādīnām \|\|41\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** phalānyām alakādīni
arhaṇānyarghyādīni uśīreṇa vīraṇa-mūlena śivaṁ sugandhaṁ śītaṁ ca yad
amṛta-tulyam ambhas tena **yathopapannayā** anāyāsaladbhayā
**sattva**-virdhanaṁ yad andhaḥ pavitram annaṁ tena \|\|41\|\|

**\...**

**\|\| 10.86.42 \|\|**

**sa tarkayām āsa kuto mamānv abhūd**

**gṛhāndha-kūpe patitasya saṅgamaḥ \|**

**yaḥ sarva-tīrthāspada-pāda-reṇubhiḥ**

**kṛṣṇena cāsyātma-niketa-bhūsuraiḥ \|\|**

**śrīdhara-svāmī (bhāvārtha-dīpikā) :** asya śrī-kṛṣṇasyātmā mūrtis
tasya niketaiḥ sthāna-viśeṣair bhū-suraiś ca
**sarva**-**tīrthāspada**-**pāda**-**reṇubhiḥ** kṛṣṇādibhir **yaḥ**
**saṅgamaḥ** sa mama **kuto**'nv**a**bhūd iti \| anu iti vismaye \| yad
vā, ā iti vitarke \| nu iti vismaye \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa śrutadevaḥ \| niketaiḥ
sthāna-bhūtaiḥ \| yad vā, asyātmā **niketa** āśrayo yeṣāṁ taiḥ \|
**sarva-**tīrthānām āspadaṁ **pāda-**reṇuḥ yeṣāṁ taiḥ \|

> gaṅgādyās saritaḥ sarvāstīthaiś ca puṣkarādibhiḥ \|
>
> tiṣṭhanti satataṁ rājan-vipra-**pāda-**rajassu vai \|\|
> ity-ādi-purāṇāt \|

vacana-vyatyāsena kṛṣṇa-viśeṣaṇaṁ ca anupadaṁ vismaye\'ti-prasiddha-mata
āha---yadv eti \| asyākāra-vācya-vāsudevasyātmā vedas tasya niketair
āśrayaiḥ vedasya kṛṣṇātmatve vedo nārāyaṇaḥ sākṣāt \[bhā.pu. 6.1.40\]
iti yama-puruṣokter eva mānatvam \| kiṁ ca---brahmātmatattvam avituṁ
prathamaṁ tvamasrāg-viprāṁs tapovrata-dharān-mukhataś ca sākṣāt iti
dakṣokteś ca tathātvam \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi tasyābhimāno
nābhūt, pratyuta bhakty udrekeṇa dainyam eva vyavardhatety
āśayenāha---sa iti \| **tarkayāmāsa** acintayad ity arthaḥ \| kutaḥ iti
bhaktvād ādāv anabhimānena sahaja-dainyāt, ata evāha---gṛheti \|
sarveṣāṁ tīrthānām āspadam āśrayaḥ **pāda**-reṇur yeṣāṁ taiḥ \| anyat
tair vyākhyātam \|

tatrātmā mūrtir iti manasi sadā prasphurantī manomayī, athavā ātmanaḥ
śrī-bhagavato niketaḥ śrī-dvārakādiv atigṛham \| tatratyair
**bhūsuraiḥ** paramātmīyair viprair ityāḥ ata-eva bhūsura-śabsya
prayogaḥ teṣām eva bhuvi parama-pūjyatvāt \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ nijaikāntibhiḥ saha
sva-gṛhāgatenāpi bhagavatā tasyābhimāno mā bhūt tat-kāraṇatayā tasyaiva
kṛpāyāḥ sphuraṇāt svātmanas tu dainya-mātrasyety āha---sa iti \|
anyat-taiḥ \| tatrātmā mūrtir iti manasi sadā prasphurantī manomayī
\|\|42\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa śruta-devaḥ
**kṛṣṇena** saha saṅgamo mama **kuto** hetor abhūt iti **tarkayāmāsa**
\| ā iti smaraṇe nu iti vismaye \| yaśca **saṅgamaḥ** asya śrī-kṛṣṇasya
ātmā mūrtis tasyā niketair **bhūsuraiḥ** sahitaḥ \|\|42\|\|

**\...**

**\|\| 10.86.43 \|\|**

**sūpaviṣṭān kṛtātithyān śrutad eva upasthitaḥ \|**

**sa-bhārya-svajanāpatya uvācāṅghry-abhimarśanaḥ \|\|**

**śrīdhara-svāmī (bhāvārtha-dīpikā) : upasthitaḥ** samīpa upaviṣṭaḥ \|
bhāryā bhartavyāḥ sva-janā apatyāni ca taiḥ sahitaḥ \|
śrī-kṛṣṇasyāṅghrim abhimṛśati saṁmardayatīty aṅghry-**abhimarśanaḥ**
\|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aṅghry**-abhimarśanaḥ**
pāda-saṁvāhanaṁ kurvan \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sukhenopaviṣṭaṁ santaṁ
śrī-bhagavantam, kṛtam ātithyaṁ punaḥ pūjanena mukha-vāsādi-samarpaṇena
vā sarvam atithi-kṛtyaṁ yasmiṁs tam, iti śrī-bhagavato\'ti-prasannatvaṁ
tasya vāvyagra-cittatvam uktam, aṅghrim abhimṛśati śanaiḥ sukha-sparśena
saṁvāhayatīti tathā saḥ \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upasthita upetaḥ sann uvāca
śrī-bhagavantam adhikṛtyeti śeṣaḥ \| aṅghry abhimarśana iti \| munīnām
iti śeṣāḥ \|\|43\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-bhāryaḥ bhāryayā
sahitaḥ svasutā **eva** amātyā yasya sa ca sa ca saḥ aṅghrim abhimṛśati
sammardayatīti saḥ \|\|43\|\|

**\...**

**\|\| 10.86.44 \|\|**

**śrutadeva uvāca---**

**nādya no darśanaṁ prāptaḥ paraṁ parama-pūruṣaḥ \|**

**yarhīdaṁ śaktibhiḥ sṛṣṭvā praviṣṭo hy ātma-sattayā \|\|**

**śrīdhara-svāmī (bhāvārtha-dīpikā) : yarhīdaṁ** praviṣṭas tadaiva
**darśanaṁ** prāpta iti sa eva san mātro nādyatanī-bhūtas tvam ity
arthaḥ \| yad vā, **no**'smān adyaiva prāpta iti na, kintu tadaiva
prāpto **yarhīdaṁ** viśvaṁ sva-**śaktibhiḥ** sattvādibhiḥ **sṛṣṭvā**
sva-sattayānupraviṣṭas tvam \| tvad-**darśanaṁ** tu **paraṁ** kevalam
adyaiva prāptam \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat sṛṣṭvā tad
evānuprāviśat iti śruter idaṁ viśvaṁ yadā praviṣṭaḥ \| ity artha
iti-tvaṁ sṛṣṭyādi-kartā sākṣān-nārāyaṇo na tvaṁ devadattādi-samaḥ kaścid
asīti prāktanaṁ nijānubhavaṁ dyotayamāno vaktīti bhāvaḥ \|

nanu mad-darśane punaḥ kathaṁ tava saṁsāra iti ced āha---yadv eti \| tad
āpātato darśane\'pi vivekastu darśanam adyaiva jātaṁ
vivikta-darśanasyaiva saṁsāra-nāśakatvam iti bhāvaḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
akasmāc-chrī-bhagavad-darśanena suprītaḥ stauti-neti \| ātmanaḥ sattā
antaryāmitayā sarvatra vartamānatayā tayā \| tatraiva
hetuḥ---**parama-**puruṣa! he paramātmann iti \| tad-dvitīya-pakṣe tu
adyaiva prāpta ity atra hetuḥ---**parama**-puruṣa! he mahā-bhagavann
iti, aśeṣa-bhagavattāprakaṭanāt \| anyat tair vyākhyātam \|

tatra prathama-pakṣe-**paraṁ** kevalaṁ darśanam eva **prāptaḥ**, na tv
adhunevānugraha-viśeṣa-pūrvakam ity artha iti \| athavā svata eva sakṣāt
śrī-bhagavad**-darśanaṁ** prāpyālabhyalābhenānanditaḥ \| prāk tasya
sudurlabhatām evāha---neti \| yarhīdam anu sṛṣṭer anantaraṁ praviṣṭas
tvam, tarhyapi paramutkṛṣṭaṁ **darśanaṁ** na **prāptaḥ** \| tatra
hetuḥ---**parama**-puruṣeti, antaryāmitvenādṛśyatvād iti bhāvaḥ \|
tac-cādhunākasmād eva samyag labdham, aho bhāgyam asmākam iti bhāvaḥ
\|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** akasmāc
chrī-bhagavad-darśanena suprītaḥ stauti-neti \| **no** darśanam
asmat-kartṛkaṁ **darśanaṁ** **paraṁ** kevalam adya asminn eva tava
prākaṭya-samayena prāptas tvaṁ kiṁ tv **ātma-sattayā**
paramātma-svarūpeṇa **yarhīdaṁ** sṛṣṭvānupraviṣṭas tvaṁ tad ārabhyaiva
na **prāptaḥ** kadāpy asmad-dṛṣṭi-gocaro na jātas tvam ity arthaḥ
tathāpy akasmāt-tad idaṁ **darśanaṁ** paramayā tat-kṛpayaiveti bhāvaḥ \|
tad evam asya dvārakādāvapi gamanaṁ nāsīd iti gamyate \| tac ca
dīnammanyatayeti lakṣyate \| tad uktaṁ sa tarkayāmāsety atra \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** akasmāc-chrī-bhagavad-darśanena
suprītaḥ stauti-**nādya** na iti \| asmatkartṛkaṁ **darśanaṁ** **paraṁ**
kevalamadyāsminneva tava prākaṭyasamayena na prāptastvaṁ kiṁ tvad-**hy
ātma-**śaktayā paramātmasvarūpeṇa **yarhīdaṁ** **sṛṣṭvā** praviṣṭastvaṁ
tadārabhyaiva na **prāptaḥ** \| asmaddṛṣṭiviṣayaḥ kadāpi na
jāto\'sītyarthaḥ \| aho alabhyalābha iti bhāvaḥ \|\|44\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho bho bhūsura-varya
śruta-deva! yuṣmad arśanamahaṁ kenātibhāgyenaivādya prāpta iti vadantaṁ
savaidagdhī-bhaṅgīkam āha---nādyeti \| bhoḥ **parama**-puruṣa!
no\'smākaṁ **darśanaṁ** **paraṁ** kevalaṁ na adya **prāptaḥ** parantu
idaṁ jagat **sṛṣṭvā** sva**-sattayā** yarhi anupraviṣṭas tad ārabhyāpi
vayaṁ kila jīvās tvadīya-taṭastha-śakti-vṛttayaḥ
sva-karma-phala-bhoginas tad ārabhya adya paryantaṁ tvāṁ dṛṣṭā eva
vartāmaha eva kintu vayam evādyaiva tvad-**darśanaṁ** prāptā iti bhāvaḥ
\| uttarālaṅkāro\'yam\| praśnasyonnayanaṁ yatra tad uttaram udāhṛtam iti
tal-lakṣaṇam \|\|44\|\|

**\...**

**\|\| 10.86.45 \|\|**

**yathā śayānaḥ puruṣo manasaivātma-māyayā \|**

**sṛṣṭvā lokaṁ paraṁ svā**[^196]**pnam anuviśyāvabhāsate \|\|**

**śrīdhara-svāmī (bhāvārtha-dīpikā) :** māyā-sṛṣṭi-praveśayor
avidyā-sṛṣṭi-praveśau dṛṣṭāntatayāha---yatheti \| ātma-**māyayā**
svāvidyayā \| yad vā, ātmanas tava māyayeti \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mayayā sṛṣṭi-praveśau
tayoḥ \| jāgrad-racanā-samarthasya svapna-racanam api na sambhavatyato
bhagavan-māyā-racita-jāgratrapañcavat-svāpna-prapañco\'pi
tan-māyā-racita evety āha---yadv eti \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : lokaṁ** dehaṁ **paraṁ**
śāsana-dehādbhinnam, yataḥ prāptam anuviśya sṛṣṭy anantaraṁ sadyaḥ
praviśya, avasthā-viśeṣaṇa bhāsate, svapna-caritena dyotate \|
sva-pakṣe-evaṁ tvat-sandarśanābhāve\'pi tvat-kṛpayā tvad-dhyānādinā
jīvāma ity āśayenāha---yatheti \| puruṣaḥ tvajjano \[sajjano\] \|
**yathā** **śayānaḥ** kaścit **svāpnam**, tathātmanas tava **māyayā**
kṛpayaiva manasā **paraṁ** mānasaṁ sevā-yogyatayottamaṁ **lokaṁ** dehaṁ
kiṁ vā, jagad-vilakṣaṇaṁ bhinnaṁ bhuvanam ekaṁ sṛṣṭvānuviśyāvabhāsate,
tvat-sevādy avalambena jīvatīty arthaḥ \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca **yathā**
**śayānaḥ** puruṣaḥ ātmanas tava **māyayā** hetunā manasā kāraṇena
svāpnaṁ **paraṁ** **lokaṁ** dehādikaṁ **sṛṣṭvā** ātmātmīyatvena
kalpayitvā tam anuviśyāviśya cāvabhāsate tathā tvam avabhāsase smeti
śeṣaḥ \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca **yathā** **śayānaḥ**
**puruṣo** \'vabhāsa te tathāham avabhāsa iti śeṣaḥ \|\|45-59\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho bhagavaṁs tvaṁ
sva-manaḥ-saṅkalpa-mātreṇaivedaṁ **sṛṣṭvā** yat-tad anupraviṣṭas
tatrāhaṁ jīva eva dṛṣṭānta ity ataḥ sva-dṛṣṭāntasya jīvasya mama
darśanaṁ tavocitam eveti pūrvavat sa-vaidagdhī-bhaṅgīkam evāha---ca
yatheti \| ātma-**māyayā** sva-vidyayā **paraṁ** **lokaṁ**
grāma-nagarādikam avabhāsate tat-tad-darśanādikam anubhavati tathaiva
tvam apīt yarthaḥ \|tad eva sṛṣṭim ārabhyādy aparyantam asmad-darśanaṁ
tvaṁ prāpnoṣy eva vayaṁ tu tām ārabhyādy aparyantaṁ tvad anubhavasyāpi
gandham api naiva prāptāḥ kintv adyaiva tvat-kṛpayā tvad-darśanam api
prāptā iti bhāvaḥ \|\|45\|\|

**\...**

**\|\| 10.86.46 \|\|**

**śṛṇvatāṁ gadatāṁ śaśvad arcatāṁ tvābhivandatām \|**

**nṛṇāṁ saṁ**[^197]**vadatām antar hṛdi bhāsy amalātmanām \|\|**

**śrīdhara-svāmī (bhāvārtha-dīpikā) :** kiṁ ca, **śṛṇvatām** iti \|
nityaṁ śravaṇa-kīrtanādi-parāṇām **amalātmanām** api hṛdy evaṁ tvaṁ
bhāsi, mama tu locanāgocaras tvam aho bhāgyam iti bhāvaḥ \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad adbhutam āha---*kiṁ
ca* iti \| **tvā** tvām \| *iti bhāva* iti\--aikāntika-bhaktebhyo\'pi
mad-bhāgyam adhikam iti tātparyam \|\|46\|\| \|

---------------------------------------------------------------------------------------------------------------------

KD: \[bhakteḥ\] pañca-vargam āha---**śṛṇvatām** iti \|\|46\|\| \[mu.pha.
7.94\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śaśvad** ity asya
sarvairapy anvayaḥ \| **gadatāṁ** svayaṁ saṅkīrtayatām, abhitaḥ
sāṣṭāṅgatvādinā vandatāṁ vandamānānām, saṁvadatāṁ
saṁvāda-rūpeṇānyo\'nyaṁ kathayatām, ata evāmalātmanāṁ viśuddha-cittānām,
yad vā, śravaṇādau hetur ayam, sat-karmādibhiś citte śuddhe saty eva
tatra pravṛtteḥ \| **antar** iti hṛdyapi nibhṛtam eva bhāsīty arthaḥ \|
yad vā, antaḥ saṁvadatāṁ japatām ity arthaḥ \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu **hṛdi** tu tavāhaṁ
sphuritavān evety āśaṅkya tad api mama na sambhavatīti sadainyam
āha---śṛṇvatām iti \| evam evam-bhūtānāṁ satām ata evāmalātmanām eva
**antarhṛdi** tvad **antar**-mukhe manasi bhāsi na tu mad-vidhānām ity
arthaḥ \| atra **śaśvad** ity asya sarvar apy anvayaḥ \| nityam eva ity
arthaḥ \|\|46\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
madīya-śravaṇa-kīrtanādimanto bhavad-vidhā mad-darśanaṁ prāpnuvanty eva
tatrāha---śṛṇvatām iti \| saṁvadatāṁ tvad-bhaktaiḥ saha saṁlāpaṁ
kurvatāṁ bhāsi sphurasi kintv amalaḥ matsarādi-mālinya-rahitaḥ ātmā mano
yeṣāṁ teṣām eva vayaṁ tu malinātmāna eva tad api yad idaṁ darśanamadās
tad idaṁ te vicitraṁ kṛpācaritram iti bhāvaḥ \|\|46\|\|

**\...**

**\|\| 10.86.47 \|\|**

**hṛdi-stho'py ati-dūra-sthaḥ karma-vikṣipta-cetasām \|**

**ātma-śaktibhir agrāhyo'py anty upeta-guṇātmanām \|\|**

**śrīdhara-svāmī (bhāvārtha-dīpikā) :** nanu sarveṣāṁ **hṛdi** sthitaḥ
kathaṁ keṣāñcid eva **hṛdi** bhāsi, meghaiḥ sūrya-baj jīvopādhibhir
āvṛtatvād iti yady ucyate tarhi na kasyāpi bhāyād ity ata
āha---**hṛdi**-stho'pīti \| karmabhir vikṣiptaṁ ceto yeṣāṁ teṣām
**ātma**-**śaktibhir** ahaṅkārādibhir agrāhyo vyavahito'py
**upeta**-guṇaḥ prāpta-śravaṇa-kīrtanādi-saṁskāra ātmā antaḥ-karaṇaṁ
yeṣāṁ teṣām anti samīpe \| avyavahitas tvam ity arthaḥ \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
jīvopādhibhir ahaṅkārādibhiḥ \| bhāyāt-pratīyāt \| karmabhir
dānādānādibhiḥ \| **ātma-śaktibhir** jīvopādhibhiḥ \| tā
āha---ahaṅkārādibhiḥ \| ādinā krodha-lobhādi-grahaḥ \| vyavahito\'pi
ajñānāṁ dṛṣṭyā dūrastho\'pi \| ity artha iti
śravaṇādinājñāna-nivṛttyāparokṣī-bhavasīti bhāvaḥ \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anyaryāmitvena
**hṛdi**-stho\'pi **karma-vikṣipta-cetasām ati-dūrasthaḥ**, **hṛdi** na
prakāśasa ity arthaḥ \| anyat tair vyākhyātam \| tatra **hṛdi** bhāsīty
etad anantaraṁ keṣāṁ na bhāsīti lekhaka-bhramāt patitam iti budhyate
medhairity-āder abhimāna eva hetūpapatter iti \| athavā nanu
antaryāmitayā sarveṣām api **hṛdi** varte, tat kim ucyate
śravaṇādiparāṇām eva bhāsīti \| tatrāha---hṛdīti \|

nanu sat**-**karmabhir **hṛdi** viśuddhe sati teṣām api sadbhānaṁ
sambhaved iti cet-tathāpi tvat-kṛpayaiva syānna tv anyathety
āha---ātmeti \| anti samīpe svādhīnatayaivopetā guṇāḥ satkarmādayo
yasmiṁs tathā-bhūta ātmā svabhāvo yeṣāṁ teṣām apy ātma-śaktibhiḥ
sat-karmādi-jāta-nija-manaḥ-śuddhy ādi-śaktibhiḥ, bahutvaṁ
sat-karmādi-bāhulyena śaktīnām api bāhulyāt, gauravād vā, agrāhyo hṛdy
api na prakāśasa ity arthaḥ \| svapakṣe\'pi samānam eva \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv antaryāmitayā teṣām eva
**hṛdi** varte \| tat-kimucyate śravaṇādi-parāṇām evāvabhāsīti
tatrāha---hṛd iti \| nanu sat-karmabhir **hṛdi** viśuddhe sati teṣām api
madbhānaṁ sambhaved iti cenn ety āha---ātmeti \| tādṛśo\'pi kathaṁ
bhāmīty āśaṅkya śṛṇvatām ity uktam eva sādhayati---antīti \|\|47\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiñcānyad api te vicitraṁ
caritraṁ dṛṣṭam abhaktānām api bhaktānām api tvaṁ **hṛdi** tiṣṭhasy eva
\| prathamair nānubhūyase dvitīya-yairanubhūyasa ity
āha---**hṛdi-**sthair iti \|

nanu mama **hṛdi-**sthatve **dūra**-sthatvaṁ kutas
tatrāha---**ātma-śaktibhir** avidyāvartibhir
matsarāhaṅkārādyair-vyavadhāyakair-hetubhir agrāhyaḥ \|
**upeta-**guṇatvenaiva vyavahito\'pi prāptatva-guṇa-cintana ātmā
antaḥ-karaṇaṁ yeṣāṁ teṣāṁ bhaktānāṁ tu anti samīpa eva vartase tair
anubhūyase ity arthaḥ \|\|47\|\|

**\...**

**\|\| 10.86.48 \|\|**

**namo'stu te'dhyātma-vidāṁ parātmane**

**anātmane svātma-vibhakta-mṛtyave \|**

**sa-kāraṇākāraṇa-liṅgam īyuṣe**

**sva-māyayāsaṁvṛta-ruddha-dṛṣṭaye \|\|**

**śrīdhara-svāmī (bhāvārtha-dīpikā) :** etad eva prapañcayan namasyati,
namo'stv iti \| te tubhyaṁ **namo'stu** \| adhyātma-**vidāṁ**
nivṛtta-dehādy-ahaṅkārāṇāṁ **parātmane** paramātmatvena prakāśamānāya \|
mokṣa-pradāyety arthaḥ \| **anātmane** dehādy-abhimānine jīvāya,
paratvenāprakāśamānatvāt \| svātmanaḥ sakāśād vibhaktaḥ samarpito mṛtyuḥ
saṁsāro yena tasmai \| kuta etat tatrāha---sa-kāraṇaṁ mahad-ādikāryam,
akāraṇaṁ prakṛtiḥ, tad ubhaya-**liṅgam** upādhiṁ niyamyatayā **īyuṣe**
prāptavate \| ata ubhaya-niyantuḥ svasmāt sakāśāt tad ubhaya-vaśyāya
jīvāya **vibhakta**-mṛtyava ity arthaḥ \| niyantṛ-niyamyatve kāraṇaṁ
vadann āha---he sva-māyayā saṁvṛteti \| ato'luptaiśvaryatvān niyantre
tubhyaṁ namaḥ \| kiṁ ca **ruddha**-**dṛṣṭaye** māyāvitvādevānyeṣāṁ
ruddhā āvṛtā dṛṣṭir yena tasmai \| yad vā, sva-māyayā svasyāsaṁvṛtā
anyeṣāṁ ruddhā dṛṣṭir yena tasmai ity ekaṁ padam \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etad eva
tavājña-parokṣatva-vijñāparokṣatvam eva \| ity artha
iti-svarūpa-prakāśasyaiva mokṣa-hetutvād iti bhāvaḥ \| paratvena
brahma-rūpatvena ahaṁ jīvānāṁ mṛtyudo\'tra \| ko hetur ity
āśaṅkate---kuta etad iti \| tatrākṣepe \| yata upādhiniyantā tvam ato
hetoḥ \| ubhaya-niyantuḥ kārya-kāraṇa-prerakasya \| tad ubhaya-vaśyāya
kārya-kāraṇādhīnaḥ \| ity artha iti-niyantaiva \| niyamyānāṁ
sukha-duḥkha-vibhājako bhavatīti bhāvaḥ \| tene niyantra iti labdham \|
jīvānāṁ niyamyatve asaṁvṛtānāc-chādita-dṛṣṭe yato\'saṁvṛta-jñāno\'si ato
hetoḥ \| anyeṣāṁ lapta-dṛṣṭitvam āha---kiñceti \| sva-māyayeti padasya
**ruddha-**dṛṣṭaya ity anena pṛthak-pṛthak-sambandhe gauravaṁ matv
āha---yad-veti \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** astv iti namaskārasya
sadā sattām āśāste, saṁsārasyāpi tad adhīnatvaṁ bodhayati \| liṅgaṁ
jīvopādhiḥ, anyat tair vyākhyātam \| tatra paramātmaneti lekhye\'nātmeti
varṇa-dvayapāto lekhaka-bhramādity avagamyate \| paramātmatayā
prakāśamānatvān-mokṣa-pradāya, paramātmatvenāprakāśamānatvāc ca
mṛtyu-pradāyeti vyākhyopapatter iti, athavā svātmanas tasyaiva
sva-cittād-doṣād-dhetor **vibhakta-mṛtyave** \| yad vā, paramātmatve
hetuḥ---**anātmane** pravartaka-rahitāya,
svecchayaivāśeṣa-phala-pradānāt \| kiṁ ca, svātmanaḥ śrī-bhagavatas
tac-cittād vā vibhaktānām abhaktyā \[viviktānām abhaktyā\] \|
pṛthag-bhūtānāṁ janānāṁ mṛtyur yasmāt-tasmai, anyat samānam \|

sva-pakṣe---ātma-śakty agrāhyatvaṁ jīvānāṁ tvad ekādhīnatvād eveti
bodhayan kiñcid iṣṭaṁ prārthayituṁ praṇamati-namo\'stv iti \|
adhyātma-**vidāṁ** paramātmane\'nyaryāmitayā tatra pravartakāyeti \|
jñāninām api tad adhīnatvam \| anātmana iti tatrāpi svātantryam,
svātmeti abhaktānām api tad adhīnatvam evoktam \| bhaktāstu svata eva
tad ekādhīnā ity āha---sveṣu bhakteṣu māyayā kṛpayā yat sakāraṇaṁ
nija-bhakti-pravartanādi-prayojanakam, akāraṇaṁ ca tatrāpī
svācchandyenāhetukam, jīvavat karmādi-pāratantryābhāvāt \| liṅgaṁ
manuṣya-dehaṁ tadīyuṣe prakaṭayate, ato\'saṁvṛta! he prakaṭaiśvarya ity
arthaḥ \| ata eva ruddhā nijātisaundaryādinā vaśīkṛtā loka-dṛṣṭayo yena
tasmai \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasmāt-tad asampannasya mama
yuṣmākaṁ saṅgame kāraṇaṁ khalu tava kṛpayaiva paryavasyatīty ānandena
praṇamaṁs tasya tādṛśatvam āha---nama iti \| astupadena namaskārasya
sadā sattām āśāste adhyātma**-vidāṁ** tvat-tattva-jñānināṁ paramātmane
sarva-mūla-svarūpatvena sphurate \| yataḥ na vidyate
narākṛti-parabrahma-rūpe\'sminn ātmāntaraṁ yasya tasmai ata eva svena
svarūpa-bhūtenātmanā śrī-vigraheṇa anena vibhakto dūrīkṛto\'nyeṣām
aghāsurādīnām api mṛtyur yena tasmai sarva-nityatāśrayayāya ity arthaḥ
\| evaṁ svarūpasya mahimānam uktvā vaibhavasyāpy āha---sakāraṇam anityaṁ
jagad-rūpam akāraṇaṁ nityaṁ sva-loka-rūpaṁ tad dvayam api liṅgaṁ
vaibhava-rūpaṁ jñāpakam **īyuṣe** niyamyatvena nityaṁ prāptavate
utāmṛtatvasyeśānaḥ \[suvā. 6.2\]iti śruteḥ \| tarhi kathaṁ jagad-gatair
bhavadbhir durlabho\'haṁ tatrāha---sva-māyayā svaloka-sambandhinām
asaṁvṛtā jagat-sambandhināṁ tu ruddhā dṛṣṭiryena tasmai iti tena asmākaṁ
tvad-dṛṣṭau tvat-kṛpaiva kāraṇam iti bhāvaḥ \|\|48\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam arthaṁ
prapañcayan-namasyati-nama iti \| adhyātma**-vidāṁ** śānta-bhaktānāṁ
paraḥ māyātīta ātmā śrī-vigraho yasya tasmai anyeṣāṁ jñāninām
**anātmane** nirākārāya anyeṣām asurāṇāṁ svātmanā kāla-rūpeṇa vibhaktaḥ
vibhajya vibhajya datto mṛtyur yena tasmai vastutas tu sakāraṇaṁ liṅgaṁ
virāḍ-rūpāṁ mūrtiṁ prākṛtīm akāraṇaṁ liṅgaṁ sac-cid-ānandamayīṁ mūrtim
aprākṛtī ca **īyuṣe** sva-māyayā asaṁvṛtā bhaktānām anāvṛtā ruddhā
bhaktānām āvṛtā dṛṣṭiḥ yena tasmai \|\|48\|\|

**\...**

**\|\| 10.86.49 \|\|**

**sa tvaṁ śādhi sva-bhṛtyān naḥ kiṁ deva kara**[^198]**vāma he \|**

**etad-anto nṛṇāṁ kleśo** yad **bhavān akṣi**[^199]**-gocaraḥ \|\|**

**śrīdhara-svāmī (bhāvārtha-dīpikā) : sa** evaṁ-bhūtaḥ parameśvaras
**tvaṁ** no'smān **sva-bhṛtyān** śādhy anuśikṣaya \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam-bhūto vaśīkṛta-māyaḥ
\|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śādhīty atra
hetuḥ---**sva**-**bhṛtyān** iti \| tac ca nānyat kim api, kintu
tvat-prītikaram evety āśayenāha---kim iti \| te tvat-prīty artham ity
arthaḥ \| tatraiva hetuḥ---**he** deveti \| bhṛtyair
nijeṣṭa-**deva-**prīter avaśyāpekṣyatvād iti bhāvaḥ \|

nanu tad api kim artham ity apekṣāyāmāha---**etad** iti \| kleśas tvad
aprāptikaṣṭaṁ punas tvad-viraha-duḥkham eva ity arthaḥ \| anyat tair
vyākhyātam \| yad vā, sattvaṁ sādhutvaṁ tvad-bhaktim ity arthaḥ \|

nanu **tvaṁ** mad-bhaktimāneveti cet nety āha---svānāṁ jñātīnām eva
**bhṛtyān**, na tu tava \| yad vā, svā eva bhṛtyāḥ poṣyā yeṣāṁ tān,
ubhayathāpi kuṭumba-bharaṇa-vyagrān ity arthaḥ \| bhakti-śikṣaṇaṁ ca
sadā tvad-darśanārtham evetity abhiprāyeṇa darśanasya māhātmyam
āha---**etad** iti \| kleśaḥ saṁsārādy aśeṣa-duḥkham \| yad vā,
ato\'dhunā kleśe naṣṭe sati premānanda-sampattaye bhakti-prakāraṁ
śikṣaya ity arthaḥ \| anyat samānām \| ato gṛhe tan-nivāsaś ca
rājavan-na sākṣāt prārthitaḥ, tātparyeṇa tat-siddheḥ \| **kiṁ**
vātidainyena tatrātmano\'narhatvamananād iti \|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śādhītyatra
hetuḥ---**sva-bhṛtyān** iti \| tac ca nānyatkim api kintu
tvat-prītikaram evety āśayenāha---kim iti \| te tvat-prīty artham ity
arthaḥ \| tatraiva hetuḥ---**he** deveti bhṛtyaiḥ
nijeṣṭa**-deva-**prīṇanasyāvaśakatvād iti bhāvaḥ \|

nanu saṁsāra-kleśābhimāninaḥ kathaṁ mamānuśāsana-kartṛtvaṁ samyak
syāt-tatrāha---**etad** iti \| **sa** tu mama
tvad-darśanānuṣaṅgeṇaivāpagataḥ samprati tvad anuśāsana-kartṛtva-lakṣaṇa
eva puruṣārtho mamāvaśiṣṭa iti bhāvaḥ \|\|49\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śādhi** anuśikṣaya
\|\|49\|\|

**\...**

**\|\| 10.86.50 \|\|**

**śrī-śuka uvāca---**

**tad-uktam ity upākarṇya bhagavān praṇatārti-hā \|**

**gṛhītvā pāṇinā pāṇiṁ prahasaṁs tam uvā**ca **ha \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad**-ukaṁta śruta-devoktam
\| **tad** uktaṁ śruta-devoktam \| taṁ śruta-devam \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ity** etat upa
dākṣiṇyenākarṇya praharṣeṇa prakṛṣṭaṁ hasann **uvāca**, yataḥ praṇatānāṁ
bhaktānāṁ kiṁ vā, kṛta-praṇāmānām apy ārtihā, yato **bhagavān** sākṣāt
parameśvaraḥ \| yad vā, tatrāpy aśeṣaiśvarya-prakaṭanaparaḥ kṛṣṇa
**ity** arthaḥ \| ata eva tasya paṇiṁ sva-**pāṇinā** **gṛhītvā** iti
tasmin sneha-viśeṣa uktaḥ \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ity** etat upa ādhikyena
sāvadhānatvenākarṇya praharṣeṇa prakṛṣṭaṁ hasann **uvā**ca yataḥ
praṇātānāṁ bhaktānāṁ kiṁ vā, sakṛt-kṛta-praṇāmānāpi ārtihā ata eva
gṛhītveti \| **ha** harṣe \|\|50\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pāṇinā** **pāṇiṁ**
gṛhītveti \| sa-vaidagdhya-**tad**-vacaḥ śravaṇena taṁ sva-sakhya-rase
nimajjayitum iti bhāvaḥ \| prahasann iti mat-tattvaṁ tvayā avagatam eva
\| tava tattvam apy avagacchatā mayā tvaṁ kim apy upadeṣṭavyo\'sīti
bhāvaḥ \|\|50\|\|

**\...**

**\|\| 10.86.51 \|\|**

**śrī-bhagavān uvāca---**

**brahmaṁs te'nugrahārthāya samprāptān viddhy amūn munīn \|**

**sañcaranti mayā lokān punantaḥ pāda-reṇubhiḥ \|\|**

**śrīdhara-svāmī (bhāvārtha-dīpikā) :** svasminn ādaram aty-adhikaṁ
brāhmaṇeṣu mandam ivālakṣya loka-saṅgraha-paro bhagavān matto'pi
brāhmaṇeṣu śraddhātirekaṁ kurv ity evaṁ tam anuśāsti, brahmann iti
saptabhiḥ \| **mayā** hṛdi sthitena \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idānīṁ brāhmaṇa-mahattvam
āha---svasminn ity-ādinā \| hṛdi-sthena sarvadā māṁ hṛdaye vahanto
vicarantīti tenaite matto\'dhikā ete iti dhyeyam \| tad uktam
abhiyuktaiḥ---

> pṛthvī śeṣadhṛtā sa śambhu-mukuṭe-kailāsa-vāso\'py asau
>
> kailāso\'pi daśānanena tulito baddho\'py asau vālinā \|
>
> vālī rāghava-viṣṇunā yudhi jito viṣṇuḥ satāṁ mānase tasmād-
>
> viṣṇu-parāyaṇād-dustaro nānyo\'sti lokatraye \|\| iti \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
bhakta-vātsalyabhareṇātma-bhakter api sva-bhaktam abhaktiṁ
bahumanyamānas tat-prārthita-siddhy upāyam eva śikṣayan \| yad vā,
svasminn ādarātiśayena matāṁ cūḍāmaṇitvāt saṅkucananāha---brahmann iti
\| sākṣād-veda-rūpeṇa tvayaitaj-jñāyata eveti bhāvaḥ \| te tvayy
anugraha evārthaḥ prayojanam, tad artham eva samyak matsāhity-ādinā
prāptān svayam āgatān viddhi \|

nanu munanibhir ātmārāmaiḥ kiṁ te? tatrāha---sañcarantīti \| anyat tair
vyākhyātam \| yad vā, viraha-duḥkha-śāntaye madīya-śrī-mūrtyā saha, ata
eva te mahā-bhāgavata-śreṣṭhā eva, na tv ātmārāmā iti bhāvaḥ \|\|51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svasminn eva stuty atiśayena
satāṁ cūḍāmaṇitvāt saṅ kucaṁs tathā bhakta-vātsalya-vareṇātma-bhakter
api sva-bhakta-bhaktiṁ bahu-manyamānas tat-prāthita-siddhy upāyam eva
śikṣayann āha---brahmann iti \| sākṣād-veda-rūpatvena tvayaitaj-jñāyata
eveti bhāvaḥ \| te tvayy anugraha evārthaḥ \| prayojanaṁ tvad artham eva
samyak matsāhity-ādinā prāptān svayam āgatān viddhi \|

nanu tvam eva sākṣād āgato\'si munibhiḥ kim ādhikyaṁ tatrāha---mayeti \|
hṛdi-sthena kvacit-sākṣād-bhūtena ca saha saha \[yukte\] yoge \'pradhāne
\[2.3.19\] iti paṇini-smaraṇād aham apy eṣām adhīna iti bhāvaḥ
\|\|51\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-stutim ākarṇya
sva-saṅgināṁ viprāṇāṁ stutiṁ tvanākarṇya brahmaṇya-devo brāhmaṇa-bhakty
upadeśam iṣeṇa svayam eva brāhmaṇān stuvan tava stavyasyāpi mama
brāhmaṇāḥ stavyā ity abhivyañjayati-he brahman! he brāhmaṇa! svasya
brāhmaṇatvād eva svajātiṣu tava nātyādara iti bhāvaḥ \|\|51\|\|

**\...**

**\|\| 10.86.52 \|\|**

**devāḥ kṣetrāṇi tīrthāni darśana-sparśanārcanaiḥ \|**

**śanaiḥ punanti kālena tad apy arhattamekṣayā \|\|**

**śrīdhara-svāmī (bhāvārtha-dīpikā) :** devādibhyo'pi brāhmaṇāḥ śreṣṭhā
ity āha---devā iti \| te **śanaiḥ** **punanti**, ete tu sadyaḥ \| kiṁ ca
devādīni yat **punanti** **tad** **apy** arhattamānārmīkṣayā \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad**
evāha---devādibhyo\'pīti \| te devādayaḥ \| śanaiścira-kāla-sevanena \|
ete tu brāhmaṇās tu \| sadyo **darśana-**sama-kālam eva \| devādiṣu
yacchodhana-sāmarthyaṁ **tad** api brāhmaṇa-prasād akṛtam evety
āha---kiñceti \| arhataḥ kula-vṛddhādyā arhattarā devā arhattamā
brāhmaṇā mamāpi pūjyatvāt \| sa matmaparo\'haṁ dvija-devadevaḥ iti
pañcame ṛṣabha-devokteḥ \| so\'haṁ bhavadbhya upalabdha-sutīrtha-kīrtiḥ
\[bhā.pu. 3.16.6\] iti sanakādīn-prati vaikuṇṭha-nāthokteḥ \| teṣām
īkṣayā prasādena \|

> tīrtha-yātrā japo dānaṁ vratam iṣṭādikaṁ ca yat \|
>
> viprārādhanataḥ sāṅgamanyathā viguṇaṁ śiva \|\| iti tantra-śāstrāt
> \|\|52\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
mahā-bhāgavata-śreṣṭhatvam eva darśayati---devā iti dvābhyām \|
mṛcchilādi-mayāḥ sākṣād indrādaya\'rka-jyotirmayāḥ \| kṣetratīrthayoḥ
sthala-jala-pradhānatvena bhedaḥ arhattamāḥ pūjādikaṁ sarvaṁ ye arhanti
te arhantas teṣu śreṣṭha-tamā mahā-bhāgavatottama-mahā-bhāgavatā ity
arthaḥ \| teṣām īkṣayā tat-kartṛka-devādy apekṣayā, kiṁ vā,
dṛṣṭi-mātreṇa ity arthaḥ \| pāṭhāntare\'py arthaḥ sa eva \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devādayas tu na tādṛśās
**tad**-datta-vaibhavāś cety āha---**devāḥ** pratimā-rūpāḥ sākṣād-rūpā
eva vā **kṣetrāṇi** sthala-rūpāṇi **tīrthāni** jala-rūpāṇi **śanaiḥ**
**punanti** tatrāpi **kālena** cireṇaiva ete tu punanta eva sañcarantīty
uktaṁ devādīnāṁ punānātvam **apy** arhattamānāṁ tebhyo\'pi pūjyānām
etādṛśa-mad-bhaktānām īkṣayā devāditva-sampādinyā dṛṣṭyaiva mūla-hetuna
ity arthaḥ \| mamāpi tvad adhīnatvād iti bhāvaḥ \|\|52\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, devādibhyo\'pi
brāhmaṇāḥ śreṣṭhā ity āha---devā iti \| te **śanaiḥ** **punanti** ete tu
sadya eva **tad** api tat-punānatvam api arhattamānām īkṣayā
arhattama-kartṛkāvalokanaṁ yadi te prāpnuvanti tadaiva yad uktaṁ---

teṣāṁ vicaratāṁ padbhyāṁ tīrthānāṁ pāvanecchayā \|\[bhā.pu. 4.3.37\] iti
\|\|52\|\|

**\...**

**\|\| 10.86.53 \|\|**

**brāhmaṇo janmanā śreyān sarveṣāṁ prāṇinām iha \|**

**ta**[^200]**pasā vidyayā tuṣṭyā kim u mat-kalayā yutaḥ \|\|**

**śrīdhara-svāmī (bhāvārtha-dīpikā) :** mama kalā-parikalanam upāstis
tayā **yutaḥ** \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāṇināṁ jīva-mātrāṇām \|
**janmanā** brāhmaṇa-dehāvāpti-lakṣaṇena \| śaṅkha-kṣīra-nyāyena
kaimutyam āha---tapaādinā, vipra-śraiṣṭhyaṁ tu vaktuṁ na śakyam iti
bhāvaḥ \|\|53\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : janmanā** jāti-mātreṇaiva
\| **iha** bhūmau trilokyāṁ vā **sarveṣāṁ** madhye **śreyān**, tatra ca
tapa ādinā, tatrāpi **matkalayā** **śreyān** iti kiṁ vaktavyam ity
arthaḥ \| tapaḥ sva-dharmaḥ vidyā śāstrābhyāsaḥ, tuṣṭir-yathā-lābhena
tṛptiḥ śāntirvā, kalā bhaktiḥ, eṣāṁ yathottaraṁ śraiṣṭhyam \| evaṁ
brāhmaṇatvena tatra ca tapa-ādibhir **mat-kalayā** ceti
mahā-bhāgavata-śreṣṭhatvam uktam \| tal-lakṣaṇaṁ ca pādmottarakhaṇḍe---

> tāpādi-pañca-saṁskārī navejyākarma-kārakaḥ \|
>
> artha-pañcakavid-vipro mahā-bhāgavatottamaḥ \|\| iti \|\|

asyārthaś ca śrī-bhagavad-bhakti-vilāsa-ṭīkāyāṁ vivṛta eva \|\|53\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** teṣāṁ tādṛśatvam eva
kaimutyena sthāpayati-janmaneti \| **janmanā** jāti-mātreṇaiva tatra ca
tapaādinā **śreyān** iti sthite tatrāpi **mat-kalayā** **śreyān** iti
kiṁ vaktavyam ity arthaḥ \| tapaḥ sva-dharmaḥ vidyā śāstrīya-jñānaṁ
tuṣṭir ātmā-rāmatvaṁ **mat**-kalā **mat**-sphūrtiḥ eṣāṁ yathottaraṁ
śreṣṭhyam \|\|53\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mama kalā-parikalanam
upāsanottha-sākṣātkāras tayā **yutaḥ** \|\|53\|\|

**\...**

**\|\| 10.86.54 \|\|**

**na brāhmaṇān me dayitaṁ rūpam etac catur-bhujam \|**

**sarva-veda-mayo vipraḥ sarva-deva-mayo hy aham \|\|**

**śrīdhara-svāmī (bhāvārtha-dīpikā) :** kiṁ ca brāhmaṇārādhanam eva mama
preṣṭham ity āha---neti \| hetum āha---**sarva**-**veda**-**mayo** vipra
iti \| pramāṇādhīnatvāt prameya[^201]sya **veda**-**mayo** vipro
**deva**-mayād asmād rūpāt preṣṭha ity arthaḥ \|\|54\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mama priyaṁ svarūpaṁ ca
brāhmaṇā evety āha---kiñceti \| viprārādhanasya preṣṭhatve hetum
āha---ity artha iti \| mat-saṁbandhi-jñānaṁ vipra-dvāraiva bhavati te
eva śāstra-dvārā māṁ prakāśayanti, prakāśyāpekṣayā prakāśaka eva mahān
iti bhāvaḥ \| **sarva-deva**-mayatvād-viprāḥ prakāśakā vedasyaiva
**deva-**prakāśakatvān-mama devatvāt ahaṁ prakāśya iti \|\|54\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato matto\'py adhikam ete
pūjyā iti vakṣyam mahā-bhāgavatottamatvam evoktapoṣa-nyāyena draḍhayann
āha---neti tribhiḥ \| etad ity anena **catur-**bhujatayaiva
śruta-devādayo\'r junādivattaṁ paśyantīti jñeyam \| **catur-bhujam** ity
anena ca dvibhuja-rūpaṁ brāhmaṇād api priyaṁ
śrī-vraja-janādi-priyatamatvād iti sūcayati \| hi yataḥ, anyat tair
vyākhyātam \|

yad vā, hi api **sarva-deva-**mayo\'py **aham** \| ato yadyapi
**veda**-dvārā brāhmaṇejya-**sarva-deva-**mayatvena brāhmaṇānām api
sampūjyo\'ham, tathāpi **me** madīyā brāhmaṇāḥ, **deva**-mayatvād
asmad-rūpaṁ na **me** priyam, bhakti-priyatvenaiva nijasyāpi sarvasya
mat-priyatvād ity arthaḥ \| tathā ca śrī-bhagavad-vākyaṁ navama-skandhe
durvāsasaṁ prati nāham ātmānam āśāse \[bhā.pu. 9.4.64\] ity-ādi \|
ekādaśe coddhavaṁ prati naivātmā ca yathā bhavān \[bhā.pu. 11.14.15\]
iti \| avajānanti nādriyante, yato\'sūyavaḥ, tatra hetuḥ---duṣprajñā
duṣṭa-buddhaya iti \| tatraiva hetuḥ---arcādāv eva, na tu
mad-bhakdiṣv-vijya-buddhayaḥ \| ādi-śabdān-mālyādiḥ \| yad vā, evam
aviditvārcādāvijya-dṛṣṭayaḥ santo\'vajānanti \| yato duṣprajñāḥ,
ato\'sūyavaḥ \| gurum iti varṇānāṁ brāhmaṇo guruḥ ity-ādi-vacanāt mām
iti tad adhiṣṭhāna-paratvāt \| tatrāpy ātmānaṁ mad-bhaktatayā
mat-priyatamam ity arthaḥ \| yato viprāvajñayā gurau mayi mahatsu
cāparādhaḥ syād iti bhāvaḥ \| viśeṣaṇānām eṣāṁ yathottaraṁ śreṣṭhyam \|
evaṁ bhaktasya sarvataḥ śraiṣṭhyam, tad aparādhādhikyād iti
\|\|54-55\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata evam-bhūtād-brāhmaṇāt
mamaitad-bhavatāṁ dṛśyamānaṁ śrī-kṛṣṇākhyam api **catur**-bhujaṁ rūpaṁ
na priyaṁ tatra hetuḥ---sarveti \| tatra **sarva-veda**-mayatvaṁ tad
uttha-**sarva-**jñānāśrayatvaṁ **sarva-deva-**mayatvaṁ ca
taj-jñeya-sarvopāsya-mūlatvaṁ tatas teṣāṁ viṣayitvaṁ svasya ca
viṣayatvaṁ nirdiśya viṣayiṇaṁ vinā viṣayasyānupādeyatvam api
laukikābhānakenaiva sva-bhakta-mahimā sādhitaḥ tathaiva navame
vaikuṇṭha-nātha-vākyam nāham ātmānam āśāse \[bhā.pu. 9.4.64\] ity-ādi
\|\|54\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sarva-veda-mayo** vipra iti
mama **sarva-deva**-mayatvāt sarveśvarasyāpi pramāṇaṁ ye vedās tan-maya
eva vipro bhavet \|\|54\|\|

**\...**

**\|\| 10.86.55 \|\|**

**duṣprajñā aviditvaivam avajānanty asūyavaḥ \|**

**guruṁ māṁ vipram ātmānam arcādāv ijya-dṛṣṭayaḥ \|\|**

**śrīdhara-svāmī (bhāvārtha-dīpikā) :** asūyavo doṣa-**dṛṣṭayaḥ** \|
**ijya**-**dṛṣṭayaḥ** pūjya-buddhayaḥ \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** manda-mataya itthaṁ na
jānantīty āha---**duṣprajñā** iti \| evaṁ man-niścayam \| **asūyavaḥ**
pāṣaṇḍa-vibhinna-matayaḥ \| **māṁ** mad-rūpam \| **guruṁ**
varṇāśrama-pūjyam \| ātmānaṁ sarvavyāpi brahma-rūpam \| brahma brāhmaṇa
ātmanā iti śruteḥ \| mām ity anena punar uktir na śaṅkyā
saguṇābhiprāyatvāt-tasyā iti \| ādinā jalāgnyādi-grahaḥ \|\|55\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam aviditvā **arcādāv**
evejya-**dṛṣṭayaḥ** santo vipraṁ jātyādinaiva pūjyaṁ tatrāpi **guruṁ**
mahā-bhāgavatatvāt sarvopadeṣṭāram ata eva \| **māṁ**
madīya-paramādhiṣṭhānatvānmada-bhinnam ata evātmānaṁ paramātma-rūpam
avajānanti yato **duṣprajñā** duṣṭa-buddhayaḥ tata evāsūyavaḥ
mānuṣatvādi-sva-sāmyadṛṣṭyā tad-guṇāsahiṣṇavaḥ \|\|55\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : asūyavaḥ** brāhmaṇeṣu
doṣa-darśinaḥ pratimādāviva na tu brāhmaṇeṣu pūjya-buddhayaḥ \|\|55\|\|

**\...**

**\|\| 10.86.56 \|\|**

**carācaram idaṁ viśvaṁ bhāvā ye cāsya hetavaḥ \|**

**mad-rūpāṇīti cetasy ā-dhatte vipro mad-īkṣayā \|\|**

**śrīdhara-svāmī (bhāvārtha-dīpikā) :** asya viśvasya hetavo **bhāvā**
mahad-ādayaḥ \| **mad**-**īkṣayā** mamaiva sarvatrekṣayā \|\|56\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vipro** dhatta ity
anenābheda-vicāro brāhmaṇasyaiva na tv itareṣām iti sūcitam \|
pravrajyādhikārikatvāt-tad-vicārasyeti \|\|56\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātmatvam eva
mahā-bhāgavatottamatvena darśayati---careti \| mama rūpāṇy
adhiṣṭhānānīty arthaḥ \| ā samyag **dhatte** dhārayati \| tatra
hetuḥ---**mad** īyeti \| **mad**-vyatirikta-dṛṣṭya**-**bhāvād ity arthaḥ
\|\|56\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tādṛśasya
mahā-bhāgavatatvam eva darśayann ātmā-bheda-vyapadeśa-hetuṁ
darśayati---careti \| mama rūpāṇi rūpyante yatreti niruktyā adhiṣṭhānāni
iti cet asi ā samyak **dhatte** dhārayati tatra hetuḥ---**mad**-īkṣayeti
\| tatra tatra **mad** eka-sphuraṇād ity arthaḥ \| ekādaśe---

> sarva-bhūteṣu yaḥ paśyed-bhagavad-bhāvam ātmanaḥ \|
>
> bhūtāni bhagavatyātmany eṣa bhāgavatottamaḥ \|\| \[bhā.pu. 11.2.45\]
> iti \|

ātmano\'bhīṣṭo yo bhagavad-bhāvas tat-prādurbhāva-viśeṣas tam eva yaḥ
sarva-bhūteṣu paśyati evam ātmani sphuran yo bhagavān tadāśrayatvena na
bhūtāni paśyati yaḥ sa bhāgavatottama ity arthaḥ \|
śrī-bhagavad-gītāsu---

> māṁ hi pārtha vyapāśritya ye\'pi syuḥ pāpa-yonayaḥ \|
>
> striyo vaiśyās tathā śūdrās te\'pi yānti parāṁ gatim \|\|
>
> kiṁ punar brāhmaṇāḥ puṇyā bhaktā rājarṣayas tathā \|\| \[gī. 9.32-33\]
> iti \|\|56\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** īdṛśasya brāhmaṇasya
lakṣaṇam āha---careti \| asya viśvasya hetavo bhāvāḥ padārthāḥ
mahad-ādayaḥ **mad-**īkṣayety asyārthasya paunar uktyān**-mad-īkṣayā**
mat-sākṣād-darśanena yuktaṁ vipra-viśeṣo nāradādir ity artho draṣṭavyaḥ
\|\|56-57\|\|

**\...**

**\|\| 10.86.57 \|\|**

**tasmād brahma-ṛṣīn etān brahman mac-chraddhayārcaya \|**

**evaṁ ced arcito'smy addhā nānyathā bhūri-bhūtibhiḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** phalitam āha---**tasmād**
iti \| yato viprārcanam eva mad arcanaṁ **tasmād**-dhetoḥ \| **etān**
upasthitān \| mayi yā śraddhādarādhikyaṁ tayā **mac**-**chraddhayā** \|
**evaṁ** cet **mac-**chraddhayā vipre\'rcite sati \| **addhā** sākṣāt \|
anyathā-paraprītyā viprānarcane\'haṁ **bhūri-**bhūtibhir
bahu-vidha-sāmagrībhir apy arcito na bhavāmīty arthaḥ \| yato me mukhyā
mūrti-brāhmaṇa eva **brahma** brāhmaṇa ātmanā iti śruteḥ \| sadāha
vipra-rūpeṇa vicarāmi mahītale iti smṛteś ca \| kiṁ ca, avyakta-rūpiṇo
viṣṇoḥ svarūpaṁ brāhmaṇā bhuvi iti pādmokteś ca \| ata eva svayam eva
bhagavatoktam---na brāhmaṇānme dayitaṁ rūpam etac-caturbhujam iti
\|\|57\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : brahma**-**rṣīn**
brāhmaṇeṣu **ṛṣīn** tapasvino vedadraṣṭṛn vā \| **etān**
mahā-bhāgavata-śreṣṭhatvena mat-priyatamān ity arthaḥ \| pāṭhāntaraṁ
spaṣṭam \| **etān** ity upalakṣaṇam, sarvān eva mad-bhaktān ity arthaḥ
\| pāṭhāntaraṁ spaṣṭam \| **etān** ity upalakṣaṇam, sarvān eva
mad-bhaktān ity arthaḥ \| sacchraddhayā uttama-prītyā **addhā** sākṣād
evārcito\'smi, anyathā mad-bhakta-tyāgena **bhūri**-bhūtibhir
bahula-samṛddhibhir apy arcito na bhavāmi \| he **brahmann** iti
vedāvekṣayāpi vedātmakasya bhavādṛśo yuktam evedam iti bhāvaḥ \|
**evaṁ** saprārthanānurūpaṁ nija-bhakta-bhaktim eva śikṣayāmāseti jñeyam
\|\|57\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : brahma-ṛṣīn** brāhmaṇeṣu
mat-tattva-jñān **etān** mat-priyatamān **etān** ity upalakṣaṇaṁ sarvān
eva mad-bhaktān ity arthaḥ \| **mac-chraddhayā** uttama-prītyā **addhā**
sākṣād evārcito\'smi \| anyathā mad-bhakta-tyāgena **bhūri-**bhūtibhir
bahula-samṛddhibhir apy arcito na bhavāmi \|\|57\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.86.58 \|\|**

**śrī-śuka uvāca---**

**sa itthaṁ prabhunādiṣṭaḥ saha-kṛṣṇān dvijottamān \|**

**ārādhyaikātma-bhāvena maithilaś cāpa sad-gatim \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ittham uktarītyā \| sa
śrutadevaḥ \| sahasya sādeśo bāhulakatvān na \|
ekātma-bhāvenābheda**-bhāvena** viprāḥ śrī-kṛṣṇa-svarūpāḥ śrī-kṛṣṇaś ca
viprarūpa ity evaṁ rūpeṇa \| maithilo bahulāśvaś ca \| tad-gatiṁ
śrī-kṛṣṇa-sārūpyam \|\|58\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etam upadeśaṁ
bahulāśve\'pi śrī-bhagavāṁś cakārety atidiśannubhayor antimaṁ phalam apy
āha---sa iti \| sa vipraś ca maithilo nṛpaś ca prabhuṇā nijeśvareṇeti
tadādeśe viśvāsādikaṁ bodhayati \| **saha** sāhityena
kṛṣṇa**-dvijottamān** taṁ tāṁś ca ekātma-**bhāvena** eka-cittatvena
tulya-prayatnatayā bhaktyā ārādhya tasya teṣāṁ ca gatiṁ nitya-lokam
\|\|58\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** etam upadeśaṁ bahulāśve\'pi
śrī-bhagavāṁś cakārety atidiśannubhayor antimaṁ phalam apy āha---sa iti
\| sa vipraś ca maithilo nṛpaś ca prabhuṇā nijeśvareṇeti tad ādeśe
viśvāsādikaṁ bodhayati \| **saha** sāhityena kṛṣṇa-**dvijottamān** taṁ
tāṁś ca ekātma**-bhāvena** ekacit-tatvena tulya-prayatnatayā bhaktyā
ārādhya tasya teṣāṁ ca gatiṁ nitya-lokam \|\|58\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aikātmyam eka-manas tvaṁ
tad-rūpo yo bhāvas tena yad vā, kṛṣṇa-tat-saṅgi-viprayor yad aikātmyam
aikyaṁ tad-bhāvanayā \|\|58\|\|

**\...**

**\|\| 10.86.59 \|\|**

**evaṁ sva-bhaktayo rājan bhagavān bhakta-bhaktimān \|**

**uṣitvādiśya san-mārgaṁ punar dvāravatīm agāt \|\|**

**śrīdhara-svāmī (bhāvārtha-dīpikā) :** satāṁ vedānāṁ
tri-kāṇḍa-viṣayāṇāṁ pravṛtti-prakāram ādiśya \|\|59\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktvā \| bhaktānāṁ
bhakti-vidyate yasya sa tathā \| bhakteṣu prasāda-lakṣaṇa-snehavān \|
trikāṇḍa-viṣayāṇāṁ karmopāsti-jñāna-rūpa-trikāṇḍa-viṣayāṇāṁ \|\|59\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ukta-prakāreṇa
svabhaktayoḥ, svakīya-bhaktau vipranṛpau prati, satāṁ santaṁ vottamaṁ
**mārgaṁ** **sva-bhakta**-bhakti-pradhāna-sva-bhakti-yoga-lakṣaṇam
ādiśya satāṁ vedānāṁ mārgaṁ svasmin pravṛtti-prakāraṁ vā \| kiṁ kṛtvā
uṣitvā tad arthaṁ tayoḥ prīty arthaṁ vā ciraṁ tatrāvasthāya yato
bhakteṣu bhaktir ādaraḥ prema-lakṣaṇā vā tadvān \| tatra
hetuḥ---bhagavān iti \|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
[+++]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : san-mārgaṁ** satāṁ
bhaktānāṁ **mārgaṁ** bhagavad-viṣayakaṁ bhakti-yogam \|\|59\|\|

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe uttarārdhe śruta-

devānugraho nāma ṣaḍ-aśītitamo'dhyāyaḥ \|

\|\| 86 \|\|

**\...**

[^1]: rāma-caritāni (ba)

[^2]: mukundasya yāny anyāni vīryāṇi prabhāvamaya-caritāni ca śrotum
    icchāmo vayam, prārthanāyāṁ loṭ \| anyeṣām api vīryāṇāṁ sambhāvane
    hetuḥ---ananta-vīryasyeti \| evaṁ tava kathane yogyatā tathā tad
    vīryāṇām eva tādṛśatvāt asmākaṁ tan-mātra-śravaṇaucityaṁ, tathā
    teṣām ānantyañceti sarvāṇy eva tāni kathayeti bhāvaḥ \|

    nanu, dvitrāṇy eva dināni tava jīvitam iti katham etāvatyāśā
    sampadyeta ? tatrāha---prabhor iti \| āyuṁṣyapi yatheṣṭaṁ tāduṁ
    śaktasyety arthaḥ, anyatṛpti-vilasitam evedam.

[^3]: muhur brhma \[go.pre-ṭī\]

[^4]: sat-kathāṁ-vija.

[^5]: kāmasya viṣayi-bhogasya mārga-gaṇairanveṣaṇai śleṣeṇa kāma-vāṇair
    viṣādaṁ prāptaḥ.

[^6]: aho ity-ādita ārabhya virāma ity-antaṁ bha.saṁskaraṇe nāsti.

[^7]: kadalyādiṣu.

[^8]: anutaralo.

[^9]: ubhaya-liṅgaṁ tat-prabhakta-rūpaṁ ceti toṣa.

[^10]: sa ca svato bhagavān bhagaval-līlā-tattvajñatvena
    sarvajña-śiromaṇiḥ \| kim ca, vāḍarāyaṇasya sarva-vedāntasārajñasya
    putraḥ, tena punaḥ sampraśnena tu śrī-vasudeva-nandane
    samagrairśvaryādi-samagra-kāruṇyādi-guṇa-nivāse nitarāṁ
    magna-hṛdayaḥ sann avravīt \| tasya parama-kṛpāmayaṁ kathāsveva
    viśeṣaṁ smṛtvā kathayāmāṣety arthaḥ.

[^11]: prayatnaṁ vinā samīpa-labdhenārthena vṛttiṁ kalpayan.

[^12]: kucailā ca---go.pre.ṭī.

[^13]: daridraṁ iti pāṭhe patyur viśeṣaṇaṁ.

[^14]: bhagavataḥ pujyasya tava.

[^15]: upaihi samīpe gaccha \| upehi iti pāṭhaḥ.

[^16]: bhojādaya īśvarā yasmāt.

[^17]: smarato bhajata iti caturthyarthe saṣṭhau toṣa.

[^18]: muhuḥ iti pāṭhaḥ.

[^19]: dīyatām ity uvāceti śeṣaḥ.

[^20]: acyuto'vicchinno dharmo'sty eṣām, acyutasya dharma ārādhanaṁ
    yeṣām astīti vā.

[^21]: nivṛta iti pāṭhāntaram..

[^22]: candanādibhiḥ sahaiva dhṛṣṭena gandhena.

[^23]: śaibyā iti pāṭhas toṣaṇyāṁ gṛhitaḥ, sārārtha-darśinyāṁ ca dhṛtaḥ
    \| śaibyā iti pāṭhe tasyā rukmiṇī-gṛhāgatatvāṁ kalpyam iti
    rāmatejaḥ-pāṇḍeyaḥ.

[^24]: priyāṁ iti pāṭḥaḥ.

[^25]: kacit iti pāṭhaḥ.

[^26]: atas tair api.

[^27]: gurau guru-samīpe.

[^28]: praviṣṭeṣv asmāsu satsu.

[^29]: saṁvṛta-vija.

[^30]: kajalaudhena-vija.

[^31]: babhrima bṁbhramima \| bhrmamyateṣṭilopa ārṣa iti toṣa.

[^32]: etad asmad-duḥkham.

[^33]: śreṣṭhaḥ iti pāṭhaḥ.

[^34]: jīrnaṁ ca pari-bhuktaṁ ca yātayāmam ity amaraḥ.

[^35]: prasāntaye saṁsāra-duḥkha-nivrttaye yogyo bhavatīti śeṣaḥ.

[^36]: gurau guru-samīpe.

[^37]: pṛthuka-granthi-nirīkṣaṇenopalakṣitaḥ prahasan mama prajāvatyā
    dattaṁ tad-bhagān kathaṁ gopayatīty-ādinā parihasann uvāca.

[^38]: kiṁ tat-kathaya dehīti vā śeṣaḥ.

[^39]: atra toyasya peyatve'py aśanoktis tad ekāhāratva-vivakṣayā
    abbhakṣa itivat.

[^40]: asya asmai \| yad vā, tat-patnī-praprīty artham eva dānena
    tat-saṁvandha-mātra-vivakṣaṇena tat-saṁpradānatvāvivakṣaṇād asyeti
    toṣa.

[^41]: sva-sukhena sveṣāṁ bhaktānāṁ sukhaṁ yasmāt-tena.

[^42]: pathānuvrajya iti pāṭhaḥ.

[^43]: vipra-kule jāta ity eva hetoḥ.

[^44]: priyā juṣṭe iti pāṭhaḥ.

[^45]: vyākhyāyām atra.

[^46]: vimānais tat-sadṛśa-gṛha-viśeṣaiḥ.

[^47]: hariṇākṣibhir ity ubhaya-viśeṣaṇatvān na samāsāntaḥ \| atraivaṁ
    jñeyan---sudāmno dvārakā-vāsa-rātrau sva-gṛhe suptāyāṁ tat-pantnyāṁ
    ca sarvaṁ sthānaṁ tad-rūpādikaṁ ca divyam abhūt \| prātar
    divya-dāsyāder uttayā svabhartṛ-saṅgata-śrī-kṛṣṇa-dattaṁ jñātvā
    vismitayā patnyā gamana-jyāpakā janās tan-mārge niyuktā iti.

[^48]: ratna-dīpaiḥ iti pāṭhe tair saha bhrājamānā ratna-hāra-yutā
    lalanāḥ santi.

[^49]: avalokato'nyat iti pāṭhaḥ.

[^50]: sva-mukhena.

[^51]: jane bhakte svasminn ardanaṁ upāyana-yācanaṁ yasya tasmin
    jāta-premā.

[^52]: jāyayā hetunā.

[^53]: daivaṁ devatā.

[^54]: etat-pṛthukopākhyānam, yad vā, eṣa ukto brahmaṇya-devas tasya.

[^55]: ekadā rājasūyāt-pūrvaṁ śrī-rāmak-vrjāgamanād ūrdhvaṁ.

[^56]: sudāma-suhṛde iti pāṭhaḥ.

[^57]: lokasya grāhayan lokaṁ grāhayannityarthaḥ.

[^58]: sucandro rukmiṇī-putraś cāru-candra-nāmā, suka-sāraṇau yādava
    taiḥ saha \| idam uttarānvayi.

[^59]: upaṣyeti sūryoparāga-nimittaṁ, tīrthopavāsasya tatra
    niṣiddhatvāt.

[^60]: kuntī-nāraṭṭkeralān iti pāṭhaḥ \| tatra āraṭṭān sndhupārīṇān.

[^61]: yat yataḥ anu sarvataḥ paścād api na smaratha bahutvaṁ putrādy
    apekṣayā.

[^62]: īśa-krīḍanakātarān iti pāṭhe īśa-krīḍayā kātarān vivaśān.

[^63]: diśo daśa, diśo daśaḥ iti pāṭhau.

[^64]: yat yasya \| ṣaṣṭyā lug ārṣaḥ.

[^65]: tat sa ity arthaḥ \| prathamāyāś chāndaso luk.

[^66]: kātarā vyākulāḥ atyutsukā vā.

[^67]: pitarāv iti tatra tayor mātā-pitṛtva-budhya-vicchedo vyajyate.

[^68]: maitrīṁ hitācaraṇam.

[^69]: durāgamanena tyaktayor apy anuvartamānām.

[^70]: asmad āvāse.

[^71]: samprīṇanaṁ priya-dānādīnā, abhyudayo jāta-karmādi, poṣaṇaṁ
    stanyādinā, lālanaṁ vimiśraṇam.

[^72]: lālanāni iti pāṭhaḥ.

[^73]: ṛṣir uvāca.

[^74]: śapantyaḥ.

[^75]: yad vā sadā hṛdi-kṛtaṁ adhunā dṛgbhiḥ parirabhya tasmin-bhāvaṁ
    premātiśaya tena cānandaṁ mūrcchāṁ prāpuḥ nita-yujāṁ rukmiṇyādinām
    api durāpaṁ \| dīrghatvaṁ chandonurodhād ārṣam \| kvacit kṛtaṁ iti
    pāṭhaḥ.

[^76]: saṅgatāḥ.

[^77]: nitya-yujāṁ bhaktānāṁ premavaśyatādi.

[^78]: From \*ity anena---ity atra tādṛśīnāṁ sākṣād eva tat-prāptiḥ
    phalaṁ nānyeṣām ivāmṛtatva-mātram ity etat tāsām
    āśvāsana-rūpa-bhagavad-vacanānantaram \| nanu tvaṁ dvārakāyām eva
    sadā krīḍasi, vayaṁ tu vṛndāvana-vāsinyaḥ kathaṁ prāpsyāmaḥ ? ity
    āśaṅkya yuṣmābhir nitya-saṁyukta evāham asmīti tathāvidham ātmānam
    upadiśati dvābhyāṁ (cha, ja)

[^79]: yad vā etad ubhayaṁ pare dvārakādau vartamāne, akṣare nityam eva
    yuṣmat-saṅgini mayi ābhātaṁ virājamānaṁ paśyata.

[^80]: arthāntare tu tasyāviyogasyānusmaraṇena premātiśayād eva
    tathānubhavena dhvasto jīvanasya kośa ācchādanaṁ virahān na
    jīviṣyāma iti bhāvanā yāsāṁ tā iti.

[^81]: athānu.

[^82]: paripṛcchaya.

[^83]: mahātmanāṁ saṁmukha-nirvrttaṁ kvacit.

[^84]: samāhāra-dvandvaḥ.

[^85]: bhaumāhṛta-śatādhika-ṣoḍaśa-sahasra-strīṣu mukhyā.

[^86]: atropveśanakramāpekṣayā samvodhana-kramaḥ \| pratyuttaraṁ tu
    vivāha\--krameṇaiva.

[^87]: bahubhiryācitām iti mudrita-pāṭhaḥ \|

[^88]: aṣṭama-viṁśāham iti tu samāpti-dinaṁ gṛhītvā.

[^89]: bhadrovāca.

[^90]: bhrātṛn-santardanādīn anyasmai dattataḥ \| vindānuvindāv iti
    bhrātṛdvaye prāg ukte'py atra bahutaṁ tad upalakṣitānya-bodhanārtham
    iti toṣa.

[^91]: śriyauka ity atra śriya iti ṣaṣṭhantaṁ
    pṛthak-padaṁpura-viśeṣaṇaṁsandhir ārṣaḥ.

[^92]: ukṣaṇaḥ ukṣṇaḥ.

[^93]: mitravindovāca, pāṭhāntaram.

[^94]: kṛṣṇāyeti sākṣāt-patyur nāma-grahaṇaṁ harṣeṇānavadhānāt.

[^95]: abhijiti jayādi-prade'ṣṭame muhūrte madhyāhna ity arthaḥ.

[^96]: tāvat-tat-kṣaṇa eva.

[^97]: miṣatāṁ paśyatām ity anādare ṣasṭhī.

[^98]: śvānopi cāpavad-vakrordhva-pucchāḥ.

[^99]: pūrṇasyeti caturthy arthe ṣaṣṭhī \| pūrāya ity eva pāṭhaḥ kacit.

[^100]: vana-latās tarava ātmani viṣṇuṁ

    vyañjayantya iva puṣpa-phalāḍhyāḥ

    praṇata-bhāra-viṭapā madhu-dhārāḥ

    prema-hṛṣṭa-tanavo vavṛṣuḥ sma

[^101]: yad vā, sva-gopyo draupady-ādi-pālayitryas tat-sakhyādayaḥ.

[^102]: ājagmuḥ iti pāṭhaḥ.

[^103]: brahma-putrāḥ sanakādayaḥ \| brahma-putraḥ ity api kacit-pāṭhaḥ.

[^104]: [smammayāni]{.mark} nadyādīni tīrthāni pāvanāni nahi kiṁ \| kākā
    bhavantyav ety arthaḥ \| pratimādi devā api pāvanā na kim, kintu
    punanty eveti bhāvaḥ.

[^105]: upāsito'gnir na harati na

[^106]: jīvañśavo bhāgavatāṅgrireṇuṁ ity ukteḥ.

[^107]: akuṇṭham aparicchinnaṁ jñānaṁ yasya.

[^108]: parasmai-padam ārṣam.

[^109]: duranvayam iti pāṭhaḥ.

[^110]: na tatra vadhyate, na vudhyate yathā iti pāṭhau.

[^111]: bahudhā tat-tad-brahmāṇḍādi-bhedena nānā-vidhatayā.

[^112]: athāpi atarkya-śaktir api.

[^113]: tattaḥ \[ka\] \|

[^114]: antya-śabdasyārth'vadhir iti.

[^115]: sva-yoga-māyayāpi na channo mahimā yasya tasmai.

[^116]: yad vā bhūpādayo'tidhanyāḥ yaṁ tvām anu ete māyājavanikācchannaṁ
    na vidanti, kintvanāvṛta-brahma-svarūpam eva \| acchannatve'pi
    ātmānaṁ nirviśeṣa-mātraṁ na paśyanti kintu sva-guṇa-rūpam api kālam
    īśvaram api naiva, kintu snigdhavān-vakula-vakula-patvādi-rūpam
    apīti toṣ.

[^117]: arāmo vihāra-bhojana-śyanādiḥ.

[^118]: evaṁ tvā yaṁ jano brahman-nāma-mātrendriyehayā iti pāṭhaḥ.

[^119]: anena marṣatīti marṣa-padacyutpattir dṛrśitā \| kacit
    aghaughamarṣaṁ iti pāṭhaḥ.

[^120]: babhāṣety ātmanepadābhāvas tad anityatvād ārṣatvād veti toṣa.

[^121]: napi citraṁ iti pāṭhaḥ.

[^122]: sannikarṣo hi iti pāṭhaḥ.

[^123]:

[^124]: ābhāṣya sambodhya.

[^125]: rājñāṁ rājasu śṛṇbatsv iti teṣām upadeśārtham.

[^126]: yājanādhyanāpana-pratigraha-labdhaṁ viprasya śuklaṁ vittaṁ,
    yuddhāt-prajā-palanād-daṇḍāc ca labdhaṁ kṣatriyasya,
    kṛṣi-go-rakṣa-vāṇijya-labdhaṁ viśaḥ, dvija-śuśrūṣā-labdhaṁ śūdrasya
    \| dāya-labdhaṁ prītidattaṁ pitrādikam āgataṁ śvaśuralabdhaṁ ca
    sarveṣām iti viṣṇu-dharmottare.

[^127]: asyāpi viśeṣyaṁ kāla eva.

[^128]: vasunā bhakti-lakṣaṇena dīvyatiti tathā-bhūta.

[^129]: gandharvyā gāyakānāṁ striyaḥ.

[^130]: ratnavad ujjvala-paridhānāḥ \| pīta-kauśeyeti kacit.

[^131]: anu-yajñaṁ yajñānukrameṇa yo vidhis tena \| tad
    āha---agnītyādinā \| agnihotraṁ, tataḥ prākṛtā upadiṣṭāṅgā
    darṣādīṣṭayaḥ, tato vaikṛtā atidiṣṭṅgāḥ sauryādayāḥ, tataḥ prākrtā
    yajñā jyotiṣṭomādayaḥ, vaikṛtāḥ satrādaya ity evaṁ sarvair yajñaiḥ
    iti toṣa.

[^132]: go-bhū-kanyā apy alaṅkṛtyādadādity anvayaḥ \| svalaṅkṛte'bhyo
    iti kvacit-pāṭḥaḥ.

[^133]: caritvā tān anuṣṭhāyety arthaḥ.

[^134]: nānālaṅkāra iti pāṭhaḥ.

[^135]: striyas tasya mahiṣyo'py yaduḥ.

[^136]: mahatyā iti pāṭhaḥ.

[^137]: bhāva-pradhāno nirdeśaḥ, akalpatvāt.

[^138]: sauhṛdena śaithilyaṁ yatra tac-cittaṁ yasya.

[^139]: yāpito vasudevādyair anuvrajitaḥ.

[^140]: yayau mathurāṁ prati nanda iti śeṣaḥ.

[^141]: māthurān iti pāṭhaḥ.

[^142]: yasya sambandhīti daṇḍādi-kāraṇātirikta-cīvarādivat
    dṛṣṭādṛṣṭa-hetu-varga uktaḥ.

[^143]: yad-yad iti devān amṛtaṁ āśayatītyādikayoḥ
    prayojya-karma-śuddha-karmaṇoḥ saṅgrahaḥ.

[^144]: prayojya-karma-bhinnaṁ śuddhaṁ karma nāsty eva \| taṇḍulaṁ
    pacatītyādau taṇdulaḥ pakvo bhavati taṁ pakvaṁ karotiyāder arthāt.

[^145]: taṇḍulaḥ pakvo bhavatīty-ādau hi taṇḍula odano bhavati taṁ
    taṇḍulaṁ odanaṁ karotity arthena purvāvasthasya taṇḍulādeḥ
    prayojya-karmatvāt uttarāvasyaudanādeḥ śuddha-karmatvād iti toṣa.

[^146]: śri-kṛṣṇa-balarāmayoḥ.

[^147]: toṣaṇī tu tatra sṛṣṭi-dhāraṇa-poṣaṇa-kriyā udāharati---etad iti
    \| ātman ātmani adhikaraṇe, ātmanā kāraṇena, ātma-sṛṣṭam ity
    avaśiṣṭa-kāraka-saṅgrahaḥ \| ātmanā kartrā, ātmane sampradānaya,
    ātmana apadādānāt, ātmanaḥ sambandhena sṛṣṭaṁ ātma-rūpaṁ sṛṣtam iti
    pañca-vidha-samāsāt \| evam anupraviśyātmany eva bibharṣi dhārayasi
    puṣṇāsi ca ātmanaiva bibharṣi ity-ādi.

[^148]: oja indriya-sāmarthyam, saho'ntaḥkaraṇa-sāmarthyam, balaṁ
    śarīram, ceṣṭā śarīra-vyāpāraḥ, gariś cetanācetana-sādhāraṇaṁ
    gamanam.

[^149]: tatheśvara iti pāṭhaḥ.

[^150]: vyavasāya-śakti iti pāṭhaḥ.

[^151]: jīvopādheś cittasyānusmṛtir dhāraṇā satī bhagavan-niṣṭhānukūlā.

[^152]: yadā supti-pralayādau na santi kalpakābhāvāt tadā tvam apy eṣu
    nāsi sattvena nānuvartase.

[^153]: anyadā sṛṣṭi-sthityādau tu vyāvahārikaḥ
    vyāvahārika-sattā-sādhakatayeti toṣa.

[^154]: abudhya iti pāṭhe.

[^155]: dehe aham iti.

[^156]: nijānāṁ bhaktānāṁ dharmo bhakti-lakṣaṇas tat-pālanāya, yad vā,
    nijas tvadiyo dharmaḥ svabhāvo bhakta-mano-ratha-pūrana-lakṣaṇas
    tasya guptai.

[^157]: vimṛgyāḥ iti pāṭhaḥ.

[^158]: guru-dakṣiṇā-rūpaṁ tat-sutam.

[^159]: sañcoditaḥ iti pāṭhaḥ.

[^160]: atra tayoḥ padāvṛttir bhakti-bhareṇa.

[^161]: mahā-vibhūtibhiḥ iti pāṭhaḥ.

[^162]: toṣaṇyāṁ tu sāṅkha-yogayor jñānāṣṭaṅga-śāstrayor vitānaṁ
    [son]{.mark} \| yad eka-niṣṭhas tayor vistara ity arthaḥ.

[^163]: sattva-dhāmni viśuddha-sattvādhiṣṭhātari.

[^164]: anye pauṇḍrakādyās tādṛśā daityādi-tulyā eva.

[^165]: dhiṣaṇaṁ dhiṣṇyam.

[^166]: sarva-sasvatvāt-te majju-gupsāṁ na kariṣyantīti bhāvaḥ.

[^167]: asyottara-ślokenānvayaḥ, sārdhakaṁ vaitat-padyaṁ kalpanīyam.

[^168]: smarasyaiva pūrvaṁ kirtimad iti nāmeti toṣa \| smarādīni nāmāni
    marīci-putratvad aśāyām iti cakra bāla.

[^169]: parisrutaṁ iti pāṭhāntaram, tatra stana-viśeṣaṇam. "pariplutam"
    iti vaiṣṇava-toṣaṇī-dhṛta-pāṭhāntaram.

[^170]: \... *amṛta-paya* iti pāṭhāntaraṁ vaṁśīdhareṇa dhṛtam.

[^171]: pitroḥ sampaśyatoḥ sadyo babhūva prākṛtaḥ śiśuḥ ity ukter
    nanda-gṛha-gamana-samaye devakī stanam apāyayad iti tatrānuktam
    apīha pīta-śeṣam ity ukter avagantatryam iti cakra bāla.

[^172]: "dhāma vihāyasā" iti pāṭhe dhāma deva-lokam.

[^173]: "vihāyasā" iti pāṭhaḥ svāmi-sammataḥ. "divaukasām" iti pāṭhas tu
    sarvatra \| iti vaiṣṇava-toṣaṇī-kāṛaḥ \| eṣa pāthaḥ prīti-sandarbhe
    sammataḥ \|

[^174]: amṛtaṁ parānanda-rūpā.

[^175]: tal-lipsur iti śeṣa-ṣaṣṭhyā samāsaḥ \| tāṁ lipsur ity arthaḥ.

[^176]: ekadā cāturmāsyānte.

[^177]: dhīra-mano-harā iti pāṭhaḥ.

[^178]: pitroḥ kṛṣṇasyeti ṣaṣṭhau tṛtīyārthe \| yad vānumataḥ
    prāptānumatiḥ.

[^179]: kroṣatāṁ svānān ity anādare ṣaṣṭyhau \| krośataḥ svānanādṛty
    arthaḥ.

[^180]: atra abhavan-prīti-saṁhṛṣṭā vāndhavā yad upāṇḍavāḥ \| athanyad
    api kṛṣṇasya bātsalyaṁ bhaktayoḥ śṛṇu \|\| ity ekaṁ padyam adhikaṁ
    kvacit \| babhuvuḥ pratisaṁdṛṣṭvā yadavaḥ pāṇḍavās tadā ity ardham
    evādhikam iti bāla.

[^181]: cānusāntvitaḥ iti pāṭhaḥ.

[^182]: upaskarāḥ paryaṅkādayaḥ.

[^183]: atra śuka uvāceti madhye punar uktiḥ kathāntarāpekṣayā.

[^184]: kṛṣṇasya sambandhī tat-svāmikas tad-bhakta ity arthaḥ.

[^185]: nṛpāḥ iti pāṭhe tad-deśa-pataya.

[^186]: tebhya nṛ-nārībhyaḥ \| pumān-striyā ity eka-śeṣāt.

[^187]: tasmai tad artham.

[^188]: kaṁ śiro'mbunoḥ ity atra kośaḥ.

[^189]: go-vṛṣā balīvardāḥ.

[^190]: jīvānāṁ iti pāṭhaḥ.

[^191]: akunṭhā medhā jñānaṁ yasya.

[^192]: śāntāya tapa iti pāṭhah.

[^193]: nivasan dvijaiḥ iti pāṭhaḥ.

[^194]: muniś ca iti paṭhaḥ.

[^195]: amṛtāmbunā mudā iti pāṭhaḥ.

[^196]: svātmaṁ iti pāthaḥ kacit.

[^197]: saṁvadatāṁ parasparaṁ saṁvādaṁ kurvatām.

[^198]: karavāma te iti pāṭhaḥ.

[^199]: akṣi-rocaraḥ iti pāṭhaḥ.

[^200]: tapaḥ svadharmaḥ, vidyā śāstra-jñānam.

[^201]: jñānādhīnā hi prameya-siddhir iti prameya-rūpān-matto vedamayo
    vipraḥ śreṣtha ity arthaḥ.

+++
title = "70-79"
+++


<details><summary>English</summary>

  ----------------------------------- -----------------------------------
  **Abbreviation**                    **Source**

  śa                                  Jagadīśalāla Śāstrī (ed.)
                                      *Bhāgavata Purāṇa with the
                                      Commentary of Śrīdhara Svāmīn*.
                                      Motīlāla Banārasīdāsa. Delhi. 1999

  bha                                 Bhagavata Vidya Pith edition: (ed.)
                                      Bhagavata Rishi and Krishna Shankar
                                      Shastri (Sola Karnavati, 2052
                                      saM=1996).

  ba                                  BBT (Bhaktivedanta Book Trust)

  pa                                  ed. Puridāsa Mahasaya. Vrindavan.
                                      1955
  ----------------------------------- -----------------------------------

+-----------------------------------+-----------------------------------+
| **Commentary**                    | **Source**                        |
+-----------------------------------+-----------------------------------+
| śrīdharaḥ                         | Some alternative readings taken   |
|                                   | from *śa.\                        |
|                                   | *However, the original source     |
|                                   | text is *ba*                      |
+-----------------------------------+-----------------------------------+
| vaṁśīdharaḥ                       | bha                               |
+-----------------------------------+-----------------------------------+
| caitanya-mata-mañjuṣā             | pa                                |
+-----------------------------------+-----------------------------------+
| bṛhad-vaiṣṇava-toṣaṇī             | bha                               |
+-----------------------------------+-----------------------------------+
| vaiṣṇava-toṣaṇī                   | bha                               |
+-----------------------------------+-----------------------------------+
| krama-sandarbhaḥ                  | unknown, bha                      |
+-----------------------------------+-----------------------------------+
| bṛhat-krama-sandarbhaḥ            | unknown                           |
+-----------------------------------+-----------------------------------+
| bhagavat-sandarbha                | 1.  Dr. Chinmayi Chatterjee       |
|                                   |     (Calcutta: Jadavpur           |
|                                   |     University, 1972).            |
|                                   |                                   |
|                                   | 2.  (ed.) Kanailal Adhikari, Sri  |
|                                   |     Mayapur: Gopinath Gaudiya     |
|                                   |     Math, 1999.                   |
|                                   |                                   |
|                                   | 3.  (ed.) Haridas Shastri,        |
|                                   |     Vrindavan: Sri Gadadhara      |
|                                   |     Gaurahari Press, 1983.        |
+-----------------------------------+-----------------------------------+
| paramātma-sandarbha               | 1.  (ed.) Chinmayi Chatterjee     |
|                                   |     (Calcutta: Jadavpur           |
|                                   |     University, 1972)             |
|                                   |                                   |
|                                   | 2.  (ed.) Haridas Shastri         |
|                                   |     (Vrindavan: Sri Gadadhara     |
|                                   |     Gaurahari Press, 1983).       |
|                                   |                                   |
|                                   | 3.  (ed.) Puridāsa. Kalikata,     |
|                                   |     1951.                         |
+-----------------------------------+-----------------------------------+
| viśvanāthaḥ                       | unknown, occasionally from *bha*  |
+-----------------------------------+-----------------------------------+
| caitanya-mata-mañjuṣā             | pa                                |
+-----------------------------------+-----------------------------------+
| vaiṣṇava-toṣaṇī                   | bha                               |
+-----------------------------------+-----------------------------------+


</details>


(10.70)

## atha saptatitamo'dhyāyaḥ

### śrī-kṛṣṇasyāhnika-kṛtya-varṇanaṁ yudhiṣṭhira-sandeśam ādāya nāradasya, jarāsandha-kārā-nibaddha-nṛpāṇāṁ sandeśam ādāya dūtasya cāgamanam \|

**\|\| 10.70.1 \|\|**

**śrī-śuka uvāca---**

**athoṣasy upavṛttāyāṁ kukkuṭān kūjato'śapan \|**

**gṛhīta-kaṇṭhyaḥ patibhir mādhavyo virahāturāḥ \|\|**

**śrīdhara-svāmī (bhāvārtha-dīpikā) :**

tatas tu saptatitame kṛṣṇasyāhnika-karmaṇi \|

dūta-nāradayoḥ kārye kārya-mantra-vicāraṇam \|\|

jagan-maṅgala-cāritra māhnikaṁ jagad īśituḥ \|

nāradena kvacit kiñcid dṛṣṭam āha yathā-kramam \|\|

atheti, ity artha-kāma-dharmeṣu kṛṣṇena śraddhitātmanā iti prastutasya
śrī-kṛṣṇasyāhnikasyādhikāre'tha-śabdaḥ \| upavṛttāyām āsannāyām \|
patibhiḥ śrī-kṛṣṇaiḥ mādhavyo mādhavasya bhāryāḥ \|\|1\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato nārada-gamanottaram
\| dūta-kārya jarāsandha-baddha-nṛpa-mokṣaṇa-rūpam, nārada-kāryaṁ
yudhiṣṭhira-yajñe kṛṣṇa-preṣaṇa-rūpam evamubhayoḥ kārye prāpte
kārya-mantra-vicāraṇaṁ kartavyam antra-vimarśanam \| ahni kartavyam
āhnikam \| āsannāyāṁ vyatīta-prāyāyām \| mādhabyo rukmiṇy ādyāḥ \|
patibhir iti bahutvaṁ prakāśa-bāhulyāt \| aśapan---re-re kukkuṭāḥ
priya-vicchedaka-prātar bodhakā yuyaṁ śīghram eva mriyadhvam iti śāpaṁ
daduḥ \|\| 1-2 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
śrī-nārada-dṛṣṭa-sadācāra-prasaṅgāc-chrī-bhagavata āhnikam āha---akhety
ādinā kathāḥ \[21 śa-ślo\] ity antana \| gṛhīta-kaṇṭhya iti patibhir
aṅke śāyitānām upadhānatayā kalpitena śrī-vāma-bhujena kaṇṭha-prahaṇād
iti mahā-saukhyam uktam \| ata-va viraheṇa prātar bhāvināpy āturā
vikalāḥ satyo\'śapan jagarr hire\| kukkuṭān krīḍā-kukkuṭa-viśeṣān,
tat-kūjanena prātar jñānāt, snānādy arthaṁ sva-parityāgena pratyur
utthānopapatteḥ, patibhir iti bahutvaṁ pratigṛhaṁ śakti-viśeṣeṇa pṛthak
pṛthag avasthityā nānātvasy eva prāpteḥ \|\|1\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
śrī-nārada-dṛṣṭa-sadācāra-prasaṅgāt śrī-bhagavata āhnikam āha---athety
ādinā kathā ity antena \| gṛhīta-kaṇṭhya iti patibhir aṅke śāyitānām
upadhānatayā kalpitena śrī-vāmabhujena \| kaṇṭha-grahaṇāt iti
mahā-saukhyam uktam ata eva viraheṇa prātar bhāvināpy āturāḥ vikalāḥ \|
satyaḥ kukkuṭān krīḍā-kukkuṭa-viśeṣān aśapan mriyantām iti mūkībhavantv
iti vā cukaśuḥ tat-kūjanena prātar jñānāt snānādy arthaṁ sva-parityāgena
patyur utthānopapatteḥ patibhir iti bahutvaṁ prakāśa-bhedāt \|\|1\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

adhyāye saptatitame prātaḥ-kṛtya-kathā hareḥ \|

sudharmāyāṁ dūta-nāradayoḥ kārya-vidhāraṇā \|\|

ity artha-dharma-kāmeṣu kṛṣṇena śraddhitātmanety uktam ato
brāhmya-muhūrttam ārabhya kīdṛśaṁ dharmācaraṇam ity apekṣāyām
āha---atheti \| upa ādhikyena vṛttāyāṁ jātāyāṁ satyāṁ patibhir iti
prakāśa-bāhulyābahutvaṁ mādhavyo rukmiṇyādyāḥ aśapan \| re re kukkuṭā \|
priya-vicchedaka-prātaḥ-samaya-prādurbhāvakāḥ ! yūyaṁ śīghram eva
mriyamdadhvam iti śāpaṁ daduḥ \|\|1\|\|

**\...**

**\|\| 10.70.2 \|\|**

**vayāṁsy aroruvan kṛṣṇaṁ bodhayantīva vandinaḥ \|**

**gāyatsv aliṣv anidrāṇi mandāra-vana-vāyubhiḥ \|\|**

**śrīdhara-svāmī (bhāvārtha-dīpikā) :** vandina iva śrī-kṛṣṇaṁ
bodhayanti santi vayāṁsi pakṣiṇo'rūruvan ati-śayenākūjan \|
mandāra-vana-vāyubhir gāyatsv aliṣv anidrāṇi nidrā-rahitāni vayāṁsi
\|\|2\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇaṁ
rātri-krīḍānanda-pūrṇam \| kiṁ vā, rati-vaidagdhyādinā
sarvāṅgodita---rati-cihnair vā cittākarṣakam, ato rati-śrāntyā
rātri-śeṣe śayānam iti bhāvaḥ \| ata eva bodhayanti, jāgarayanti santi,
vandima iveti te\'pi prabodhayanto bahudhoccair astuvann ity arthaḥ \|
kim vā, tat-stutivat kūjanasya vaicitryādikaṁ sūcayati \|

nanu, tāny eva katham ādau prabuddhāni ? tatrāha---gāyatsv iti \|
prātaḥ-kāla-svabhāvenādau śītavātaḥ, tato mahā-vṛddhāṇāṁ pracalanena
tat-puṣpādi-sthitānām alīnāṁ gānam, tenānidrāṇi gata-nidrāṇīty arthaḥ \|
evaṁ saṅkṣepeṇa prātar varṇanam \|\|2\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vandina śveti tepi
prabodhayanto bahudhoccair astuvann ity arthaḥ \| nanu, tāny eva katham
ādau prabuddhāni tatrāha---gāyatsv iti \| prātaḥ svabhāvenādau śītavātaḥ
tato mahā-vṛkṣāṇāṁ pracalanaṁ tataḥ puṣpādi-sthitānām alīnāṁ gānaṁ
tenānidrāṇi gata-nidrāṇīty arthaḥ \| evaṁ sakṣepeṇa prātar varṇanam
\|\|2\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mandāra-vana-vāyubhiḥ
sugandhaiḥ prabuddhya gāyatsu satsu aliṣu tad-gāna-śabdena anidrāṇi
vayāṁsi pakṣiṇaḥ kīdṛśāni vandina iva kṛṣṇaṁ bodhayanti \|\|2\|\|

**\...**

**\|\| 10.70.3 \|\|**

**muhūrtaṁ taṁ tu vaidarbhī nāmṛṣyad ati-śobhanam \|**

**parirambhaṇa-viśleṣāt priya-bāhv-antaraṁ gatā \|\|**

**śrīdhara-svāmī (bhāvārtha-dīpikā) :** vaidarbhīty upalakṣaṇam \|
parirambhaṇa-viśleṣāt taṁ paryālocya \|\| 3-4 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** muhūrtaṁ muhūrtopalakṣitaṁ
kālam \| taṁ pariraṁbhaṇa-viśleṣam \| ālocya vimṛśya lyab-lopa iti
pañcamī \| bāhvantaraṁ vakṣaḥ-sthalam \|\|3\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** priyasya vāhvorantaraṁ
madhyaṁ śrī-vakṣā-sthalaṁ gatā āliṅgyāṅke śayanena prāptā satī śobhanam
api nāmṛṣyata nāsahata, dṛṣṭam amanyatety arthaḥ \| kutaḥ ?
parirambhaṇasya viśleṣād-vighnāt \|\|3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśleṣo vighnaḥ \|\|3\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parirambhaṇasya viśleṣāt
viśleṣa-hetutvāt taṁ brāhmathaṁ muhūrtaṁ śobhanam api na amṛṣyat
aśobhanam eva mene ity arthaḥ \| vaidarbhīty upalakṣaṇaṁ sarvā eva
\|\|3\|\|

**\...**

**\|\| 10.70.4 \|\|**

**brāhme muhūrta utthāya vāry upaspṛśya mādhavaḥ \|**

**dadhyau prasanna-karaṇa ātmānaṁ tamasaḥ param \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brāhme muhūrte catur
ghaṭikāvaśiṣṭa-rātrī---

> aruṇodaya-kālo hi muhūrto brāhma ucyate \|
>
> rātreḥ pamiyāmo\'pi muhūrto brāhma ucyate \|\|
>
> brāhme muhūrte yā nidrā sā puṇya-kṣayakāriṇī \|

tāṁ kurvāṇo dvijo mohātpāda-kṛccheṇa śuddhayati \|\| ity ādy ukteḥ
\|\|4\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dadhyau
prasanna-karaṇaḥ prasannāni karaṇāni kāryāṇi yasya \|\|4\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** brāhme śrī-brahmadaivatye
rātrarante, sandhyātaḥ pūrva-smin, tal-lakṣaṇañcoktam rātreś caturdaśo
bhāgo muhūrto brāhma ucyate mādhavaḥ sad-dharmme pravartanādy arthaṁ
madhukule\'vatīrṇa iti sadācāra-paratoktā \| svata eva prasannāni
karaṇāni sarvendreyāṇi yasya saḥ, yad vā, loka-śikṣārthaṁ prāṇāyāmādinā
sthira-cittaḥ sann ity arthaḥ \| tamasaḥ prakṛteḥ paraṁ parameśvaraṁ
tad-rūpeṇa dadhyāv ity arthaḥ \|\|4\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** brāhma iti yugmakam rātreś
caturdaśo bhāgo mūhūrto brāhma ucyate loka-śikṣāpaṇārtham eva
nara-līlā-kotukārthaś ca dadhyāv ity-ādikaṁ tat-tad
arthānukaraṇa-līlākhyānaṁ tathaiva prasanna karaṇaḥ prāṇāyāmādinā
sthira-cittā sann ity arthaḥ \| tamasaḥ prakṛteḥ paraṁ parameśvara-rūpam
ātmānaṁ dadhyau \|\|4\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** sādhāraṇa-loka-śikṣārtham eva
dadhyāv ity-ādikaṁ tad arthānukaraṇa-līlākhyānaṁ nṛloke krīḍāparam ity
arthḥ \|\| 4-40 \|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** dadhyau prasanna-karana
ity-ādi \| prasannāni prasāda-yuktāni karaṇāni kāryāṇi līlā yasya,
ātmānaṁ svayam eva svaṁ dadhyau \|\|4\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmānaṁ svaṁ dadhyau \|
yathānyajano brāhmya-muhūrta taṁ dhyāyati tathaiva so\'pi svam eva
dadhyau tamasaḥ prakṛteḥ param \| eka mitīśvarasyaikasyaivaucityāt \|
ataḥ svayaṁ ñjoti svayam eva prakāśamānaṁ nanu, saṅkarṣaṇādayo\'pīśvarāḥ
śrayante, tatrāha---ananyaṁ na ko\'py avatāro\'nyo yasmāt taṁ kiṁ ca,
saṅkarṣaṇādiṣu svāṁśāvatāreṣu pṛthaṅ-nityaṁ vartamāneṣv apy anyayaṁ
paripūrṇam ity arthaḥ \| prādurbhāve tu kṛpaiva kāraṇam ity
āha---sva-saṁsthayā svasya samyak sarva-jana-dṛśyatayā sthityā nivṛttaṁ
kalmaṣama-vidyā yasmāt kiñ ca brahmaṇa ākhyā samyak khyāti prakāśo
yasmāt taṁ yaduktam aṣṭame madīyaṁ mahimānañ ca paraṁ brahmeti śabditaṁ
vetsyasy anugṛhītaṁ me ity-ādi brahmaṇo hi pratiṣṭhāham ity-ādi ca yad
vā, brahmākhyaṁ brahmanāmakaṁ , brahmeti paramātmeti bhagavān iti
śabdyate ity ukteḥ sarva-śreṣṭhyam āha asya viśvasya udbhavaḥ udrikto
bhavaḥ saṁsāras tasya nāśa-hetubhiḥ sva-śaktibhir
jñānapradatva-bhakti-pradatvādibhi-lakṣitā sarvatrānubhūtā bhāvānāṁ
mādīnāṁ nirvṛtiḥ yasmāt taṁ tatra bhaktānāṁ tad---datta-premātiśayena
śiṣṭānāṁ tat-pṛtyasuṣṭhu pālanena duṣṭānāṁ
tad-vadhānantara-mukti-prāptyā nivṛtiḥ \|\| 4-5\|\|

**\...**

**\|\| 10.70.5 \|\|**

**ekaṁ svayaṁ-jyotir ananyam avyayaṁ**

**sva-saṁsthayā nitya-nirasta-kalmaṣam \|**

**brahmākhyam asyodbhava-nāśa-hetubhiḥ**

**sva-śaktibhir lakṣita-bhāva-nirvṛtim \|\|**

**śrīdhara-svāmī (bhāvārtha-dīpikā) :** ekam akṣaṇḍam \| tatra hetuḥ,
ananyaṁ nirupādhim \| ata evāvyayaṁ nityam \| svayaṁ-jyotiṣṭve hetuḥ,
nitya-nirastaṁ, nitya-nivṛttaṁ kalmaṣam avidyā yasmāt tam \| upalakṣaṇam
āha---asyeti \| asya viśvasya \| lakṣita-bhāvaś cāsau nirvṛtiś ca \|
bhāvaḥ sattā \| nirvṛtir ānandaḥ \| tathā hi, guṇa-kṣobhāt pūrvaṁ
sattāmātraṁ yaḥ, sad eva somyedam agra āsīt ity-ādi-śruteḥ \| sa
evānandaś ca, vijñānam ānandam ity-ādi-śruteḥ \| taṁ sad ānandam ity
arthaḥ \|\|5\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrākhaṇḍatve \| ata eva
nirupādhitvād eva \| upalakṣyate jñāyate\'neneti tathā \|
taṭastha-svarūpa-lakṣaṇobhaya-rūpam ity arthaḥ \| ity artha iti
tātparyam \| sarvagṛheṣu bahudhā sthitam apy ekam eva taṁ dadarśa \|
ekatvañcedaṁ śrī-vigraha-param eva, bhagavati vigraha-vigrahi-bhāvasya
niṣiddhatvād-vigraha eva vibhutvāder darśitatvāt \| vigrahiṇastu
vibhutve sādhye śrī-nāradasyāsandehe tad upagamanānupapatteḥ,
kṛta-kāya-vyūhaiḥ saubharyādi-tulyatvāpatteś citratvānupapatteś ca \|
viśvanāthastu ekam ity asyettham artham āha ātmānaṁ svaṁ dadhyau
yathānyo jano brāhma muhūrte taṁ dhyāyati tathā sopi svam eva dadhyau \|
tamasaḥ prakṛteḥ paramekam itīśvarasyaikasyaivaucityāt \| ataḥ svayaṁ
jyotiḥ svayam eva prakāśamānam \|

nanu, saṅkarṣaṇādayo\'pīśvarā śrūyante tatrāha---ananyaṁ na kopy
avatāro\'nyo yasmāt-taṁ saṅkarṣaṇādiṣu svāṁśāvatāreṣu pṛthaṅ-nityaṁ
vartamāneṣv apy avyayaṁ paripūrṇam ity arthaḥ \| prādurbhāve tu kṛpaiva
kāraṇam ity āha---sva-saṁsthayā svasya samyak-sarva-jana-dṛśyatayā
sthityā nivṛttaṁ kalmaṣam avidyā yasmāt-tam \| kiṁ ca, brahmaṇa ākhyā
samyak-hyātiḥ prakāśo yasmāt-tam madīyaṁ mahimānaṁ ca paraṁ
brahmeti-śabditam iti śrī-matsyokteḥ brahmaṇo hi pratiṣṭhāham iti
gītābhyaś ca \| yad vā, brahmākhyaṁ brahmanāmakam \| brahmeti
paramātmeti bhagavān iti śabdyate iti prathama-skandhokte \|
sarvaśraiṣṭhyam āha---asya viśvasya udbhava udriktobhavaḥ saṁsāras tasya
nāśa-hetubhiḥ sva-śaktibhiḥ jñāna-pradatva-bhakti-pradatvādibhir lakṣitā
sarvatrānubhūtā bhāvānāṁ matyādīnāṁ nirvṛtir yasmāt-tam \| tatra
bhaktānāṁ tad-datta-premātiśayena śiṣṭānāṁ tat-kṛta-suṣṭhupālanena
duṣṭānāṁ tad-vadhānantara-mukti-prāptyā nivṛtir iti \|\|5\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ātmānam iti
vivṛṇoti---ekam iti \| dhyeya dhyātṛtvādi-bheda-rahitam, brahmākhyaṁ
brahmaṇo\'pi ākhyā pratiṣṭā yasmāt, sva-śaktibhir brahma
viṣṇu-maheśa-rūpābhir asya viśvasyodbhava-nāśādi-hetubhir lakṣitā
bhāva-nirvatiḥ sattvānando yasya sṛṣṭeḥ prāg anta-madhyavarttinām ity
arthaḥ \| sva-saṁsthayā ātma-maryādayā avikāreṇaiva aham evāsam agre
\[bhā.pu 2.9.32\] ity ukteḥ \| ata eva nitya-nirasta-kalmaṣaṁ
nitya-nirastāvilyamataḥ svayañjyotiḥ \| evam-bhūtātmanaḥ śrī-vigrahaṁ
dadhyau, aho saundarya masyeti cintitavān \| uktañ ca vismāpanaṁ svasya
ca saubhagardheḥ \[bhā.pu 3.2.12\] ity-ādi \|\|5\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** parameśvaratvam
evāha---ekam iti \| asyenyādinā jīvatattvād vailakṣaṇyam uktam \| anyat
tair vyajitam \| yad vā, ekam iti sa eka evetarathā mitho bhayam
\[bhā.pu 5.18.20 \] ity ādy ukta-nyāyeneśvarasyaikyopapateḥ \| ataḥ
svayañjyotiḥ svayam eva prakāśamānam ity arthaḥ \| paramātmatvena tasya
sarva-prakaśakatvāt-tenānya-prakāśyatvābhāvā ca \|

nanu, saṅkarṣaṇādayo\'pīśvarāḥ śrūyante ? tatrāha---ananyaṁ na kaścid
anyo bhitnno\'sti yasmāt tam, sa eva līlayā caturvyuhādi-rūpeṇa vartate,
na tu te tato bhinā ity arthaḥ \| kiṁ ca, avyayaṁ sarva-śakti-paripūrṇam
iti \| tac-chavatyaiva saṅkarṣaṇādīnāṁ tat-tac-chaktir iti bhāvaḥ \| ata
eva svakīyayā asādhāraṇayā saṁsthayā paramānanda-ghana-rūpayā samyak
sthityā viśiṣṭam, ato nityaṁ nivṛtaṁ kalmaṣa bhaktānāṁ sarva-duḥkhaṁ
yasmāt-tam, yad vā, sveṣu bhaktaṣu saṁsthayā sadā sākṣād iva
parisphūrtyā kṛtvā nitya-nivṛtta-kalmaṣam, kiṁ ca,
bramhaṇo\'khaṇḍa-caitanyasya śrī-catur-mukhasya vā ākhyā prasiddhir
yasmāt, akhaṇḍatvasya tasmād evābhivyatteḥ, sūryādi-varaśmijālasya ca
tan-nābhi-padmaodbhatvāt, yad vā, brahma-svarūpam ākhyā nāma yasya tam,
nāmno hi saccidānanda-rūpatvāt \| iti tenāpi nitya-kalmaṣa-nivṛttir
abhipretā \| kiṁ ca, uddhavanaṁ sṛṣṭiḥ, ādi-śabdāt sthiti-pralayau
śrī-vaikuṇṭha-vaibhavādi-vaicitryañ ca, tad-dhetubhiḥ, svasya
svādhīnābhirvā śaktibhir māyā cad-vhilāsa-rūpādibhir viśiṣṭam, ata
evāsya viśvasya lakṣita lakṣaṇair daśa-bhāva-nivṛtiḥ premānando
yasmāt-tam \| evaṁ sarvathā jīvatattvād vailakṣaṇyam, viśeṣaṇānāṁ caiṣāṁ
yathottaraṁ tatra śraiṣṭhayam ūhyam \|\|5\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** parameśvaratvam evāha---ekam
iti \| asyety ādinā jīvātmato vailakṣaṇyam uktam udbhava-nāśety
upalakṣaṇam anyat-taiḥ yad vā, ātmānaṁ sva-svarūpaṁ dadhyau tasya
tāvac-chutvam āha---tamasaḥ param iti \| tamasaḥ parastāt iti śruteḥ \|
saṅghātarūpatvaṁ niṣedhati ekam iti ekam evādvitīyaṁ brahma iti-śruteḥ
\| ekatvepi svābhāvika-śaktitvaṁ vyañjayati---svayajyotir iti \| svayam
ātmam eva jyoti nāprakāśo yasya tam ātma-prakāśam iti-śruteḥ \| ata eva
na vidyate anyat yatra taṁ neha nānāsti kiñcana iti-śruteḥ ata eva na
tasya kāryaṁ karaṇaṁ ca vidyate na tat-samaścābhyadhikaś ca dṛśyate
parāsya śaktir vividhaiva śrūyate svābhāvikī jñāna-bala-kriyā ca
iti-mantropi anayaiva śaktyā prakṛtīkṣaṇacābhy upagataṁ bhāṣyakṛddhiḥ
ataḥ prākṛta-vilakṣaṇatvād avyayam apakṣayādi śūnyam evaṁ tat-svarūpasya
svataḥ śuddhatvaṁ darśayitvā tatrānyacchāyā-śābalyam api niṣedhati
sva-saṁsthayā sva-prabhāvenaiva nityaṁ nirastaṁ nivṛttaṁ kalmaṣaṁ
sva-sānniddhya-mātropakriyamāṇayā māyayā śābalyābhāsopi yatra tam ayam
ātmā apahata-pāpmā iti-śruteḥ \| evaṁ svarūpeṇa guṇena ca sarvato
bṛhattamatvād-brahmetyākhyā yasya tādṛśam na tasya kāryam ity āder eva
śruteḥ \| tathaiva taṁ kārya-dvārāpi lakṣayati---asyeti \| bhāvaḥ
svabhāvaḥ svarūpa-śaktir ity arthaḥ \| nirvṛtir ānandaika-svarūpatvaṁ
tac-chaktibhis te lakṣite yatra tam asyeti hi
dṛśyamāna-jāḍyādi-doṣa-yuktatvaṁ sūcayitvā tad udbhavādi-śaktīnām api
sadoṣatvaṁ darśitaṁ tato bahiraṅgātvañ ca tatas tad-doṣāspṛśyā tad
upajīvyā cānyā svarūpa-bhūtā śaktir-bodhitā sarvātmatvena
paramānanda-rūpaṁ tat-svarūpañceti \| yad vā, ekam iti sa eka
evetarathāmithobhayam ity ādy ukta-nyāyena īśvarasyaikasyaiva yuktatvāt
ataḥ svañjyotiś ca svayam eva prakāśamānam ity arthaḥ \|

nanu, saṅkarṣaṇādayopīśvarāḥ śrūyante tatrāha---ananyaṁ na
kaścid-vyūho\'nyo bhinnosti yasmāt taṁ sa eva līlayā caturvyūhādi-rūpeṇa
vartanate na tu te tato bhinnā ity arthaḥ \| tat-tat-prādurbhāvakatvepy
alaṁ kṣayiṣṇusarovaravad avyayam ata eva svīyayā asādhāraṇa-rūpayā
saṁsthayā samyak sthityā nivṛttaṁ kalmaṣaṁ nikarṣa-rūpaṁ yasmāt taṁ kiṁ
ca, brahmaṇopi ākhyā khyātiḥ prakāśo yasmāt taṁ tad-uktam aṣṭame
śrī-matsya-devena---

> madīyaṁ mahimānañ ca paraṁ brahmeti śabditam \|
>
> vetsyasy anugṛhītaṁ me sampraśnair vivṛtaṁ hṛdi \|\| iti \|

śrī-viṣṇupurāṇe ca śubhāśrayaḥ sa cittasya sarvagasya tathātmanaḥ iti \|
śrī-bhagavad-gītāsu ca brahmaṇo hi pratiṣṭhāham iti asyety ādi pūrvavat
\|\|5\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad-eva spaṣṭayati---ekam
ity-ādi \| ekaṁ dhyeya dhyātṛbhāve\'py ekam, svayaṁ jyotiḥ svayam
evānandamayam eva jyotiḥ prakāśo yasya ity-ādi sarvam ātmānam ity
uktasya viśeṣaṇam \| punaḥ kīdṛśam ? brahmākhyaṁ brahmeti ākhyaiva yasya
na tu nirviśeṣaṁ brahmety api taṁ kecid āmanantīti bhāvaḥ \| asya
viśvasyodbhava-nāśādi hetubhir brahmādibhiḥ sva-śaktir lakṣitā, bhāvasya
vilāsādi-bhāvasya nivṛtir yasya, teṣu nyasta bhāvatayā svastha
vilāsatvāt, sva-saṁsthayā svamaryādayā nityaḥ śāśvato nirasta-kalmaṣaḥ
sa ca sa ca tam \| ātma-śabdo\'tra vigrahaparaḥ \| svam eva vigrahaṁ
dadhyau iti bhāvaḥ \| sva-bigrahaḥ svasyāpi dhyeya ity arthaḥ \| uktañ
ca vismāpanaṁ svasya ca \[bhā.pu 3.2.12 \] ity-ādi \|\|5\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.6 \|\|**

**athāpluto'mbhasy amale yathā-vidhi**

**kriyā-kalāpaṁ paridhāya vāsasī \|**

**cakāra sandhyopagamādi sattamo**

**hutānalo brahma jajāpa vāg-yataḥ \|\|**

**śrīdhara-svāmī (bhāvārtha-dīpikā) :** āplutaḥ snātaḥ sandhyāyā upagama
upāsanam ādir yathā bhavati tathā kriyā-kalāpaṁ cakāra, kāṇvatvād udayāt
pūrvam eva hutānalam \| brahma gāyatrīṁ jajāpa \|\|6\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
athātma-svarūpa-dhyānottaram \| etena prātar utthāyādāvātma-dhyānaṁ
kāryam supta-prabodhayoḥ sandhāvātmano gatim ātmadṛk ity ādy ukteḥ \|
tad abhāve tvīśvarasyāpi jīvatā syād iti bodhanāyaiva bhagavad
āhnika-karmaṇyetad ukam iti bhāvaḥ \| sandhau dina-rātryoḥ
pūrvāhnāparāhnayoś ca yā kriyate sā sandhyā
prāṇāyāmopasparśana-mārjanādi-pūrvaka-gāyatryupāsana-rūpa-nitya-karma-viśeṣaḥ
tasyopagama upāsanaṁ tadādi-karmāṇi sattamaḥ parama-kuśalaḥ
kriyā-kalāpaṁ sandhyopāsanottarāmarārcanādi-rūpam \| etena
sarva-karmaṇām upakramaḥ sandhyopāsanam eva \| tathāha dakṣaḥ---

> sandhyā-hīno dvijo nityam anarhaḥ sarva-karmasu \|
>
> yad anyat kurute karma na tasya phala-bhāg bhavet \|\| iti \|

karma nitya-naimittikam \| sā ca---

> uttamā tārakopetā madhyamā luptatārakā \|
>
> adhamā sūrya-sahitā prātaḥ-sandhyā tridhā matā \|\|
>
> uttamā sūrya-sahitā madhyamā lupta-sūryakā \|
>
> adhamā tārakopetā sāyaṁ-sandhyā-tridhā matā \|\|

pārijāte tu---

> udayāstamayādūrddvaṁ yāvat-syād-ghaṭikātrayam \|
>
> tāvat-sandhyām upāsīta prāyaścitta-mataḥ param \|\|

tac ca---

> sandhyā-kāle tvatikrānte snātvācamya yathāvidhi \|
>
> japedaṣṭa-śataṁ devīṁ tatas andhyāṁ samācaret \|\| iti śātātapaḥ \|

devī gāyatrīm \| kālātikramaṇe caiva caturthārghaṁ pradāpayet iti
pārijāte\|

> gṛhe tv eka-guṇā sandhyā goṣṭhe daśa-guṇā smṛtā \|
>
> śata-sāhasrikā nadyām anantā viṣṇu-sannidhau \| iti vyāsaḥ \|

madhyāhna-sandhyā-kālastu śātātapenoktaḥ adhyarddhayāmādāsāyaṁ sandhyā
mādhyāhniko matā iti \| daśa-dhenusamā sandhyā ity-ādibhir vākyair
vātsyādibhir asyāḥ phalaṁ bahudhoktam ity alaṁ prasaktānuprasaktena \|
uditāt pūrvam iti udite juhotyanudite ca iti śruteḥ \| dakṣo\'py āha---

> sandhyā-karmāvasāne tu svayaṁ homo vidhīyate \|
>
> ṛtvik-putro gurur dhrātā bhāgineyo\'tha viṭ-patiḥ \|\|
>
> ebhir api hutaṁ yat syāt-tad-dhutaṁ svayam eva hi \|

tac ca kuṇḍe vā sthaṇḍile api iti vacanāt-svecchayā kuryāt \|

> dhamanīmantaraṁ kṛtvā tṛṇaṁ vā kāṣṭham eva vā \|
>
> mukhenāgniṁ sammidhīta mukhād agnir ajāyata \|\| iti \|
>
> aṅgulyaprena hotavyaṁ na kṛtvāṅguli-bhedanam \|
>
> aṅguly uttara-pārśvena hotavyam iti hi smṛtam \|
>
> kuṇḍe doṣa-bahutvāc ca sthaṇḍilaṁ śobhanaṁ matam \|\|

homastu vyāhṛtibhir eva kārya ity alaṁ prapaścena \| vāsasīty ukteḥ
naikavastraḥ pravarteta snāna-dānādi-karmaṇi ity ukter varudayaṁ dhāryam
\| dhauta-vastram upavastraṁ ca

> snātvaiva vāsasī dhote\'kliṣṭe vipraridhāya ca \|
>
> prakṣālyorū mṛdbhiś ca hastau prakṣālayen mṛdā \|\| iti \|

akliṣṭe rajakākṣālite \| te\'pi sadaśe achinnāgraṁ tu yad-dhautaṁ
tac-chuci manur avravīt \| te api śuṣke nārdram ekaṁ hi vasanaṁ
paridadhyāt kathañcana ity ukteḥ \| saptavātāhatam ārdram api
paridadhyāt sapta-vātāhataṁ śuṣkavad-bhavati iti śātātapokteḥ \|
pādme---

> pratyahaṁ kṣālayed-vastraṁ daive pitrye ca karmaṇi \|
>
> tovor viṇmūtra-śukrestu dūṣitaṁ tu mṛdaṁbubhiḥ \|
>
> kārpasaṁ kaṭi-nirmukta kauśeyaṁ bhojane dhṛtam \|
>
> kṣālanāc-chuddhim āpnoti ūrṇā bātena śuddhayati \|\| iti \|
>
> īṣad dautaṁ navaṁ śvetaṁ sadaśaṁ yan na dhāritam \|
>
> ahataṁ tad-bhaved-vāsaḥ pāvanaṁ sarva-karmasu \|\|

īṣad-dhautam akṣāra-dhautam \| navaṁ tad-dina-dhautaṁ pratyahaṁ
navasyāsaṁbhavāt \| tatrāpy akṛtrima daśam \| tathā ca---

> akritrima-daśaṁ vastraṁ praśastaṁ sarva-karmasu \|
>
> akṛtrimā daśā jñeyā siddhā vāyana-karmaṇi \|\| iti bhārate \|

adhauta-vastra-saṇpṛṣṭaṁ strī-dhautaṁ kṣālanāc chuci ity alam \| bhrahma
jajāpa niyata-svādhyāyādhyayanaṁ cakāra \| gāyatrīṁ vety uktaṁ svāminā
\| japa-bhojana-homeṣu mūtroccāre ca vāg yataḥ ity ukter jape maunam eva
nyāyyam \|

> sakṛd uccarite śabde praṇavaṁ samudīrayet \|
>
> prokte pāraśike śabde prāṇāyāmaṁ samācaret \|\|

bahu-pralāpītvācamya nyatyāṅgāni tato japet \|\| iti tantra-sārokteḥ
\|\|6\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha anantaram eva,
ambhasi go-matsyādeḥ, prātaḥ-snāne tīrthasyāpekṣatvāt \| sattama iti
satāṁ dharma-pradarśanārtham iti bhāvaḥ anyat tair vyākhyātam \| yatā,
sandhyopagamādi-karmasu sattamaḥ parama-kuśalaḥ \| evaṁ kriyā-kalāpaḥ
saṅkṣepeṇābhivyajita eva, tat-tad-ākhyaṁ coktam \|\|6\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantaram eva ambhasi
tīrthamaye prātaḥ snāne tīrthasyāpekṣatvāt iti praty antaḥpura-bahir
bhāga-gamanaṁ bodhyate sattama iti, satāṁ dharma-pradarśanārtham iti
bhāvaḥ \| anyat taḥi \| yad vā, sandhyopagamādiṣu karmasu sattamaḥ
parama-kuśalaḥ \|\|6\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kriyā-kalāpaṁ cakārety
anvayaḥ \| sandhyāyā upagama upāsanaṁ tadādiṣu sattamaḥ parama-kuśalaḥ
brahma gāyatrīm \|\|6\|\|

**\...**

**\|\| 10.70.7 \|\|**

**upasthāyārkam udyantaṁ tarpayitvātmanaḥ kalāḥ \|**

**devān ṛṣīn pitṝn vṛddhān viprān abhyarcya cātmavān \|\|**

**śrīdhara-svāmī (bhāvārtha-dīpikā) :** kalā aṁśān devān ṛṣīn pitṝṁś ca
tarpayitvā \|\|7\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upasthāya adṛśramasya
ketavaḥ ity-ādi-mantrai saṁstutya \| pitṝ-nity ukter jīvatipatṛkasyāpi
divya-pitṛ-tarpaṇe\'dhikārāt

> devān ṛṣīn-manuṣyāṁś ca divyān pitṝnyamāṁs tathā \|
>
> jīvatpitāpi prīṇīyān nityaṁ snātvā dvijottamaḥ \|\| iti smṛteḥ \|

vṛddhān naty-ādinā, viprān dānamānādinā, ātmā vedaḥ sa vidyate
pālyatayāyasya sa ātmavān

> veda-viprau mamātmānau mukhyo gāvas tathaiva hi \|

veda-go-vipra-rakṣāyai sarvadā dhriyate tanuḥ \|\| iti śrī-mukhokteḥ
\|\|7\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** athety ādi \|
brāhma-muhūrtothānād ātma-dhyānānantaram ambhasi kāsārādau na
tūddhṛta-jalenāplato vāsasī paridhāya sandhyopagamādi kriyā-kalāpaṁ
cakāra \| sandhyopagamādi kriyā-viśeṣaṇam kalāpasya paṁstvāt \|
saccidānanda-mūrter nakhat maitrādi-karma nāsty evety ādikam anuvaṇyatā
darśitam iti bhāvaḥ \|\| 7-26 \|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kriyā-kalāpam evāha,
pakṣāntare cādi-śabdārtham evābhivyañjayati, upasthāyeti \| vṛddhān
kula-vṛddhān viprāṁś ca, ca-kārāc-chrī-śālagrāma-śilādīścābhyarcya,
devādīnāṁ yathākramaṁ tarpaṇe vṛddhādīnāṁ cābhyaccane śraiṣṭhyam, ātmā
dhṛti-buddhir vā, tad-vān, tad-vidhau sāvadhānaḥ sann ity arthaḥ
\|\|7\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kriyā-kalāpam
evāha---pakṣāntare cādi-śabdārtham evābhivyañjayati-upasthāyeti trikeṇa
\| kalā vibhūtīḥ śrī-trivikramādi-pratimāś ca vṛddhān kula-vṛddhān
viprāṁś ca ātmā dhṛtir buddhir vā tad-vān tat-tad-vidhau sāvadhānas sann
ity arthaḥ \|\|7\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athety ādi \|
brāhmya-muhūrtothānād ātma-dhyānānantaram ambhasikāsārādau, na
tūddhṛtenāmbhasāplato brahma nija-nāma jajāpa \| manuṣya-padavīm
anuvartamāna ity asyāyaṁ prapaṁ ca \| evaṁ samdhyopagamādāv api
saccidānanda-ghana-vigrahasya tasyānya-vigrahavan-maitrādi-karma nāsty
eveti darśayitum āhnikānuvarṇanam \| tatra ca brāhmya-muhūrtotthānam
ārabhya snāna-sandhyādi-varṇana-paryantam tasyānuktatvāt \|\|7\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmavān dhairya-yuktaḥ
\|\|7\|\|

**\...**

**\|\| 10.70.8 \|\|**

**dhenūnāṁ rukma-śṛṅgīnāṁ sādhvīnāṁ mauktika-srajām \|**

**payasvinīnāṁ gṛṣṭīnāṁ sa-vatsānāṁ su-vāsasām \|\|**

**śrīdhara-svāmī (bhāvārtha-dīpikā) :** gṛṣṭīnāṁ prathama-prasūtānām
\|\|8\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mṛṣṭīnāṁ sakṛt-prasūtānām
\| sādhvīnāṁ pāda-bandhanādi-kriyān apekṣāṇām \|\|8\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sādhvīnāṁ rūpa-guṇādibhiḥ
\|\| 8\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sādhvīnāṁ
guṇa-rūpa-lakṣaṇādibhir uttamānāṁ tenaivādau svarṇa-kuṇḍalādibhiḥ
alaṅkṛtebhyaḥ pratigṛhaṁ baddha-dānāt tu eka-viṁśati-koṭayaḥ
sapta-lakṣāṇi sapta-pañcāśat-sahasrāṇi vā saptaty adhikāni \[ 210757072
\] dine-dine ity atraiva vīpsayā nitya-karmatve labdhe baddham ity atra
punar vīpsātidārḍyāya pratidinam eva baddhasya bahutva-bodhanāya vā
baddham ity atra dakāra-saṁyogitayā baddam ity eva śrauteṣu prasiddham
\|\| 8-9 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛṣṭīnāṁ
prathama-prasūtānāṁ gavāṁ dine-dine pratidinaṁ baddhaṁ caturaśīty
adhikāni trayodaśa-sahasrāṇi dadau yad uktaṁ baddhaṁ caturaśīty
agra-sahasrāṇi trayodaśa iti baddhaṁ baddham ekam ekaṁ baddham ity
arthaḥ \|\| 8-9 \|\|

**\...**

**\|\| 10.70.9 \|\|**

**dadau rūpya-khurāgrāṇāṁ kṣaumājina-tilaiḥ saha \|**

**alaṅkṛtebhyo viprebhyo badvaṁ badvaṁ dine dine \|\|**

**śrīdhara-svāmī (bhāvārtha-dīpikā) :** badvam iti---

> hiraṇyena parīvṛtān kṛṣṇān śukla-dato mṛgān \|
>
> maṣṇāre bharato'dadāc chataṁ badvāni sapta ca \|\|

iti śruty-uktāni saptottara-śataṁ badvān ekī-kṛtya purāṇe
caturdaśa-lakṣatvena gaṇitāni \| yathoktaṁ bharatam evādhikṛtya
navama-skandhe---

> mṛgān śukla-dataḥ kṛṣṇān suvarṇena pariṣkṛtān \|
>
> adāt karmaṇi maṣṇāre niyutāni caturdaśa \|\| iti \|

tataś ceyaṁ badva-saṅkhyā ślokena saṅgṛhyate---

> caturdaśānāṁ lakṣāṇāṁ saptādhika-śatāṁśakaḥ \|
>
> badvaṁ caturaśīty-agra-sahasrāṇi trayodaśa \|\| iti \|

dine dine ca pratigṛhaṁ ceti \|\|9\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** alaṅkṛtebhyo dānāt prāk
svayam eva svarṇa-kuṇḍalādibhir bhūṣitebhyaḥ \| mṛgān gaja-viśeṣān \|
tataś ca gaṇita-śāstrānusārāt \| yady api kiñcin nyūna-caturdaśa-lakṣāṇi
saptottara-śatabadvānyekīkṛtāni bhavanti tathāpi kiñcin nyūnamananyavad
iti nyāyena tāvanty evoktāni \| caturdaśa-lakṣa-saptādhika-śatāṁśakaḥ
bada-sañjñaḥ, sa ca caturaśīty adhika-trayodaśa-sahasra-saṅkhyaḥ 13084
\| dine-dine pratyahaṁ pratigṛhaṁ ceti sarva-geheṣu
sthitatvān-mūrti-bhedena bhagavataḥ prati-gṛhaṁ badva-dānāt tu
eka-viṁśati-koṭayaḥ sapta-lakṣāṇi pañcāyutāni sapta-sahasrāṇi saptaty
adhikāni \| dine-dine ity atra vīpsayā nitya-karmatve labdhe baddham iha
punar vīpsayāti-dārḍhyam uktam \| badvaiha da-kāra-dha-kāra-saṁyogitayāṁ
śrauteṣu baddham ity uktam \| kṣauma-vastrāvṛtaṁ sopaskaraṁ
mṛga-carma-dānam api prati-dinam akarod ity arthaḥ \|

> kṛṣṇaḥ kṛṣṇācalo devaḥ kṛṣṇājina-paras tathā \|
>
> tvat-spṛṣṭyā dhūta-pāpasya prīyatāṁ me namo namaḥ \|\|
>
> trayas triṁśat-surāṇāṁ hi tvām ādhāre vyavasthitaḥ \|
>
> kṛṣṇo\'si mūrtimān sākṣāt-kṛṣṇājina namo\'stu te \|\|

ity-ādi-mantrāṇāṁ tad-dāne pramāṇatvāt \|\|9\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : badvam** iti vīpsādikaṁ
carita-kathanena svata eva tad-dānasya nitya-kṛtyatve siddhe\'py
asambhāvanāsaṁśayāt tad-draḍhayati \|\|9\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ),viśvanātha-cakravartī (sārārtha-darśiṇī) :** *na
vyākhyātam.*

**\...**

**\|\| 10.70.10 \|\|**

**go-vipra-devatā-vṛddha-gurūn bhūtāni sarvaśaḥ \|**

**namaskṛtyātma-sambhūtīr maṅgalāni samaspṛśat \|\|**

**śrīdhara-svāmī (bhāvārtha-dīpikā) :** ātma-sambhūtīḥ sa-vibhūtīḥ \|
maṅgalāni kapilādīni \|\|10\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

kapilā dadhi dūrvā ca hema śaṅkhokṣatās tathā \|

> mauktikaṁ maṇayo viprā ādarśo vāri vārijam \|\|
>
> etānyanyāni dravyāṇi maṅgalāni spṛśen naraḥ \|
>
> pāvitryaṁ paramāpnoti śubhaṁ kṣemaṁ ca vidati \|\| ity ādy ukteḥ \|
>
> analo gaur hiraṇyañ ca dūrvā gorocanāmṛtam \|
>
> akṣataṁ dadhi cety aṣṭau maṅgalāni pracakṣate \|\|

iti nīlakaṇṭhopi \| bhūtāni sthāvarāṇy aśvatthādīni, jaṅgamānāṁ
gavādīnām uktatvāt \| devatāḥ śrī-śālagrāmādi-rūpāḥ \| namaskṛtya
pratyekaṁ sākṣād eva \| kiṁ vā, gobhyo namo viprebhyo nama ity abhivādya
\|\|10-11\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devatāḥ
śrī-śālagrāmādi-rūpā, namaskṛtya pratyekaṁ sākṣād eva, kiṁ ca, gobhyo
namaḥ, viprebhyo namaḥ ity evam abhivādya, yataś cātma-saṁbhūtīst eṣāṁ
sammānana-pravartanārtham iti bhāvaḥ \| yad vā, ātma-vibhūtīr api samyak
śrī-hastena svayam eva bhavatyāspṛśat \|\|10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gāḥ vandanārtham ānītā viprān
āśīrvādārtham āgatān gurūn śrī-vasudevādīn
nikaṭa-guptavartma-labdha-nija-nija-gṛhasthitān sarva-bhūtāni manasi
bhāvitāni abhivādya yataḥ ātma-sambhūtīḥ teṣāṁ sammānana-pravarttanām
iti bhāṣaḥ \| yad vā, ātma-vibhūtīr api nara-līlā-kautukenaiveti-bhāvaḥ
\|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maṅgalāni kapilādīni
\|\|10-11\|\|

**\...**

**\|\| 10.70.11 \|\|**

**ātmānaṁ bhūṣayām āsa nara-loka-vibhūṣaṇam \|**

**vāsobhir bhūṣaṇaiḥ svīyair divya-srag-anulepanaiḥ \|\|**

**śrīdhara-svāmī (bhāvārtha-dīpikā) :** nara-lokasya vibhūṣaṇa-rūpam
ātmānam \| svīyaiḥ pītāmbara-kaustubhādibhiḥ \|\|11\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nara-lokasya
viśiṣṭa-bhūṣaṇa-rūpam api, yad vā, narān manuṣyān, aho kiṁ vaktavyam,
tān iti lokān sarvān jīvān caturdaśa-bhuvanāni vā viśeṣeṇa bhūṣayatīti
tathā tam, divya-śabdena vana-mālā-pīta-varṇānulepanānīti tathā tena
tad-yogyatāñ ca bodhayati \| yad vā, svīyair ity asyātrāpy anvayaḥ \|
divyeti svarūpa-mātra-nirdeśaḥ \|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nara-lokasya jīva-lokasya
viśiṣṭa-bhūṣaṇa-rūpam api vāsobhir iti bahutvaṁ rāja-veṣatvāt svīyair
ātmīyatvena nitya-prasiddhas tais tair iti viṣveva yojyaṁ divya-śabdena
vana-mālādīnām amlāyitvaṁ bodhayitvā tad eva kaimutyena sādhayati
\|\|11\|\|

------------------------------------------------------------------------------------------------------------------

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.12 \|\|**

**avekṣyājyaṁ tathādarśaṁ go-vṛṣa-dvija-devatāḥ \|**

**kāmāṁś ca sarva-varṇānāṁ paurāntaḥ-pura-cāriṇām \|\|**

**śrīdhara-svāmī (bhāvārtha-dīpikā) :** kāmān abhilaṣitān arhān
\|\|12\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** avekṣyājyam ity anena
nityaṁ chāyā-pātra-dānam uktam \|\|12\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatheti samuccaye,
go-vṛṣaḥ---goṣu sthito\'śikṣito vṛṣaḥ, uttama-valīvardo vā \| dvijo
vipraḥ, devatā nijeṣṭa-deva-mūrttiḥ, tāś ca avekṣya prāg abhyarcanādau
teṣāṁ darśane siddhe\'pi punar avekṣaṇaṁ yātrāmaṅgalārtham, paurāṇām
antaḥpuracāriṇāñ ca vāmanādi-bhṛtyānāṁ prakarṣeṇa tat-tad-gṛhādau
prasthāpanādinā dāpayitvā dātum ājñāpya prakarṣeṇa toṣayitvā
pratyanandata, teṣāṁ santoṣaṇena svayam adhikaṁ prīto\'bhūt, yad vā,
anta-bhūti-ṇyantakāritaṁ pratyekam anandayad ity arthaḥ \|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhavekṣyeti sārddhakam \|
govṛṣaḥ goṣu sthito\'śikṣito vṛṣaḥ go-śreṣṭho vā dvijo vipraḥ devatā
nijeṣṭa-devatā-mūrtiḥ tāścāvekṣya prāg abhyarcanādau veṣāṁ darśane
siddhepi punar avekṣaṇaṁ yato maṅgalārtha prakarṣeṇa dātum ājñāpya
pratyanandat teṣāṁ santoṣaṇena svayam adhikaṁ prīto\'bhūt \|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prakṛtīr mantriṇaḥ
\|\|12\|\|

**\...**

**\|\| 10.70.13 \|\|**

**saṁvibhajyāgrato viprān srak-tāmbūlānulepanaiḥ \|**

**suhṛdaḥ prakṛtīr dārān upāyuṅkta tataḥ svayam \|\|**

**śrīdhara-svāmī (bhāvārtha-dīpikā) :** viprādīn srāg-ādibhiḥ
saṁvibhajya \| tebhyas tāni dattvety arthaḥ \| upāyuṅkta bhogārtham
agrahīt \|\|13-14\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tebhyo viprādibhyaḥ \|
tāni srag ādīni \| ity artha iti---pūrvaṁ brāhmaṇebhyo dattvānyebhyo
bhogyaṁ vastu deyam kṣetrajñaṁ brāhmaṇānanu iti nāradoktar iti bhāvaḥ \|
gṛhasthasya śeṣa-bhojitva-vidheḥ \|\|13\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī),jīva-gosvāmī
(laghu-vaiṣṇava-toṣaṇī) :** tataḥ paścād iti gṛhasthasya śeṣa-bhojitvāt
\|\|13\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samvibhajya bhāgaśo
dattvā viprān viprebhyaḥ srag ādibhiḥ srag ādīn upāyuṅkta bhogāthaṁ
jagrāha \|\|13-14\|\|

**\...**

**\|\| 10.70.14 \|\|**

**tāvat sūta upānīya syandanaṁ paramādbhutam \|**

**sugrīvādyair hayair yuktaṁ praṇamyāvasthito'grataḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato vibhāgānantaram \|
tāvat-tad āgrato\'vasthito\'bhūd ity anvayaḥ \|\|14\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha
guru-viprādi-visarjanānantaraṁ caritam āha---tāvad iti \| agrata iti
tat-tad antaḥpura-niṣkramaṇa-mārgāṇām
ekatā-prāpti-padāgra-bhāgastha-mahā-gopurāgra-bhāga ity arthaḥ
\|\|14\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upa upāyanavat samīpe
vānīya, paramādbhutam aprākṛtatvādinā lokātītam \| kiṁ vā,
rūpa-guṇādināty anirvacanīyam ity arthaḥ \| ādya śabdāt
śaivya-megha-puṣpa balāhakāḥ, praṇamya bhagavantam, agratas tasyaiva
\|\|14\|\|

------------------------------------------------------------------------------------------------------------------

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.15 \|\|**

**gṛhītvā pāṇinā pāṇī sārathes tam athāruhat \|**

**sātyaky-uddhava-saṁyuktaḥ pūrvādrim iva bhāskaraḥ \|\|**

**śrīdhara-svāmī (bhāvārtha-dīpikā) :** pāṇī kṛteñjalau gṛhītvā
\|\|15\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athātaḥ \| taṁ ratham \|
pūrvādrim udayācalam \| etad-dṛṣṭāntena rathasya bṛhattvatvaratvādikaṁ
śrī-bhagavataḥ svato bhūṣaṇādikāntyā ca tejomattvaṁ sūcitam \|\|15\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha maṅgale, sātyaky
uddhavābhyāṁ saṁyukta iti preṣṭha-sevakatvena tābhyāṁ pārśvadvaye
chatra-cāmarādi-grahaṇāt \| pūrvādim iveti dṛṣṭāntena rathasya
bṛhattaratvādikaṁ yathā śrī-bhagavataḥ svato bhūṣaṇādinā ca
mahā-tejasvitādikaṁ tathā tenaiva rathasya śobhābhara-jananādikañ ca
sūcitam \|\|15\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvādrim iveti dṛṣṭāntena
rathasya bṛhattaratvādikaṁ tathā śrī-bhagavataḥ svato bhūṣaṇādinā ca
mahā-tejasvitvādikaṁ tathā tenaiva rathasya śobhābhara-jananādikañ ca
sūcitam \|\|15\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pāṇī añjalī-bhūtau
dakṣiṇena pāṇinā gṛhītvā \|\|15\|\|

**\...**

**\|\| 10.70.16 \|\|**

**īkṣito'ntaḥ-pura-strīṇāṁ sa-vrīḍa-prema-vīkṣitaiḥ \|**

**kṛcchrād visṛṣṭo niragāj jāta-hāso haran manaḥ \|\|**

**śrīdhara-svāmī (bhāvārtha-dīpikā) :** sa-vrīḍa-prema-vīkṣitair īkṣitaḥ
kṣaṇaṁ sthitas tābhir eva vīkṣitaiḥ kṛcchrād visṛṣṭo niragād iti
\|\|16\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrī-kṛṣṇaḥ prathamam
īkṣito\'rthāt-sātyakyādibhiḥ, kīdṛśa īkṣitaḥ antaḥpura-strīṇāṁ
savrīḍa-prema-vīkṣitais tad-viraha-tāpaṁ kathaṁ sahāmaha iti
vaiyāgrya-vyañjakair baddha iti śeṣaḥ \| tataś ca bho adhīrā
etan-mātra-viraheṇa vihvalī-bhavatha \| ayam aham adhunaiva bhoktum
eṣyāmītyāśvāsa vyañjako hāso jāto yasya saḥ \| tataś ca manye
tādṛśa-hāsenaiva manoharan kṛcchād eva visṛṣṭas tat-premāvaloka-bandhād
vimuktaḥ sannir agād iti viśvanāthaḥ \| tābhir antaḥpura-stībhiḥ \|
niragān-niḥsasārety arthaḥ \|\|16\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jāta-hāsa iti sadā
suprasanna-cittatayā smitodayāt \| kiṁ vā, tāsāṁ virahārti-lāghavārthaṁ
hāsena rasāntarāpādanāta, ata-va tāsāṁ mane haran, anyat tair vyākhyātam
\| yad vā, visṛṣṭaḥ śubhaṁ vijayasveti prasthāpitā san \|\|16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha punas tad-rathārohāt
pūrvaṁ vṛttaṁ darśayati---tatra ca pūrva-sūcita-sarva-bahir
janatā-niṣkramaṇānantaram ekāntatām āgate tasmin nitya-kṛtyam
aṅgalāspade sarva-madhyamāntaḥpura bahiḥ-sthita-kakṣyā-viśeṣe
prasthāna-maṅgala-dravya-saṅgatatayā saṅgatānāṁ tad aṅganānāṁ
premaparipāṭī varṇayati prathamamantaḥ-pura-strīṇāṁ prema-vīkṣitair
īkṣitaḥ viṣayīkṛtā calitum udyatopikṣaṇaṁ sthagipta ity arthaḥ \|
paścāt-kṛccheṇa kiñcit dṛṣṭi-namanādinā visṛṣṭaḥ prasthāne\'numata ity
arthaḥ \| jāta-hāsa iti tat-paścāc ca aho premāvṛtaviveke kathaṁ vṛthā
dūyase madhyāhna eva bhojanādy artham āgacchānīti sūcakena hāsena tāsāṁ
sāntvanecchayā vyañjita-hāsa ity arthaḥ \|\|16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇaḥ prathamam īkṣitaḥ
arthāt sātyaky-uddhavādibhiḥ \| kīdṛśaḥ īkṣitaḥ ? antaḥ-pura-strīṇāṁ
sa-vrīḍa-prema-vīkṣitais tvad-viraha-tāpam imaṁ kathaṁ sahāmahe iti
vaiyāgrya-vyañjakair baddha iti śeṣaḥ \| tataś ca bho adhīrā
etan-mātra-viraheṇaiva vihvalī-bhavatha ? ayam arham adhunaiva bhoktum
eṣyāmīty āśvāsa-vyañjako hāso jāto yasya saḥ \| tataś ca manye
tādṛśa-hāsenaiva mano haran kṛcchrād eva visṛṣṭaḥ
tat-premāvaloka-baddhād avimuktaḥ san viragāt \|\|16\|\|

**\...**

**\|\| 10.70.17 \|\|**

**sudharmākhyāṁ sabhāṁ sarvair vṛṣṇibhiḥ parivāritaḥ \|**

**prāviśad yan-niviṣṭānāṁ na santy aṅga ṣaḍ ūrmayaḥ \|\|**

**śrīdhara-svāmī (bhāvārtha-dīpikā) :** evaṁ sarva-gṛhebhyaḥ pṛthak
pṛthaṅ nirgatyānantaram eka eva san sudharmāṁ prāviśat \| yan niviṣṭānāṁ
yatra praviṣṭānām \|\|17\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ittham ekaikān
mandirādekaikena prakāśena bahirbhūya tat-tat-purasthais
tat-tat-prativeśibhiś ca janair eva lakṣito na tv anyaiḥ pṛthak pṛthak
pratolyāṁ sudharmā-sabhāgopuravartma-paryantam āgatya tatra punar
ekībhūya sudharmā tu punar ekenaiva prakāśena praviśati smety
āha---sudharmākhyām iti \| he aṅga priyatama \| na santi na bādhante
\|\|17\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarvair iti sabhāyā
utthāyābhigataḥ \| kiṁ vā, sadyaḥ sva-sva-gṛhād āgataiḥ, tataś ca
śrī-bhagavataiva saha sarveṣāṁ sabhā-praveśo na ca kasyāpi tasmāt prāg
iti bodhayati \| prakarṣeṇa gītavādyādinā aviśat sudharmākhyām iti
sūcitam \| divyatvaṁ darśayati-yad iti \| śoka-mohau jarāmṛtyu
kṣutpipāse ṣaḍūrmayaḥ, aṅga ! he rājan \|\|17\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarvar iti \| śrī-bhagavad
āgamanaṁ vinā svayaṁ sabhām apraviṣṭacarair iti jñeyaṁ prakarṣaṇa
gīta-vādyādinā\'viśat sudharmākhyām iti sūcitaṁ svargasthatvepi
tatan-mahima-yuktatvaṁ kim uta śrī-kṛṣṇa-purasthatva ity āha---yad iti
\|\|17\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ittham
ekaikasmān-mandirādekaikena prakāśena bahirbhūya tat-tat-purasthais
tat-tat-prativeśibhiś ca janair eva lakṣito natv anyaiḥ pṛthak pṛthak
pratolyāṁ sudharmā sabhā gopura-vartma-paryantam āgatya tatra punar
ekībhūya sudhsrmā sabhāntvekenaiva prakāśena praviśati smety āha
sudharmākhyām iti \| parivāritaḥ vṛtaḥ \|\|17\|\|

**\...**

**\|\| 10.70.18 \|\|**

**tatropaviṣṭaḥ paramāsane vibhur**

**babhau sva-bhāsā kakubho'vabhāsayan \|**

**vṛto nṛ-siṁhair yadubhir yadūttamo**

**yathoḍu-rājo divi tārakā-gaṇaiḥ \|\|**

**śrīdhara-svāmī (bhāvārtha-dīpikā) :** nṛ-siṁhair nṛṣu śreṣṭhaiḥ
\|\|18\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra sudharmāyām \|\|
18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra tasyāṁ yat
paramāsanaṁ sarva-śreṣṭhatarāsanaṁ tasmin vibhuḥ
sarva-śobhādi-paripūrṇaṁ, ataḥ svakīyayaiva bhāsā kāntyā ava vyāptyā
bhāsayann api yadubhir vṛto vabhau aśobhata, yato nṛsiṁhais
tad-bhakti-viśeṣeṇa sarva-loka-śreṣṭhatāṁ prāptā \| kiṁ vā,
mahā-vikramādinā paramātmīyatvena ca śrī-narasiṁha-deva-tulyaiḥ,
bhakta-vatsalasya bhakta-sāhityenaiva śobhādhikya-sampatter iti bhāvaḥ
\| tatraiva hetuḥ---yaduttama iti,
bhakta-vātsalyāvaśeṣa-guṇa-prakaṭanārtham eva yadukule
śreṣṭatayāvatīrṇatvād iti bhāva \| svataḥ sarva-śobhāvataḥ, tatraiva
hetuḥ---yaduttama iti \| sthāna viśeṣa svajanair vṛtasyaiva, svataḥ
śobhābharodaye dṛṣṭāntaḥ---yatheti \|\|18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tasmin yat-paramāsanaṁ
sarva-śreṣṭhatamāsanaṁ tasmin yathā datta-sārūpyādāv api svagaṇe tasya
rūpādi-paramatvena bhāsate tadvat-paramatayā vihiteṣv apy ugrasenādy
āsaneṣu tasyāsanaṁ paramatayā bhāsata iti bhāvaḥ \| tatra ca vibhuḥ
paraḥ sahasrāntaḥ sadmamaya-mahā-sadma-rūpāyāṁ nānā-sabhāmayyāṁ tasyāṁ
sudharmāyāṁ sarvasyām eva bhāsamāna ity arthaḥ \| ataḥ svīyayeva bhāsā
kāntyā ava samantāt bhāsayan tathāpi yadubhir vṛto babhau yato nṛsiṁhais
tadīya-nija-parikaratvena sarva-puruṣa-śreṣtayā tādṛśair evety arthaḥ
yatāḥ sopi yadūttamaḥ taj-jātīya-śreṣṭhatayaiva vibhutvaṁ prakāśayan ity
arthaḥ \| tathaiva dṛṣṭāntaḥ yatheti \|\|18\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛsiṁhai nṛṣu śreṣṭhaiḥ
\|\| 18\|\|

**\...**

**\|\| 10.70.19 \|\|**

**tatropamantriṇo rājan nānā-hāsya-rasair vibhum \|**

**upatas thur naṭācāryā nartakyas tāṇḍavaiḥ pṛthak \|\|**

**śrīdhara-svāmī (bhāvārtha-dīpikā) :** upamantriṇaḥ parihāsakāḥ \|
pṛthak pṛthak sva-sva-samudāyaiḥ \|\|19\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājann iti rājasabhāyām
etat-saṁbhavaty eveti bhāvaḥ \| tatra sabhāyām \|\|19-20\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vibhuṁ
sava-rasa-paripūrṇam, he rājan iti kautukāt, yad vā, rājantaḥ kamanīyā
ye nānā-vidhā hāsya-rasās taiḥ, tāṇḍavainṛ nṛtya-rupa-tasthur asevanta
\| tad evoktapoṣaṇyāyenāha---mṛdaṅgety ādinā jagur ity antena \| yad vā,
tāṇḍavair abhinayair naṭācāryā upatas thuḥ, nartakyaś ca
mṛdaṅgādi-svanair nṛtur jaguṣ ca, murajo mṛdaṅga-bhedaḥ \|\|19-20\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vibhuṁ sarva-rasa-paripūrṇaṁ
he rājan iti kautukāt tāṇḍavaiḥ nṛtyaiḥ upatas thuḥ asevanta \|\|19\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upamantriṇaḥ parihāsakāḥ
naṭācāryāś ca aindra-jālikādyāḥ pṛthak sva-sva-samudāyaiḥ \|\|19\|\|

**\...**

**\|\| 10.70.20 \|\|**

**mṛdaṅga-vīṇā-muraja-veṇu-tāla-dara-svanaiḥ \|**

**nanṛtur jagus tuṣṭuvuś ca sūta-māgadha-vandinaḥ \|\|**

**śrīdhara-svāmī (bhāvārtha-dīpikā) : mṛdaṅgādayaḥ** prasiddhāḥ \|
**daraḥ** śaṅkhaḥ \| **sūtādayas tuṣṭuvuḥ** \|\| 20 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sūtādīnāṁ nartana-gāne
pūrvato vilakṣaṇe jñeye \|\| 20 \|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** te te tatra **nanṛtur
jaguś** ca \| **sūtādyās tuṣṭuvur** eva \|\| 20 \|\|

**\...**

**\|\| 10.70.21 \|\|**

**tatrāhur brāhmaṇāḥ kecid āsīnā brahma-vādinaḥ \|**

**pūrveṣāṁ puṇya-yaśasāṁ rājñāṁ cākathayan kathāḥ \|\|**

**śrīdhara-svāmī (bhāvārtha-dīpikā) :** brāhmaṇā brahma vedam āhur
mantrān vyācakṣatety arthaḥ \| vādino vādana-caturāḥ \|\| 21-23 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gānottaraṁ kaḥ prasaṅgas
tatrāha---tatrāhur iti \| ity artha iti \| veda-vyākhyānam akurvann ity
arthaḥ \| vādino vadana-caturāḥ \| kecid iti tad-vairalyam āha---āsīnā
ity anena vedetihāsa-purāṇa-vaktaṇām īśvare\'py āgate notthānaṁ kāryam
iti dhvanitam, tac ca brāhmaṇā ity ukter brāhmaṇasyaiveti sūcitam ata
eva sūtasya baladevenānutthāne vadhaḥ kṛta ity agre sphuṭī-bhaviṣyati \|
ity abhipretyaiva saṁhitāyām---

> vyāsāsanopaviṣṭas tu vipro vyāso na saṁśayaḥ \|
>
> guru-vipra-naraiś cāpi vṛddhaiḥ pitṛ-pitāmahaiḥ \|\|
>
> pūjanīyaḥ prayatnena tathā dharmo na hīyate \|
>
> no namenn āśivaṁ codyān nābhyutthānaṁ tad-āsanāt \|
>
> kurvīta ca mahā-prājñaḥ sarva-pūjyas tadā hi sāḥ \| ity uktam \|

puṇya-yaśasāṁ nalādīnām \|\|21\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vādino
veda-vyākhyā-nipuṇāḥ \| kiṁ vā, vādaparā iti vedārthābhijñatoktā, kathā
akathayan itihāsa-purāṇa-vācanādinā \|\|21\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** brāhmaṇāḥ vedārthābhijñāḥ
kathāś ca kathayan itihāsa-purāṇa-vacanādinā \|\|21\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.22 \|\|**

**tatraikaḥ puruṣo rājann āgato'pūrva-darśanaḥ \|**

**vijñāpito bhagavate pratīhāraiḥ praveśitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** kathāvasare \|
**apūrva-darśano**\'dṛṣṭa-pūrvaḥ \|\|22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam upalakṣaṇatayā
paurvāhnika-caritam uktvā kadācit tādṛśa-samaya eva kaścid rāja-dūta
āgata iti prasaṅga-sājātyād āha---**tatra** iti \|
**apūrva-darśano**\'dṛṣṭa-pūrvaḥ \| he **rājan** iti prasaṅgāntareṇa
rasa-viśeṣāta [yahā]{.mark}, rājñām āpta-dūtatvādinā rājamānaḥ \| yad
vā, akāra-praśleṣeṇa arājann iti svāmināṁ teṣāṁ mahā-duḥkhena mlāyamāna
ity arthaḥ \| bhagavate vijñāpitaḥ iti sarveśvarya-prakaṭanena tasmin
dvāra-pālānāṁ tādṛśa-vyavahāro yukta eveti bhāvaḥ \| yad vā, bhagavate
sarvajñāyāpi vijñāpitaḥ san, yad vā, paścāt-tad ājñayā praveśitaś ca
\|\|22\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : apūrva-darśanaḥ** adṛṣṭa-pūrvaḥ
**pratīhārair** ity asya ubhayatrānvayaḥ \|\|22\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.23 \|\|**

**sa namaskṛtya kṛṣṇāya pareśāya kṛtāñjaliḥ \|**

**rājñām āvedayad duḥkhaṁ jarāsandha-nirodha-jam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so\'pūrva-puruṣaḥ \| te
rājānaḥ \|\|23\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇāya
sarva-sukhapradāya, yataḥ pareśāya sākṣāt-parameśvarāya, yad vā, kṛṣṇāya
sākṣād-bhagavate, ataḥ pareśāya sarva-śaktimate, ata evāvedayat,
nibhṛtaṁ rājabhir vilikhya dattayā vijñapti-patrikayā \|\|23\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pareśāyeti \| dūtasya
tādṛśa-sphūrtti-dyotakaṁ kṛṣṇāya rājñāṁ duḥkham āvedayat arthāt tam eva
namaskṛtya duḥkham iti duḥkhottaraṁ vacanam ity arthaḥ \|\|23\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.24 \|\|**

**ye ca dig-vijaye tasya sannatiṁ na yayur nṛpāḥ \|**

**prasahya ruddhās tenāsann ayute dve girivraje \|\|**

**śrīdhara-svāmī (bhāvārtha-dīpikā) :** giri-vraje tat saṁjñake durge
ruddhā āsan \| teṣāṁ ca duḥkham āvedayad ity anvayaḥ \|\|24\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya jarāsandhasya \| ye
rājānaḥ te \| tena jarāsandhena \| dve ayute viṁśati-sahasrāṇi \|
sāṣṭaśatāni dve ayute cety api jñeyam \| śatānyaṣṭāv iti vakṣyamāṇatvāt
\| rodhana-prayojanaṁ coktaṁ sabhā-parvaṇi yudhiṣṭhiraṁ prati
śrī-kṛṣṇena \|

> sa hi rājā jarāsandho yiyakṣur vasudhādhipaiḥ \|
>
> mahā-devaṁ mahātmānam umāpatim aridam \|\|

iti prathama-skandhe\'pi rājānaṁ prati dvārakātaḥ samāgatenārjunenāpy
uktam tenāhṛtāḥ pramathanāthamakhāya bhūpāḥ iti
lakṣa-saṅkhya-rāja-balibhir mahā-deva-yajane tasya kāmaneti kathā
bhāratādi-prasiddhāstīti \|\|24\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sannatim atyanta-namratām
te tena jarāsandhena ruddhā āsan\| anyat tair vyākhyātam \| tatra ca ye
sannatiṁ na yayus tena hetunā, ye jarāsandha-nirudā āsann iti, athavā ke
te rājāna ity apekṣāyām āha---ye ceti \| arthaḥ sa eva \| rodhane
prayojanaṁ coktaṁ sabhā-parvaṇi śrī-yudhiṣṭhiraṁ prati
śrī-bhagavataiva---

> sa hi rāṣā jarāsandho yiyakṣur vasudhādhipaḥ \|

mahā-devaṁ mahātmānam umāpatim arindama \|\| iti \|\|24\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ke te rājānaḥ ! ity apekṣāyām
āha---yeceti \| tasya jarāsandhayasya sannatiṁ tasminn atthyantanamratāṁ
ye na yayuḥ ye ca yena hetunā tena jarāsandhena rudrāś cāsan
rodhana-prayojanaśvoktaṁ sabhā-parvaṇi yudhiṣṭhiraṁ prati
śrī-bhagavataiva---

> sa hi rāṣā jarāsandho yiyakṣur vasudhādhipaḥ \|
>
> mahā-devaṁ mahātmānam umāpatim arindama \|\| iti \|\|24\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jarāsandha-nirodha eva
katham ityamepekṣāyām āha---ye ceti \| sannatiṁ kara-dānādinā namratvena
tadīyatva-svīkāraṁ te prasahya balāt giri-vraja-sañjñake durge tena
jarāsandhena kadā āsan kiyantaste ity apekṣāyām āha dve ayute
viṁśati-sahasrāṇi atra lakṣa-saṅkhya-rājabalibhiḥ mahā-bhairavasya
yajane tasya kāmanā iti kathā bhāratādiṣu prasidā \|\|24\|\|

**\...**

**\|\| 10.70.25 \|\|**

**rājāna ūcuḥ---**

**kṛṣṇa kṛṣṇāprameyātman prapanna-bhaya-bhañjana \|**

**vayaṁ tvāṁ śaraṇaṁ yāmo bhava-bhītāḥ pṛthag-dhiyaḥ \|\|**

**śrīdhara-svāmī (bhāvārtha-dīpikā) : kṛṣṇa kṛṣṇa** iti ṣaṭ-ślokī rājñāṁ
vijñaptiḥ, tatra prathamena śaraṇāśrayaṇaṁ, tribhir bhayānuvādaḥ,
dvābhyaṁ prārthanam iti \|\| 25 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ṣaṇṇāṁ ślokānāṁ samāhāraḥ
*ṣaṭ-cchlokī* \| *vijñaptiḥ* prārthanā \| tatra ṣaṭsu \|\| 25 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bhagavad-ājñayā
mudrām unmucya patrikāṁ dūto vācayati---**kṛṣṇa**- iti \| he
sākṣāt-parameśvara ! vīpsā dainyāt \| ata eva **aprameyātman** !
durvitarkya-tattva ! kiṁ ca, **prapanna**- iti \| atas **tvām** eva
**śaraṇaṁ yāmaḥ** \| kim-artham ? **bhavāt** saṁsāra-dukhād **bhītāḥ**,
bhava-bhayāt trāṇārtham ity arthaḥ \| tad api kutaḥ ? **pṛthag-dhiyaḥ**,
tattvato jīvānām aikye\'pi śatru-mitratvādinā bheda-darśinaḥ \| kiṁ vā,
aṁśatvenātmanas tvad-adhīnatve\'pi svatantra-buddhayaḥ \| yad vā,
tvattaḥ pṛthag abudhayaḥ, tvad-bhakti-rahitā ity arthaḥ \|\| 25 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ teṣāṁ vacanaṁ ?
tatrāha---**kṛṣṇa** iti ṣaḍbhiḥ \| **kṛṣṇa** he svayaṁ bhagavan !
vīpsā-dainyāt svayaṁ bhagavattvād eva **aprameyātman**
sarvātīta-vaibhava ! evaṁ sarvottamatve'pi **prapanna**- iti \| atas
**tvām** eva **śaraṇaṁ yāmaḥ** \| kim-arthaṁ ? **bhavāt**
saṁsāra-duḥkhād **bhītāḥ** bhava-bhayāt trāṇārtham ity arthaḥ \| tad
bhayaṁ kutaḥ ? **pṛthag-dhiyaḥ,** tvattaḥ pṛthag-buddhayaḥ
tvad-bhakti-rahitatvād ity arthaḥ \|\| 25 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ vijñaptim āha
ṣaḍbhiḥ \| tatra te prathamaṁ **śaraṇam** āśrayante, **kṛṣṇa kṛṣṇa**
ity-āder dvitvam **aprameyātmann** iti tvat-svarūpam ajñātvāpi
**prapanne** iti prapanna-pālakatvam eva jñātvā **śaraṇaṁ yāmaḥ**
**pṛthag-dhiyaḥ** tad-abhaktau prārthanāṁ parityajya tvattaḥ
pṛthag-bhūte svīya-duḥkha-trāṇe eva dhīḥ yeṣāṁ te \|\| 25 \|\|

**\...**

**\|\| 10.70.26 \|\|**

**loko vikarma-nirataḥ kuśale pramattaḥ**

**karmaṇy ayaṁ tvad-udite bhavad-arcane sve \|**

**yas tāvad asya balavān iha jīvitāśāṁ**

**sadyaś chinatty animiṣāya namo'stu tasmai \|\|**

**śrīdhara-svāmī (bhāvārtha-dīpikā) :** pṛthag-darśino lokasya
bhava-bhayaṁ vivṛṇvanto namanti---**loka** iti \| **vikarma** niṣiddhaṁ
kāmyaṁ ca, tasmin **nitarāṁ rataḥ** \| sve **kuśale** dharme pañcarātre
\| sāmānyataś ca gītāsu,

> yat karoṣi yad aśnāsi yaj juhoṣi dadāsi yat \|
>
> yat tapasyasi kaunteya tat kuruṣva mad-arpaṇam \|\| \[gītā 9.28\] iti
> \|

**pramatto**'navahito yāvad ayaṁ lokas **tāvad** eva **asya** lokasya
yaḥ **sadyo** **jīvitāśāṁ chinatti,** **tasmai** tubhyam **animiṣāya**
kālātmane **nama** iti \|\|26\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *pṛthag-darśino*
yathārtha-jñāna-śūnyāḥ \| *tasmin* niṣiddhe kāmye ca \|\| 26 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kuśala** ity anena sve
svakīye\'pāty anena cātmano hitatvād avaśya-kṛtyatvam uktam \| akaraṇe
ceśvarājñātikramān mahāparādha evety āhuḥ---**tvad-udita** iti \| tac ca
nāyāsa-sādhyaṁ mahā-phala-pradaṁ parama-sukhamayaṁ cety
āhuḥ---**bhavad-arcana** iti bhavatāṁ bhavato bhavadīyānāṁ cārcana-rūpe,
tathāpi tasmin **pramattaḥ**, **jīvitasyāśāṁ**
maraṇānusandhāna-nirasanena **vikarmaṇi** pravartinīṁ **kuśale** ca
pramāda-kāriṇī dṛḍha-vāñchā-latām \| kiṁ vā, mahā-duṣṭa-rogādinā āśām
api, kim uta jīvitam, na cāsau kathañcit parihartuṁ śakyetety
āhuḥ---**balavān** iti \| ānimiṣāyety anena ca tasyāpramattatā sūcitā,
tathā coktaṁ śrī-mucukundena---tvam apramattaḥ sahasābhipadyase \[bhā.pu
10.51.50\][^1] iti \| anyat tair vyākhyātam \|

yad vā, bhava-bhaye bhava-rūpasya kālasya mukhya-kāraṇatvād ādau
tad-bhītyā śaraṇaṁ yāma ity āśayena kālam eva praṇamanti---**loka** iti
asmad-ādiḥ \| anyat samānam \|\| 26 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv etāvantaṁ kāla kathaṁ na
bhajadhvam ? kathaṁ vā adhunā jātetādṛśa-buddhayo jātāḥ stha ?
tatrāhuḥ---**loka** iti \| asmad-vidha ity arthaḥ \| **kuśala** iti
sarvārtha-pradatvaṁ sarvānartha-haratvaṁ ca \| **sve** iti
sārvavarṇika-svadharmatvaṁ **tvad-udita** iti
anyodita-dharmāntarātikramitvaṁ **bhavad-arcana** iti
tvad-udita-dharmāntarāti-kramitvaṁ ca sūcitaṁ yathaivoditaṁ ca---

> sarva-guhyatamaṁ bhūyaḥ śṛṇu me paraṁṁ vacaḥ \|
>
> iṣṭo\'si me dṛḍham iti tato vakṣyāmi te hitam \|\|
>
> man-manā bhava mad-bhakto mad-yājī māṁ namaskuru \| \[gītā 18.64-65\]
> ity-ādi \|

tathāpi tasmin **jīvitasyāśāṁ** śaraṇānusandhāna-nirasanena
vikarmatayokte tad-viruddha-karmaṇi pravartanīṁ kuśale ca
pramāda-kāriṇīṁ dṛḍha-vāñchā-latāṁ na cāsau kathañcit parihartuṁ
śakyatety āhuḥ---martyo mṛtyu-vyāla-bhītaḥ palāyan \[bhā.pu. 10.2.26\]
ity-ādi \|\|26\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhava-bhītatvaṁ
vivṛṇvanto namanti---**loko**\'smad vidhaḥ **kuśale** karmaṇi
**pramattaḥ** kiṁ puṇyakaṇi, na tvad ive kiṁ
jñāna-yoga-sādhaka-śama-dama-yama-niyamādikaṇi na **bhavad-arcane**
tvad-bhajane \| **sva** iti tad eva lokasya vāstavaṁ svaṁ dhanam
bhava-duḥkha-nivartakaṁ tvat-prema-sukha-bhāga-pradāyaka ceti bhāvaḥ \|
kintu **vikarmaṇi** strī-putrādi-vaiṣayika-sukha-sādhake karmaṇi
**nitarāṁ rataḥ** \| kiṁ ca, tat sukham api durbhagasyāsya na
siddhyatīty āhuḥ---**yas tāvad** iti \| **animiṣāya** kālāya
tvac-chakti-rūpāya **nama** iti tvad-bhaktasya tena tathā karaṇaṁ
samucitam eveti bhāvaḥ \|\| 26 \|\|

**\...**

**\|\| 10.70.27 \|\|**

**loke bhavāñ jagad-inaḥ kalayāvatīrṇaḥ**

**sad-rakṣaṇāya khala-nigrahaṇāya cānyaḥ \|**

**kaścit tvadīyam atiyāti nideśam īśa**

**kiṁ vā janaḥ sva-kṛtam ṛcchati tan na vidmaḥ \|\|**

**śrīdhara-svāmī (bhāvārtha-dīpikā) :** seyaṁ lokasya gatir vayaṁ tu
tvad-bhaktāḥ, ato'smākaṁ kuta etad duḥkham āpannam ? ity
āścaryeṇāhuḥ---**loka** iti \| bho **īśa** ! **jagata ina** īśvaraḥ \|
tvayi **sad-rakṣaṇārtham avatīrṇe**'pi ced asmākaṁ duḥkhaṁ syāt, tarhi
**kim** **anyaḥ** **kaścij** jarāsandhādis tvad-ājñām api laṅghayati ?
kiṁ ca, tvayā rakṣyamāṇo'pi **janaḥ** **sva**-karma-jaṁ duḥkhaṁ prāpnoty
eveti **na vidmaḥ** \| na caitad ubhayam api yuktam iti bhavaḥ
\|\|27\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aho tvad-bhaktānām īdṛśī
gatir ity upālabhanta ivāhuḥ---*seyam* ity-ādinā \| *kim* atra saṁśaye
vitarke vā \| tad ubhayaṁ tvad-ājñā-laṅghanaṁ, tvad-rakṣyamāṇasya
duḥkhaṁ cety ubhayam \| kiṁ ca, loke bhavān iti **jagadinaḥ**
sākṣāt-sarveśvara eva **kalayā** aṁśena śrī-baladevena **anyo**
**nigṛhyamāṇaḥ khalaḥ** **kiṁ** kasmād anyasmāt kāraṇād ity arthaḥ \|
**he īśa** iti \| jarāsandhāder api tvad-adhīnatvaṁ taj-janasyāpi
karmādhīnatvaṁ sūcitam, tad vayaṁ **na vidmaḥ** \| anyat taiḥ \|

tatra ced asmākam ity asya sthāne janaḥ sva-karmajam iti pāṭhāsabhyaḥ \|
tathā **sad-rakṣaṇārtham** ity atra ca-kāra-pātaś ca jñeyaḥ \|\|27\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : loke bhavān** ity-ādi \|
**jagadino** jagat-prabhuḥ \| **kalayā** baladevena \|\|27-42\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : jagadinaḥ** sākṣāj
jagadīśvara eva **kalayā** aṁśena śrī-baladevena \| kiṁ vā,
sarva-śobhayā nijāśeṣaiśvaryeṇa saha martya-loke\'**vatīrṇaḥ** \| yad
vā, **sad-rakṣaṇāya** artham \| avatīrṇatve hetuḥ---**jagadina** iti \|
anyathā jagat-sthity-asiddhiḥ \| **anyo\'nigṛhyamāṇaḥ khalaḥ** **kiṁ**
kasmāt kāraṇād ity arthaḥ \| he **īśa** ! iti \| jarāsandhāder api
tvad-adhīnatvaṁ tvaj-janasyāpi karmādhīnatvaṁ sūcitam \| **tad** vayaṁ
tad-dvaya-kāraṇaṁ **na vidmaḥ** \| anyat tair vyākhyātam \|

tatra **jana** ity-ādikaṁ tarhīty antaṁ kenāpi manda-buddhinā adhikaṁ
kalpitam iti \| tathā **sad-rakṣaṇādy-artham** iti lekhye
\"dya"-varṇa-pāto lekhaka-bhramād iti jñeyam \| athavā **nideśam**
**atiyāti** \| sataḥ pīḍayati, khalān anugṛhṇātīty arthaḥ \| he **īśa**
! iti tac ca paraṁeśatvena tava svātantryāt tvad-icchayā \| \| kiṁ vā,
**janaḥ sva-kṛtaṁ** sva-karma-phalaṁ bhuṅkte, jarāsandādes
tvaj-janasyāpi tādṛśa-nija-karma-bhogāvaśyakatayeti **na vidmaḥ**,
vicāraṇe naivāvagacchāmaḥ \| **sad-rakṣaṇādy-artham avatīrṇasya** sākṣāt
parameśvarasya tatra tavecchayā tathā karma-nibandhāpekṣayāpi
tat-tad-asiddher iti bhāvaḥ \|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, **loke bhavān** iti
**jagadinaḥ** sākṣāt sarveśvara eva **kalayā** aṁśena śrī-baladevena
**anyo nigṛhyamāṇaḥ khalaḥ** **kiṁ** kasmād anyasmāt kāraṇād ity arthaḥ
\| he **īśa** ! iti \| jarāsandhāder api tvad-adhīnatvaṁ taj-janasyāpi
karmādhīnatvaṁ sūcitam, **tad** vayaṁ **na vidmaḥ** \| anyat taiḥ \|
tatra ced asmākam ity asya sthāne janaḥ sva-karmajam iti pāṭho\'sabhyaḥ
\| tathā **sad-rakṣaṇārtham** ity atra ca-kāra-pātaś ca jñeyaḥ
\|\|27\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **loke bhavān** ity-ādi \|
**jagadinaḥ** jagat-prabhuḥ \| **kalayā** baladevena \|\|27-42\|\|

------------------------------------------------------------------------------------------------------------------

loke bhavāñ jagad-inaḥ kalayāvatīrṇaḥ sad-rakṣaṇāya khala-nigrahaṇāya
cānyaḥ \|

kaścit tvadīyam atiyāti nideśam īśa kiṁ vā janaḥ sva-kṛtam ṛcchati tan
na vidmaḥ \|\|

**viśvanātha-cakravartī (sārārtha-darśiṇī) :** kiṁ ca, sākṣād eva tvāṁ
tvad-bhaktāṁś ca yaḥ kaścid iha dveṣṭi, sa kathaṁ kāla-saṁhṛto na
bhavati ? ity asmākaṁ mahān vismaya ity āha---**loka** iti \|
**jagadinaḥ** jagadīśvaraḥ \| kalanā kalayā kalā iti nānārtha-kośāt \|
**kalayā** kālena **avatīrṇaḥ** \| yad vā, baladevena saha **anyaḥ
khalaḥ** **kaścij** jarāsanadhādis tvadīyaṁ **nideśam** **atikrāmyati**
sādhūn dveṣṭi khalān pālayatīty arthaḥ \| tatra khala-nigrāhake tvayy
avatīrṇe\'pi yat khalā vardhate, tat kiṁ sa khalaḥ **sva-kṛtam ṛcchati**
sva-prārabdha-karma-phalaṁ sukhaṁ bhuṅkte, tathā sad-rakṣake tvayy
avatīrṇe\'pi sādhu-janas tat-pīḍito yad bhavati, tat kiṁ so\'pi
sva-karma-phalaṁ duḥkhaṁ bhuṅkte idaṁ **na vidmaḥ** , niścetuṁ na
śaknumaḥ \| tvatto\'pi [karma]{.mark}-yogasya jaḍasya prābalyam anucitam
iti bhāvaḥ \|\|27\|\|

**\...**

**\|\| 10.70.28 \|\|**

**svapnāyitaṁ nṛpa-sukhaṁ para-tantram īśa**

**śaśvad-bhayena mṛtakena dhuraṁ vahāmaḥ \|**

**hitvā tad ātmani sukhaṁ tvad anīha-labhyaṁ**

**kliśyāmahe'tikṛpaṇās tava māyayeha \|\|**

**śrīdhara-svāmī (bhāvārtha-dīpikā) :** kiṁ duḥkhaṁ ? tad
āhuḥ---**svapnāyitam** iti \| svapnavaj jātaṁ **nṛpa-sukhaṁ** nṛpocitaṁ
sukham \| yataḥ **para-tantraṁ** viṣaya-sādhyam \| kiṁ ca, saṁprati
**śaśvad-bhayaṁ** yasmin, tena **mṛtaka**-tulyena śarīreṇa **dhuraṁ**
putra-dārādi-cintāṁ kevalaṁ **vahāmaḥ** \| aho kaṣṭaṁ naḥ, ye vayam itaḥ
pūrvam eva niṣkāmāḥ santas tvāṁ nāśritā ity āhuḥ---**hitvā** iti \| tvat
tvatto yad anīhair niṣkāmair labhyam ātmani svataḥ siddhaṁ sukhaṁ tad
dhitvā kliśyāma iti \|\|28\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad *duḥkham* \| nanu,
rājya-sukhaṁ tu maraṇa-labhyāt svarga-sukhād apy adhikam iti ced
āhuḥ---**svapnāyitam** iti \| *viṣaya-sādhyam* api nānanda-janakam ity
āha---*kiṁ ca* iti \| *ito* jarāsandha-badhāt \|\|28\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : svapnāyitam** ity
anityatvaṁ māyikatvaṁ coktam, tena tatra sukhābhāvaḥ sūcitaḥ \|
tad-bhoga-sādhana-dehasya nitya-rogādinā duḥkha-prāptiś
cāha---**śaśvad** iti \| **bhayaṁ** rogādijam, **mṛtakena** iti
maraṇa-nirdhārāt \| kim vā, ghṛṇāspadatvaṁ tasyoktam \| evam ubhayathā
jīvane duḥkhaṁ bodhitam \| he **īśa** ! iti tvadīyā api [bām]{.mark} iti
bhāvaḥ \| tat sukhaṁ yat tvat tvad-anugrahāl labhyaṁ
sva-tattvānubhava-lakṣaṇam \| kiṁ vā, tvad-dhyānādi-lakṣaṇam, iha
saṁsāre **kliśyāmaḥ**, atas tat bahudhā duḥkham anubhavāmaḥ, yatas
taveśvarasya māyayā durlaṅghyayā **atikṛpaṇāḥ** parama-nirbuddhayaḥ \|
anyat tair vyākhyātam \|

yad vā, **nṛpa-sukhaṁ** rājyopabhoga-sukham eva **dhuraṁ** bhāraṁ
**vahāmaḥ**, atas tad-anirvacano'yam, **ātmani** citte sva-svarūpe vā,
yatvattaḥ sukhaṁ tvat-pādābja-prema-lakṣaṇam, tad **dhitvā**, iha
tvat-prākaṭya-bhūṣite martya-loke\'pi, anyat samānam \| pakṣāntare na
kevalaṁ jarāsandhād eva, tvan-māyayā ca sadaiva dūyāmahe \| kiṁ vā,
sva-duḥkhena jarāsandhaṁ kiṁ dūṣayāmaḥ, vayaṁ sadātma-doṣeṇaiva
mahā-duḥkhitā ity āhuḥ--- **svapnā-** iti, arthaḥ sa eva \|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpy adyāpi na vayaṁ tava
māyayā samyak tyaktā ity āhuḥ\--**svapnā-** iti \| anyat taiḥ \| yad vā,
**tava māyayā atikṛpaṇāḥ** atiśayena hata-buddhayaḥ santaḥ
**kliśyāmahe** \| tatra hetuḥ\--**mṛtakena** svato\'cetanatvena
tad-rūpeṇa dehena yā **dhuraṁ** mṛtaka-rūpaṁ bhāraṁ **vahāma** ity
arthaḥ \| na kevalaṁ mṛtaka-bhāravāhitvam eva kleśāya tatrānyac cety
āhuḥ---**śaśvad** iti \| punaḥ punaḥ bhūta-pretādita iva roga-kālādito
bhayaṁ yasmin, tena \| kim-arthaṁ vahatha ? tatrāhuḥ\--**nṛpasya
sukhaṁ** svasmiṁs tad yathā syāt, tat-prāpty-artham adhunāpi tāṁ na
muñcāma ity arthaḥ \| tad etad atīva garhitam iti bhāvaḥ \| na ca
tat-sukhe vāstavatvam api yataḥ **svapnāyitaṁ,** na caitāvattvam eva
doṣāya, api tu duḥkhamayatvam apīty āhuḥ\--**para-tantraṁ**
rājyādy-anekāṅgādhīnatām ayaṁ bhavatv api tan-nāma yady anyan
mahā-sukhaṁ svataḥ-siddhaṁ na syād ity āhuḥ---**hitvā** iti \| tat
sakala-nigama-prasiddham anirvacanīya-parama-puruṣārtha-rūpaṁ sukhaṁ
hitveti na cedaṁ vā para-tantraṁ, kintu svata eva **ātmani**
prakāśamānāt **tvattaḥ** sakāśād **anīhair** eva bhakta-labhyam iti
\|\|28\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tarhi yūyaṁ tāvat
ke mad-bhaktā mad-vidveṣiṇo vā ? tatra na vayam ubhaye kintu sāṁsārikā
jīvāḥ sāmprataṁ tvāṁ prapannā ity āhuḥ---**svapnāyitam**
acira-sthāyitvāt svapna-tulyam amātya-suhṛt senādy-adhīnatvāt
**paratantraṁ nṛpa-sukhaṁ** nṛpā vayam ity abhimāna-mātreṇaiva sukhaṁ,
vastutas tu **dhuraṁ** sandhi-vigrahādyāyāsa-bāhulya-pradatvān
mahā-bhāram eva **śaśvad bhayaṁ** yasmin, tena **mṛtaka**-tulyena
śarīreṇa **vahāmaḥ** \| aho kaṣṭaṁ ! na ye vayam itaḥ pūrvam eva
niṣkāmāḥ santaḥ tvāṁ nāśritā ity āhuḥ \| tat-sakala-sajjanaiḥ stutatvāt
prasiddhaṁ, na tu nṛpa-sukham iva tair ninditam ātmani svataḥ siddham
eva, na tu paratantraṁ \| **tvat** tvattaḥ sakāśād eva, na tu
durviṣayebhyo jātam anīhair niṣkiñcana-bhakteḥ labhyaṁ na tu sakāmaiḥ
labdhuṁ śakyaṁ **sukhaṁ hitvā** **kliśyāmaḥ** \|\|28\|\|

**\...**

**\|\| 10.70.29 \|\|**

**tan no bhavān praṇata-śoka-harāṅghri-yugmo**

**baddhān viyuṅkṣva magadhāhvaya-karma-pāśāt \|**

**yo bhū-bhujo'yuta-mataṅgaja-vīryam eko**

**bibhrad rurodha bhavane mṛga-rāḍ ivāvīḥ \|\|**

**śrīdhara-svāmī (bhāvārtha-dīpikā) :** tvan-māyā-kṛtaṁ karma-bandhaṁ
tvam eva nivartayeti prārthayante\--**tan na** iti \| **viyuṅkṣva**
mocaya \| **magadho** jarāsandhas tat-saṁjñakāt **karma-pāśāt**
bhavadbhir eva vikramya tato nirgamyatām iti ced ata āhuḥ\--**ya** iti
\| **eka** eva **ayuta-mataṅgajānāṁ vīryaṁ bibhrat** san sva-**bhavane**
**bhūbhujo**'smān **rurodha** \| siṁho meṣīr iva \|\|29\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kim idānīm āvaśyakam ? ity
āha---*tvan-māyā* iti \| *vikramya* puruṣārthaṁ kṛtvā \| *tataḥ* pāśāt
\| *ato*\'tra \| ***yo*** jarāsandhaḥ \| **mataṅgajānāṁ** gajānām \|
**vīryaṁ** parākramam \| **avir** nāthe ravau meṣe iti medinī \|\|29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tat** tasmāt
tan-māyā-kṛta-kleśād dhetoḥ, **no**\'smān, **viyuṅkṣva** tvam, yato
**bhavān** **praṇatānāṁ** prapannānāṁ **śoka-haram aṅghri-yugmaṁ** yasya
tathā mataḥ \| yad vā, a-kāra-praśleṣeṇa na vidyate bhāvaḥ śreyo yeṣu
tān, paramārtān ity arthaḥ \| **magadha** iti **āhvayo** nāma-mātraṁ
yasya **karma-pāśasya,** tasmāt \| nāma-mātreṇaiva jarāsandhaḥ,
tattvatas tv asmākaṁ karma-pāśa evāyaṁ mūrtimān, tasmād ity arthaḥ \|
anyat tair vyākhyātam \| yad vā, anyathā tasyedṛśī śaktir na syād ity
āśayenāhuḥ---**ya** iti \|\|29\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato\'smākaṁ parama-kṛpaṇānām
anīhatvābhāvād ātmani tatra siddhyed iti svayam eva khaṁ prakaṭayituṁ
tad-vyāghātakaṁ bandhaṁ vimocayety āhuḥ---**tan na** iti \| **tat**
tasmāt tvan-māyā-kṛta-kārpaṇyād dhetoḥ tad-[dṛṣṭrety]{.mark} arthaḥ \|
**no**\'smān tvam eva vimocaya yato **bhavān praṇatānāṁ śoka-haram
aghri-yugmaṁ** yasya, tathā-bhūtaḥ \| yad vā, a-kāra-praśleṣeṇa na
vidyate bhavaḥ śreyo yāsu, tān paramārtān ity arthaḥ \| **māgadha-** iti
nāma-mātreṇaiva jarāsandhaḥ, tattvatas tv asmākaṁ **karma-pāśa** evāyaṁ
mūrtimān, tasmād ity arthaḥ\| anyat taiḥ \| yad vā, anyathā tasyedṛśī
śaktir na syād ity āśayenāhuḥ---ya iti \|\|29\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt tvan-māyā-kṛtaṁ
karma-bandhaṁ tvam eva nivartayeti prārthayante\--**tan na** iti \|
**viyuṅkṣva** vimokṣaya **magadho** jarāsandhas tat-sañjñakāt
**karma-pāśāt** bhavadbhir eva vikramya nirgamyatām iti cet,
tatrāhuḥ\--**ya** iti \| **ya eka** eva **ayuta-mataṅgajānāṁ vīryaṁ
bibhrat** sat sva-**bhavane bhūbhujo**\'smān **rurodha**, **siṁho\'vīr**
meṣīr **iva** \|\|29\|\|

**\...**

**\|\| 10.70.30 \|\|**

**yo vai tvayā dvi-nava-kṛtva udātta-cakra**

**bhagno mṛdhe khalu bhavantam ananta-vīryam \|**

**jitvā nṛ-loka-nirataṁ sakṛd ūḍha-darpo**

**yuṣmat-prajā rujati no'jita tad vidhehi \|\|**

**śrīdhara-svāmī (bhāvārtha-dīpikā) :** kiṁ ca, yuṣmadīyā vayam ity
asmān adhikaṁ bādhata ity āhuḥ\--**yo vā** iti \| he **udātta-cakra** !
udyata-sudarśana ! **yo vai dvi-nava-kṛtvo**'ṣṭādaśa-vārāṁs tvayā saha
**mṛdhe** vartamāne tatra sapta-daśa-kṛtvas tvayā khalu **bhagnaḥ**
parājitaḥ paścād **ananta-vīryam** api **nṛ-loke nirataṁ**
nara-śarīra-vinodaṁ bhavantaṁ **sakṛj jitvā ūḍha-darpaḥ** prāpta-garvo
**yuṣmat-prajā no rujati** pīḍayati \| tat tatra yad yuktaṁ **tad
vidhehi** ity arthaḥ \|\|30\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavat-kopam uddīpayanta
āhuḥ---*kiṁ ca* iti \| **yo** jarāsandhaḥ \| *ity artha* iti---*yad
yuktam* ity adhyāhṛtya vyākhyeyam iti bhāvaḥ \|\|30\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he **udātta-cakra** ! iti
cakra-grahaṇa-mātreṇaiva **bhagna** iti bhāvaḥ \| nṛ-loke niratam iti
manuṣya-loke krīḍāparam ity arthaḥ \|\|30\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he **udātta-cakra** ! iti
cakra-grahaṇa-mātreṇaiva bhagna iti bhāvaḥ \| **vai** prasiddhau \|
**khalv** api, **bhagno**\'pi, **ananta-vīryam** apīty eva vā,
**yuṣmākaṁ prajāḥ** pālyān janān ity arthaḥ \| yuṣmad iti
śrī-baladevādīnām \| kiṁ vā, mahā-dainyena sarva-bhaktānām apekṣayā \|
he **ajita** ! iti tattvatas tadānīm api tenājitatvāt \| yad vā, kadāpi
kenāpy ajita ! he sadā vijayinn ity arthaḥ \| anyat tair vyākhyātam \|
yad vā, **nṛloka-niratam** iti kṣatriyaiḥ kadācit palāyitavyam apīti
nṛ-lokācāraṁ śikṣayantām aty arthaḥ \| \| kiṁ vā, nṛ-loke nitarāṁ rataṁ
manuṣya-kroḍāparam, **ūḍha-darpo**\'bhūt, yathā **na rujati**, **tat**
tathā **vidhehi** \|\|30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, sa tvad-vidveṣī
saṁpraty asmān tvat-prapannān jñātvā pratidinam adhikaṁ bādhata ity
āhuḥ\--**yo vā** iti \| he **udātta-cakra** ! utkarṣeṇa dhṛta-sudarśana
! **dvinava-kṛtvaḥ** aṣṭādaśa-vārān tvayā saha saṅgrāme vartamāne
sapta-daśa-kṛtvas tvayā **bhagnaḥ** parājitaḥ \| **nṛ-loka nirataṁ**
nṛṇāṁ palāyana-dharma-jighṛkṣā-kotukinaṁ tvāṁ **sakṛd** eka-vāram eva
**jitvā** **ūḍha-darpaḥ** san asmān **yuṣmat-prajāḥ** **rujati** pīḍati
tat tatra yad yuktaṁ, **tad vidhehi** \|\|30\|\|

**\...**

**\|\| 10.70.31 \|\|**

**dūta uvāca---**

**iti māgadha-saṁruddhā** **bhavad-darśana-kāṅkṣiṇaḥ \|**

**prapannāḥ pāda-mūlaṁ te dīnānāṁ śaṁ vidhīyatām \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** itthaṁ prārthayantaḥ
\|\| 31 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ patrikāṁ vācayitvā
sandeśaṁ pratipādayann iva prārthayate---**iti** iti
patrikā-samāpti-bodhanārtham \| kiṁ vā, **ity** evaṁ mahārtyā
**prapannāḥ**, yato **māgadhena** samyag-giri-droṇyāṁ bandhanādinā
**ruddhāḥ** \| kiṁ vā, **bhavad-darśanakāṅkṣiṇaḥ**, na kevalaṁ saṁrodhāt
teṣāṁ mocanaṁ kāryam, sākṣād-darśanaṁ ca deyam iti bhāvaḥ \| evaṁ
**śaṁ** maṅgalaṁ tvayā **kriyatām** \|\| 31 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tan-nivedana-dvārā
tad-duḥkhaṁ nivedya nigamayati---**iti** iti \| **ity** evaṁ
mahā-prapannāḥ, yato **māgadhena** **samyak** giri-droṇyāṁ bandhanādinā
**ruddhāḥ** \| ataḥ pitror bālā iva bhavato darśana-kāṅkṣiṇaḥ, na
kevalaṁ saṁrodhanāt teṣāṁ mocanaṁ kāryaṁ, sākṣād-darśanaṁ ca deyam iti
bhāvaḥ \| tasmād dīnānāṁ teṣāṁ maṅgalaṁ kriyatām \|\| 31 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dūta āha---**iti** iti
\|\| 31-34 \|\|

**\...**

**\|\| 10.70.32 \|\|**

**śrī-śuka uvāca---**

**rāja-dūte bruvaty evaṁ devarṣiḥ parama-dyutiḥ \|**

**bibhrat piṅga-jaṭā-bhāraṁ prādurāsīd yathā raviḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : prādurāsīt** tatrājagāma
\|\|32\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : rāja-dūte evam** īdṛśaṁ
**bruvati** satīti taṁ prati śrī-bhagavataḥ kiñcid uttara-prasāde na
vṛtte sati, tad-vākya-madhya evāvirbhūtaḥ, ādau śrī-bhagavataḥ
śrī-yudhiṣṭhira-gṛhe prayāṇām iti bhāvaḥ \| pāṭhāntare\'py arthaḥ sa eva
\| **paramā dyutis** tapo vā dīptir yasya saḥ \| ataḥ
**piṅga**-varṇa-**jaṭā-bhāraṁ** **bibhrat**, ata eva **ravir** **yathā**
iti, itthaṁ tadānīm āvirbhāvaḥ,
svabhāva-pradarśanenātma-vāg-grahaṇārthaṁ \| kiṁ vā, bhāvināpi
śrī-yudhiṣṭhira-gṛhe śrī-bhagavato gamanena
tad-iṣṭa-rājasūya-sampādanena ca praharṣodayāt \| yad vā, tadānīṁ tasya
tathā varṇanaṁ śrī-yudhiṣṭhira-prayojanārthaṁ tad-āgamanena
śrī-bādarāyaṇes tasmin bhakti-bharodayād iti \| athavā paramā dyutis
tapaḥ prabhāvo yasya saḥ iti sarvajñatvam uktam \| ādau
śrī-yudhiṣṭhira-gṛhe śrī-bhagavato\'pi yātro jānas tat-siddhaye drutam
āvirbhūta ity arthaḥ \| tapaḥ-prabhāvam eva darśayati---**bibhrad** iti
\| ata eva **ravir yathā** iti paramaṁ tejasvitvaṁ jagat-pūjyatvādikaṁ
vā sūcayati \|\|32\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : parama-dyutir** iti \| tadānīṁ
tad-dīpter adhikaṁ prākaṭyaṁ sūcayati \| tac ca prathamatas
tad-vacana-mānanāya śrī-bhagavata eva tathābhiprāyāt \|\|32\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.33 \|\|**

**taṁ dṛṣṭvā bhagavān kṛṣṇaḥ sarva-lokeśvareśvaraḥ \|**

**vavanda utthitaḥ śīrṣṇā sa-sabhyaḥ sānugo mudā \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** devarṣim \|\| 33-34
\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sarva-lokeśvarāṇāṁ**
śrī-nārada-janaka-brahmādīnām **īśvaro**\'pi mudā āsanād **utthitaḥ**
san **śīrṣṇā vavande**, yato **bhagavān**
brahmaṇya-devatvādya-śeṣātma-guṇa-prakaṭana-para ity arthaḥ \| ata eva
kṛṣṇo munīnām api cittākarṣakaḥ, **sabhyā** ugrasenādayaḥ, **anugā**
uddhavādayaḥ \|\|33\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sarva-lokeśvarāṇāṁ**
brahmādīnām **īśvaro**\'pi **mudā** āsanād **utthitaḥ** san **śīrṣṇā
vavande**, yato **bhagavān**
brahmaṇya-devatvādy-aśeṣātma-sat-kīrty-ādi-guṇa-prakāśana-śīla ity
arthaḥ \| **sabhyāḥ** purohitādayaḥ, **anugā** uddhavādayaḥ \|\|33\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.34 \|\|**

**sabhājayitvā vidhivat kṛtāsana-parigraham \|**

**babhāṣe sunṛtair vākyaiḥ śraddhayā tarpayan munim \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vidhivat** yathā-vidhīti
svāgatādi-nīrājanānta-vidhinety arthaḥ \| śraddhayā prītyā yāni
**sunṛtāni**, taiḥ \| kiṁ vā, **śraddhayā** ca **tarpayan**, yato
**muniṁ** parama-pūjyam ity arthaḥ \| kiṁ vā, śrī-bhagavatas
tādṛśa-ceṣṭā-darśanādinā parama-vismayodayāt kṛta-maunam \|\|34\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vidhivat**
svāgatādi-nīrājanānta-vidhinety arthaḥ \| **śraddhayā** prītyā yāni
sūnr̥tāni, taiḥ \| kim vā, **śraddhayā** ca **tarpayan** yato **muniṁ**
parama-pūjyam ity arthaḥ \| kiṁ vā, śrī-bhagavatas
tādṛśa-ceṣṭā-darśanādinā parama-vismayodayāt kṛta-maunam \|\|34\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.35 \|\|**

**api svid adya lokānāṁ trayāṇām akuto-bhayam \|**

**nanu bhūyān bhagavato lokān paryaṭato guṇaḥ \|\|**

**śrīdhara-svāmī (bhāvārtha-dīpikā) : bhūyān** mahān **guṇo** lābho'yam
asmākaṁ yat sarva-loka-vṛttānta-jñānam iti \|\| 35 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : adya trayāṇāṁ lokānām
akuto-bhayam** \| **api svid** iti vitarke kuto\'pi bhayaṁ nāsti \|
nanu, yataḥ paryaṭato bhagavatas tava lokān lokānāṁ bhūyān guṇaḥ \|
sarva-vṛttānta-śravaṇād iti vā yojyam \|\| 35-36 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : api svit** praśne \|
**akuto-bhayaṁ** kim ? tatra tatra bhavato bhramaṇam
asmad-[vitārtham]{.mark} evety āha---nanv iti vitarke niścaye vā,
bhagavataḥ sakāśāt bhavata iti vaktavye bhagavata ity ādarāt,
paryaṭana-śakti-viśeṣābhiprāyeṇa vā \|\| 35 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : api svit** praśne \| **trayāṇāṁ
lokānāṁ** sarva-brahmāṇḍa-gatānām ity arthaḥ, īśvara-kartṛṣv iti
vakṣyamāṇāt \| tatra tatra bhavato bhramaṇam asmad-dhitārtham evety
āha---nanv iti vitarke niścaye vā **bhagavataḥ** paramādaraṇīyād
bhavataḥ sakāśāt \| anyat taiḥ \| yad vā, nanv ahaṁ tat sarvaṁ kathaṁ
jānāmi ? tatrāha\--**nanv** iti **guṇa**-prabhāvaḥ \|\| 35 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tavākuśalāsambhavād eva
kuśala-praśnānaucityāt lokānām eva kuśalaṁ tvāṁ pṛcchāmīty āha---**api
svid** iti \| nanu, tad ahaṁ kathaṁ jānāmi ? iti tatrāha---**nanv** iti
\| **bhagavatas** tava **paryaṭato** **bhūyān** ayaṁ **guṇo** yatas
tvatta eva sarva-loka-vṛttānta-jñānaṁ bhaved ataḥ pṛcchāmīti bhāvaḥ \|\|
35 \|\|

**\...**

**\|\| 10.70.36 \|\|**

**na hi te'viditaṁ kiñcil lokeṣv īśvara-kartṛṣu \|**

**atha pṛcchāmahe yuṣmān pāṇḍavānāṁ cikīrṣitam \|\|**

**śrīdhara-svāmī (bhāvārtha-dīpikā) : īśvaraḥ kartā** yeṣāṁ, teṣu
\|\|36\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : hi** eva \| **na** eva
**aviditam** asti \| **īśvara-kartṛṣv** iti sarveṣv evety arthaḥ \| yad
vā, īśvarasyāpy abhiprāyaṁ vetsi, kiṁ punas tat-sṛṣṭa-lokānām iti sarvaṁ
viditam eveti bhāvaḥ \| **atha** ato hetoḥ \| he pūjya-pādāḥ !
**yuṣmān** iti bahutvaṁ gauravāt \| ādāv evedṛśaḥ praśno
jarāsandha-vadhārthaṁ śrī-bhagavataḥ śrī-yudhiṣṭhira-gṛhe prāg-jigamiṣāṁ
dyotayaty eva \|\|36\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ko'sau ? tam āha---**na hi**
iti \| **īśvara-katṛṣv** iti līlayā svasya manuṣyatvaṁ vyañjayati \|
**atha** ato hetoḥ \| he ayi pūjya-pādāḥ ! evaṁ pāṇḍavānām eva sarvāsu
sṛṣṭiṣu nija-paramāpekṣaṇīyatvaṁ vyajitam \|\|36\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** īśvaraḥ kartā yeṣāṁ teṣu
atheti prastuto jarāsandha-vadho bhīmād eva sambhaved iti prakāraṁ
jānata eva bhagavataḥ pāṇḍava-vikīrṣite praśno\'yaṁ jñeyaḥ \|\|36\|\|

**\...**

**\|\| 10.70.37 \|\|**

**śrī-nārada uvāca---**

**dṛṣṭā mayā te bahuśo duratyayā**

**māyā vibho viśva-sṛjaś ca māyinaḥ \|**

**bhūteṣu bhūmaṁś carataḥ sva-śaktibhir**

**vahner iva cchanna-ruco na me'dbhutam \|\|**

**śrīdhara-svāmī (bhāvārtha-dīpikā) :** evam aviduṣeva sarva-jñena
jarāsandha-vadhārtham eva pāṇḍava-cikīrṣitaṁ pṛṣṭo nārado māyeyam iti
jñātvāha---dṛṣṭā iti tribhiḥ \| viśva-sṛjaś ca brahmaṇo'pi māyino
mohakasya te sva-śaktibhir vidyādibhir bhūteṣv antaryāmitayā carato
vartamānasya \| yady ahaṁ bhūteṣu varte tarhi bhūtāni māṁ kiṁ na
paśyanti tatrāha---vahner iva cchanna-ruca iti \| sva-śaktibhir eva
cchannā ruk prakāśo yasya tasya \| atas tavedaṁ praśnādi na me'dbhutam
\|\|37\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrī---bhagavatā
lokatrayākutobhayaṁ yat-pṛṣṭaṁ tasyājñātatvena pāṇḍava-tātparyakatvena
cottaram adattvā tvasmin-sarva-darśitvaṁ yad uktaṁ tat-tu
tac-chaktimayatvenaivāṅgīkaroti---dṛṣṭā iti \| māyā māyika-kāryāṇi
nānā-brahmāṇḍagatāni tathā viśva-sṛjas tat-tad antaryāmi-
brahma-viṣṇvādayo māyinas tac-chakty aṁśadhāriṇaś ca dṛṣṭāḥ \| tac ca
tvaṁ paryaṭan arka iva trilokīm iti vyāsokty anusāreṇa svasya tava
śaktibhis tvad-bhaktimayamac chaktibhir eva vā sarva-vyāpaka-vahner iva
channa-ruca ācchādita-sarvajñasya svato bhūteṣu carato mama nādbhutam
iti toṣiṇī \| vṛtty abhiprāyeṇa bahutvaṁ māyā iti \|\|37\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vibhor vyāpakasyeti
māyāyā api vyāpakatvam, māyina iti śrī-brahmādi-mohakatvañ ca sūcitam,
ato duratyayā durvitrkyā api bahuśo dṛṣṭāḥ \| na ca kevalaṁ bāhyā eva,
kintu āntaścety āha---bhūdhv iti \| bhūmam ! he aparicchinna ! tathāpi
pratyekaṁ sarva-jīvānām antaryāmitayā svaśaktibhis
tat-tad-vicitra-sarvendriya-vṛtti-pravartanādinā teṣu carato nādbhutaṁ
māyikatvād iti bhāvaḥ \| anyat tair vyākhyātam \| yad vā, bhūman ! he
sarva-vyāpaka ! ataḥ kāṣṭheṣu bahnr iva \| kiṁ vā, agnivat
jājjvalyamānatayā sarva-bhuteṣu carato\'pi tavedaṁ praśnādikaṁ svasya
tava śaktibhir māyā-tad aṁśāvidyādibhiś channa-ruco\'pi me nādbhutam \|
tatra hetuḥ---dṛṣṭeti, mato\'yaṁ praśno māyayaiveti bhāvaḥ \| anyat
samānam \|\|37\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-bhagavatā
lokatrayākutobhayaṁ yat-pṛṣṭaṁ tasya jñātatvena cottaram adatvā svasmin
sarva-darśitvaṁ yad uktaṁ tat-tu tac-chaktimayatvenevāṅgīkaroti-dṛṣṭā
iti \| māyā-māyika-kāryāṇi nānā brahmāṇḍa-gatāni tathā viśvasṛjaḥ
tat-tad antaryāmi-brahma-viṣṇvādayo māyinas tvac-chakti-dhāriṇaś ca
dṛṣṭāḥ tac ca tvaṁ paryaṭann arka iva trilokīm ity-ādi
prathama-skandhastha śrī-vyāsokty anusāreṇa svasya tava śaktibhis
tvad-bhaktimayamac-chaktibhir eva vā sarva-vyāpaka-vahar iva channarucaḥ
sato bhūteṣu carato mama nādbhutam iti \|\|37\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svamāyayaiva trīn lokān
mohayasi atha ca teṣām akutobhayan na pracchasīty adbhutaṁ te caritram
api nara-līlasya nedam adbhutam ity āha---dṛṣṭā iti \| viśva-sṛjaśva
brahmāder api māyino mohakasya kiñ ca he bhūman ! sarva-vyāpaka !
bhūteṣv api śaktibhir māyādibhiḥ sahāntaryāmitayā carato vartamānasya
māyā eva bahuśo dṛṣṭā kintu nara-līlatvena channā kautukārtham āvṛtā
yena tasya tavetādṛśa-praśnādikaṁ na me mayi adbhutam \|\|37\|\|

**\...**

**\|\| 10.70.38 \|\|**

**tavehitaṁ ko'rhati sādhu vedituṁ**

**sva-māyayedaṁ sṛjato niyacchataḥ \|**

**yad vidyamānātmatayāvabhāsate**

**tasmai namas te sva-vilakṣaṇātmane \|\|**

**śrīdhara-svāmī (bhāvārtha-dīpikā) :** idaṁ jagat \| kathaṁ bhūtam \|
asad eva yat tava acintyāyety arthaḥ \|\|38\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vidyamānātmatayā
svarūpasthitiṁ labdhavat tayā \| ity artha iti \| asad api satkurvatas
tava māyā-vaibhava-matarkyam iti bhāvaḥ \|\|38\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu mayā kiṁ prayojanam
iti cet-tat kena jñātuṁ śakyam iti \| kiṁ vā, na ca praśno\'yaṁ kevalaṁ
māyayaiva, kintu kenacid abhiprāyeṇāpi, sa tu kena jñātuṁ śakyatām ity
āśayenāha---taveti \| sādhu yathā syāt-tathā ko\'rhati, api tu tat
prayojanādikaṁ ko\'pi na jñātaṁ śaknotīty arthaḥ \| kutaḥ ? svasyaiva
māyayā sṛjato niṣacchataś ca nāśayataḥ, sṛṣṭer nāśena saha virodhād iti
bhāvaḥ \| kiṁ ca, kvacin-māyāyā api satyārthatvād ity āha---yād iti \|
ataḥ svata eva sarvato-vilakṣaṇa-svabhāvāma namaḥ \| anyat tair
vyākhyātam \| yad vā, yat-tavehitaṁ vidyamānātmatayā sarveṣāṁ pratyakṣa
tvena yady apy avabhāsate dyotake, tathāpi vedituṁ ko\'rhati ? anyat
samānam \|\|38\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kintu tavehitaṁ
sarvajñatvādau saty apīdṛśa-praśnādinā sampādayitum iṣṭvaṁ ko mad-vidho
mahattamo vā sādhu suṣṭhu yathā syāt-tathā beditum arhati tatra hetuḥ
yat-pṛṣṭavyaṁ praśnasya gauṇa-mukhya-karma-bhūtaṁ tad idaṁ sarvaṁ
sṛjataḥ niyacchataḥ niyantṛtayā pravartayataś ceti kiñ ca tatredaṁ
sarvaṁ yasya vidyamāna-svarūpatayā
karatala-vidyotamāna-sphaṭika-golaka-tulyatayā avabhāsate prakāśate
tasmai tubhyaṁ kevalaṁ namaḥ na tu sa svam ūhitum arhasa ity arthaḥ \|
yataḥ svasmāt vilakṣaṇa ātmā yasya tādṛśāyeti \|\|38\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, yat viśvaṁ
vidyamāna ātmā antaryāmī yatra tat-tayaiva avabhāsate cetanī-bhavati
tad-evedaṁ viśvaṁ kadācit sṛjataḥ kadācin niyacchatas tava īhitam
abhiprāya tasmāt svataḥ-svabhāvād eva sarvato vilakṣaṇātmane atarkāya
tubhyaṁ namaḥ \|\|38\|\|

**\...**

**\|\| 10.70.39 \|\|**

**jīvasya yaḥ saṁsarato vimokṣaṇaṁ**

**na jānato'nartha-vahāc charīrataḥ \|**

**līlāvatāraiḥ sva-yaśaḥ pradīpakaṁ**

**prājvālayat tvā tam ahaṁ prapadye \|\|**

**śrīdhara-svāmī (bhāvārtha-dīpikā) :** nanv evaṁ-bhūtasya kiṁ
māyā-ceṣṭitair ity ata āha---jīvasyeti \| avidyā-tamasā
vṛtatvenānartha-prāpakāc charīrāt saṁsarataḥ \| tenaiva tapasā tasmāc
charīrād vimokṣopāyam ajānataḥ \| prājvālayat pradīpitavān \| taṁ tvā
tvām \| yaśaḥ śravaṇādibhir jīvasya mokṣārtham ity arthaḥ \|\|39\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti---

> bhave\'smin kliśyamānānām avidyā-kāma-karmabhiḥ \|

śravaṇa-smaraṇārhāṇi ity ādyuktar iti bhāvaḥ \|\|39\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, madīhitājñānena
bhakty asiddhyā lokāḥ kathaṁ nistareṣuḥ ? tatrāha---jīvasyeti \|
anartha-vahād api śarīrāt viśeṣato\'punar bhavatvādinā mokṣaṇaṁ na
jānataḥ, yad vā, ajñāne hetuḥ---anarthati \| svayaśa eva pradīpakaḥ,
ajñānatamonāśakatvāt, taṁ prakarṣeṇājvālayad yo bhavān taṁ tvām aham
ananya-gatiḥ, abhiprāyājñāne\'pi sati tvd-yaśaḥ śravaṇādinā sukhaṁ
nistāro bhavitaiveti bhāvaḥ \|\|39\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho āstāntāvat tvad-īhitaṁ
jīvasya sva-mokṣaṇa-prakāra m apy ajānatas tasyārtha yaḥ
parama-kāruṇikaḥ svayaśorūpaṁ pradīpakaṁ tad-yadi sarvārtha-prakāśakaṁ
prājvālayat taṁ tvām evāhaṁ prapadya iti tvājñānādi-prakāśanādinā \[
mo\] muhyamānasyāpi mama tvam eva śaraṇam iti bhāvaḥ \|\|39\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
viśvasyākutobhaya-praśnaḥ sa icchate cety āha---jīvasyeti \| śarīrato
bandhaṛūpāt vimokṣaṇaṁ na jānato jobasya sambandhe sva-yaśorūpaṁ
pradīpakaṁ yaḥ prājvālayat svatattvaṁ darśayitum iti bhāvaḥ \| tvā tvāṁ
tasmāt jagaty asmiṁ tvan-māyāmohitāḥ sabhayāś ca dṛṣṭā
tvadīya-yaśaḥ-śravaṇa-kīrtanaparāḥ akutobhayā ca bahavo dṛṣṭā iti
śloka-trayeṇa dyotitam \|\|39\|\|

**\...**

**\|\| 10.70.40 \|\|**

**athāpy āśrāvaye brahma nara-loka-viḍambanam \|**

**rājñaḥ paitṛ-ṣvasreyasya bhaktasya ca cikīrṣitam \|\|**

**śrīdhara-svāmī (bhāvārtha-dīpikā) :** āśrāvaye śrāvayiṣyāmi \|
nara-loka-viḍambanaṁ brahma tvām \| brahmann iti pāṭhe'pi he brahman
paramātman, nara-lokānukāriṇaṁ tvāṁ śrāvayiṣyāmīti \|\|40-41\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrāvaye bhaviṣyati laṭ
āṅ-pūrvaḥ \| brahmeti pūrṇa-brahma-svarūpaḥ \| na-lopasya saṁbudau
vikalpaḥ \|\|40\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āśrāvaye samyak śrāvayāmy
eva, kutaḥ ? nara-lokaṁ bhūtalam \| kiṁ vā, narān lokāṁś ca sarvāna, yad
vā, sarva-jīvalokān viḍambayati, ḍa-la-yor ekatvān-manuṣya-krīḍayā
sthirī-karotīti tathā saḥ, tam kiṁ ca, rājña iti dharma-rājasya
śrī-yudhiṣṭhirasya rājatvādīnāṁ yathottaram āśrāvaṇa-hetutve śraiṣṭhyam
ūhyam \| anyat tair vyākhyātam \|yad vā, nara-lokasya viḍambanam
avalambanam anukārakaṁ vā cikīrṣitam \|\|40\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yady apy evaṁ tvam eva
sarvajñaḥ athāpi mā samyak śrāvayāmi kutaḥ nara-loka-viḍambanaṁ
tat-sadṛśam ity arthaḥ \| ataḥ praśnacāyaṁ bhagavato yogya evety
āha---pitṛṣv asustad-bhāva-prācuryeṇa paramavatsalāyāḥ śrī-pṛthāyā
apatyasya svayam api tathaiva bhaktasyety arthaḥ \|\|40\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dvitīya-praśnasyottaram
āha---athāpīti pañcabhiḥ \| he brahma pūnar brahma svarupa ! brahmann
iti pāṭhe\'pi sa evārthaḥ \| sambuddhau na-lopasya-vaikalpikatvāt \| api
sarvajñatvāt jānāsy eva tad apy āśrāvaye yato nara-loka viḍambayatīti
vyatirekālaṅkāreṇa nara-loka-samaśīlam ity arthaḥ \|\|40\|\|

**\...**

**\|\| 10.70.41 \|\|**

**yakṣyati tvāṁ makhendreṇa rājasūyena pāṇḍavaḥ \|**

**pārameṣṭhya-kāmo nṛpatis tad bhavān anumodatām \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pārameṣṭhya-kāmaḥ**
brahma-pada-kāmaḥ sarva-ślāghyatva-kāmo vā \| sarva-ślāghye pārameṣṭhyaṁ
harau brahma-pade\'pi ca iti niruktiḥ \|\|41\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : makheṣu indraḥ**,
digvijayādinā sādhyatvāt parama-śreṣṭhaḥ, tena **tvām** eva, na tv anyaṁ
**yakṣyati**, yataḥ **pāṇḍavaḥ** pāṇḍu-putratvena tvad-eka-bhaktatvād
iti bhāvaḥ \| nanv ahaṁ tvadīya eva, kiṁ yajña-prayāsena ?
tatrāha---**pārameṣṭhyaṁ** sāmrājyaṁ tat-**kāmaḥ**, tena sarva-lokeṣu
sukhaṁ tvad-bhakti-pravartana-siddheḥ \| yad vā, parame prema-lakṣaṇe
bhakti-pade tiṣṭhatīti parameṣṭhī preṣṭha-tvad-bhaktaḥ, tasya bhāvaḥ
pārameṣṭhyaṁ prema-bhaktim ity arthaḥ \| kiṁ vā, sarva-śreṣṭha-padaṁ
tvat-sāmīpyādi-śrī-vaikuṇṭha-lokādi, tat-kāmaḥ \|\|41\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa **rājasūyākhyena**
**makhendreṇa** sarva-rāja-gaṇa-sarva-deva-gaṇa-vaśīkāritayā makhānāṁ
śreṣṭhena **pārameṣṭhya-kāmas** tvad-yajanocita-parama-sampatti-kāmo
**nṛpatis** **tvāṁ yakṣyati** muhur gṛhāgataṁ seviṣyate siṣeviṣata ity
arthaḥ \| tvāṁ vinā sarva-sampattes tasmā arocakatvād iti bhāvaḥ \| tad
uktaṁ prathame---

> kiṁ te kāmāḥ surasyārhā mukunda-manaso dvijāḥ \|
>
> adhijahruḥ priyaṁ rājñaḥ kṣudhitasya yathetaraḥ \|\| \[bhā.pu.
> 1.12.6\] iti \|

tathā pārameṣṭhya-śabdena tadīyām aihika-mahā-sampattim evānūdya
tad-anubhava-sukhe teṣāṁ tad-eka-cakṣuṣṭvam uktvānyathā vṛthātvaṁ
vakṣyate ca---

sabhāyāṁ maya-kḷptāyāṁ kvāpi dharma-suto\'dhirāṭ \|

vṛto\'nugair bandhubhiś ca kṛṣṇenāpi sva-cakṣuṣā \|\|

āsīnaḥ kāñcane sākṣād āsane maghavān iva \|

pārameṣṭhya-śriyā juṣṭaḥ stūyamānaś ca vandibhiḥ \|\| \[bhā.pu.
10.75.34-35\] iti \|\|41\|\|

nanu, tasya tat-prāptiḥ svato\'dhikaṁ bhāty eva ? tatrāha---**nṛpatiḥ**
sarvair eva nṛbhiḥ saheti bhāvaḥ \|\|41\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) : yakṣyati tvām** \|\|41\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.70.42 \|\|**

**tasmin deva kratu-vare bhavantaṁ vai surādayaḥ \|**

**didṛkṣavaḥ sameṣyanti rājānaś ca yaśasvinaḥ \|\|**

**śrīdhara-svāmī (bhāvārtha-dīpikā) :** na cātraivānumodanaṁ kāryaṁ,
kintu tatrāgantavyam ity āśayenāha---**tasminn** iti \|\|42\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tyajatu rājñāṁ dharma
evāyam iti cet, tatrāha---na ceti \| kiṁ lābhas tatra gamane?
tatrāha---**bhavantam** iti \|\|42\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhavantam** eva **vai** api
**surādayo**\'pi, ādi-śabdān manv-ādayo **yaśasvinaḥ** sādhava ity
arthaḥ \|\|42\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yaśasvinaḥ sādhava ity arthaḥ
\|\|42\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** asyānantaraṁ dṛśya-rāja-sūyasya
cātra phala-viśeṣaṁ khādira-yūpā-dhyāyena bhagavat-sambandhād eva jñeyaḥ
\| **tasmin kratu-vare** iti taṁ kratu-varaṁ ye **didṛkṣavaḥ**
**surādayo** **rājānaś ca** te tatra gamana-mayyā tvat-kṛpayā
**bhavantam** api **sameṣyantīty** avaśyam eva gantavyam ity arthaḥ
\|\|42-47\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalam anumodanam
evātra sthityā kāryaṁ, kintu tatra gantavyam evety āha---**tasminn** iti
\|\|42\|\|

**\...**

**\|\| 10.70.43 \|\|**

**śravaṇāt kīrtanād dhyānāt pūyante'nte-vasāyinaḥ \|**

**tava brahma-mayasyeśa kim utekṣābhimarśinaḥ \|\|**

**śrīdhara-svāmī (bhāvārtha-dīpikā) :** tatrāgatāś ca sarve
tvad-darśanādinā pūtā bhaviṣyantīty āha---**śravaṇād** iti \|
**ante-vasāyinaḥ** śva-pacā api \| **brahma-mayasya**
brahma-ghana-mūrteḥ \| **īkṣā** ca **abhimarśaḥ** sparśanaṁ ca, tau
vidyete yeṣām \|\|43\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : antevasāyino** mātaṅgādayaś
cāṇḍālāḥ \|\|43\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dhyānaṁ**
sarvāṅga-cintanam, **pūyante** jāty-ādi-doṣāt, tac ca tvat-prabhāvād
evety āha---he **īśa** iti \| **brahmamayasya** **vīkṣābhimarṣau**
tadvantaḥ \| anyat tair vyākhyātam \| yad vā, **īkṣāyā ābhīmarśaḥ**
sparśas tac-chālino draṣṭāra ity arthaḥ \|\|4243\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pūyante** jāty-ādi-doṣāt anyat
taiḥ \| yad vā, **īkṣayā** dvārā **abhimarśaḥ** sparśo\'nubhavā
tac-chālino draṣṭāra ity arthaḥ \|\|43\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, teṣāṁ
mad-didṛkṣāyāṁ kiṁ prayojanaṁ tatrāha---**śravaṇād** iti \|
**brahma-mayasya** brahma-ghana-mūrtūr iti śrī-svāmi-caraṇāḥ \|\|43\|\|

**\...**

**\|\| 10.70.44 \|\|**

**yasyāmalaṁ divi yaśaḥ prathitaṁ rasāyām \|**

**bhūmau ca te bhuvana-maṅgala dig-vitānam \|\|**

**mandākinīti divi bhogavatīti cādho \|**

**gaṅgeti ceha caraṇāmbu punāti viśvam \|\|**

**śrīdhara-svāmī (bhāvārtha-dīpikā) :** kaimutyam atiśayenāha---yasyeti
\| he bhuvanānāṁ maṅgala-rūpa, divi pātāle bhūmau ca prathitaṁ yasya
yaśo viśvaṁ punāti \| katham \| prathitaṁ dig-vitānaṁ dig-bhavanānāṁ
vitāna-vad alaṅkaraṇam \| tathā caraṇāmbu ca prathitaṁ punāti \| kathaṁ
tat prathitam \| divi mandākinīti, adhaś ca bhogavatīti, iha ca bhūmau
gaṅgeti \| tasya tavāgamanāt sarvaṁ maṅgalaṁ pavitraṁ ca bhaviṣyatīti
bhāvaḥ \|\|44\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atiśayena tātparyeṇa \|
tātparya niścayādhikyajāgarūkeṣvtikrame \| bhaved atiśayaḥ iti niruktiḥ
\| iti bhāba īti---yasya nāmnā trailokya-śodhakasya tavāgamane yadi
tatratyāḥ pūtā bhaviṣyatīti kim avaktavyam ity arthaḥ \|\|44\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** brahma-mayasya brahma
paramaiśvaryaṁ tan-mayasya \|\| 44-47 \|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho kiṁ vaktavyam,
tavekṣābhimarśinaḥ pūyanta iti, tvad-yaśasaiva jagataḥ pāvitryaṁ
maṅgalañ ca sampannam ity āha---yasyeti \| he bhuvana-maṅgaleti yaśasā
caturdaśa-bhuvanānāṁ maṅgalam abhipretam eva, yad vā, bhuvana-maṅgalañ
ca tad dig-vitānaṁ ca, asyottareṇānvayaḥ \| aho vata kiṁ baktavyam, yaśa
punātīti pādābja-śaucam api tadvad ity āha---mandākinīti \|
cā-karatrayeṇa sarvāsām api pāvane pradhānyaṁ bodhayati, divyādīnāñ ca
yathottaraṁ bhāvyatve śraiṣṭhayam \|\|44\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad-evaṁ śravaṇādi-mātrasya
māhātmyam uktvā yaśaḥ-śravaṇāder vaiśiṣṭyaṁ darśayati---yasyeti \| yasya
te tava yaśaḥ na vidyate śravaṇādi-kartṛṣv api malaṁ yasmāt, tādṛśaṁ
tathā bhuvana-maṅgalaṁ yad diśāṁ vitānaṁ sarvopari śobhākaratvāt tādṛśaṁ
tathā bhuvana-maṅgalaṁ yad-diśāṁ vitānaṁ sarvopari śobhākaratvāt-dṛaśañ
ca prathitaṁ vikhyātam eva tac ca parama-puṇyātmaka-sakhyātirūpatvādy
uktam eveti bhāvaḥ \| aho tava caraṇāmbu tatra-tatra mandākinīty
ādināmabhiḥ prasiddhaṁ sat viśvaṁ punāti tat-tu pādāmbuno dūrataḥ
parivarjanīyatvenānyatra prasiddheḥ paramāścaryam iti bhāvaḥ \|\|44\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** śravaṇād ity-ādi \| tava
kīdṛśasya ? brahma-mayasya brahma paramahaḥ tanmayasya \|\| 44-47 \|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ mad-didṛkṣaiva kiṁ
kāraṇaṁ ? tatrāha \| yasya tava amalaṁ yaśaḥ divi rasāyāṁ bhūmau ca
prathitaṁ digvitāna dig-bhavanānāṁ vitānavad alaṅkaraṇaṁ sat viśvaṁ
punāty ataḥ pūtāntaḥ-karaṇatvād eva teṣāṁ tad-didṛkṣā abhūd iti bhāvaḥ
\| yad vā \| yasya yaśaś caraṇāmbuca trijagat pāvanaṁ sa sākṣād eva tvaṁ
tena rājñā nimantrito\'si yajñe tatra pāvana-vastūnām apekṣaṇīyatvād iti
bhāvaḥ \|\|44\|\|

**\...**

**\|\| 10.70.45 \|\|**

**śrī-śuka uvāca---**

**tatra teṣv ātma-pakṣeṣv a-gṛṇatsu vijigīṣayā \|**

**vācaḥ peśaiḥ smayan bhṛtyam uddhavaṁ prāha keśavaḥ \|\|**

**śrīdhara-svāmī (bhāvārtha-dīpikā) :** tatraivaṁ nāradoktaṁ teṣu
vartamāneṣv ātmīyam akṣeṣu yādaveṣu jarāsandhasya vijigīṣayā agṛhṇat
sva-manyamāneṣu \| vācaḥ peśaiḥ peśala-vāgbhir ity arthaḥ \|\|45\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tadā \| teṣu
sabhyeṣu \| *ity artha* iti peśas-saundarya-cūrṇayoḥ iti dharaṇiḥ \|
vāco vāṇyāḥ peśaiḥ saundarya-gāṁbhīrya-mādhuryālpākṣara-bahvarthādibhir
iti bhāvaḥ \| keśava iti---yathā gokula-sukhārthaṁ keśinaṁ
hatavāṁs-tathoddhavasya nija-bhaktasya kīrty utkarṣeṇa sukhārthaṁ tam
āheti bhāvaḥ \|\|45\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhṛtyām iti sva-bhaktasya
māhātmya-vistāraṇārthīm iti bhāvaḥ \| yataḥ keśavo bhakta-vātsalyādy
aśeṣa-guṇa-prakaṭanārtham avatīrṇaḥ sākṣāt-parameśvaraḥ \| kiṁ vā,
gokūla-sukhārtha keśi-hantā, iti tatratya-janapriyatvena tasmin
sneha-viśeṣa sūcitaḥ \| ata eva vācaḥ peśaiḥ prakarṣeṇāha---yata
uddhavaṁ sarveṣām utsava-rūpam iti bhāvaḥ \| smayan sadā śrī-mukha
prasāda-svabhāvāt smayamānaḥ \| kiṁ vā, sake tenaiva smitena
svābhiprāya-bodhanārtham, yad vā, nijābhiprāyasyoddhaveka-gamyasya tad
uktyā prakāśanārtham iti dik \|\|45\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** agṛhnatsu maunam ālambamāneṣv
ity arthaḥ \| pāṭhoyama-sandhir eva sasāndhi-dhāṭhe\'gṛhntsu ceti kacit
\| bhṛtyam iti sva-bhaktasya tasya māhātmya-vistāraṇārtham iti bhāvaḥ \|
yataḥ keśavaḥ gokūla-sukhārthaṁ keśi-hantā tatrātya-janapriye tasmin
śrī-mad uddhavepi sneha-viśeṣavān iti bhāvaḥ \| ata eva vācaḥ-peśaiḥ
prakarṣeṇāha---yata uddhavaṁ sarveṣām utsava-rūpam iti bhāvaḥ \| smayam
uddhava-jñeyābhiprāya-viśeṣeṇa smayamānaḥ \|\|45\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra sabhāyāṁ teṣu
yādaveṣu ātmīya-pakṣeṣu jarāsandhasya jigīṣayā hetunā munes tad-vacaḥ
agṛṇatsu amanyamāneṣu satsū vācaḥ vacanasya peśair avayavaiḥ
svābhipretair artheruddhavahṛdy āropitaiḥ smayamānaḥ ūdhavaṁ prāheti
tasyaiva mantraṇābhijñatotkarṣa-khyāpanārtham iti bhāvaḥ \|\| 45-47 \|\|

**\...**

**\|\| 10.70.46 \|\|**

**śrī-bhagavān uvāca---**

**tvaṁ hi naḥ paramaṁ cakṣuḥ suhṛn mantrārtha-tattva-vit \|**

**athātra brūhy anuṣṭheyaṁ śraddadhmaḥ karavāma tat \|\|**

**śrīdhara-svāmī (bhāvārtha-dīpikā) :** cakṣuṣṭve hetuḥ, mantrārthānāṁ
mantra-sādhyānāṁ tattva-vit paripāka-veditā \|\| 46-47 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cakṣuś
cakṣurvat-prakāśakam \| yathātrānuṣṭeyaṁ tathā brūhi \| atra
rāja-mokṣaṇa-rājasūya-gamana-rūpobhaya-kārye ity arthaḥ \| tvad-uktau
śraddadhmaḥ śradhāṁ kariṣyāmaḥ \| tad eva kariṣyāma ca sarvaṁ vākyaṁ
sāvadhāraṇam iti nyāyāgata eva-kāraḥ \| ubhayatra bhaviṣyati laṭ-loṭau
\|\| 46 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi eva, tvam eva,
no\'samākaṁ yādavānāṁ paramam iti
samīpavarti-dravya-mātra-darśi-prasiddha cakṣuṣaḥ sakāśād ādhikyam uktam
\| mantreṇa bhāvi-duravasyādi-pradarśanāt, yataḥ suhṛt svajñātiḥ, yad
vā, ata eva suhṛt paramopakārī \| kiṁ vā, su śobhanaṁ hṛnc ca, atha ato
hetoḥ, anu anusandhāna-pūrvakaṁ brūhiḥ, pāṭhāntare atrāsmin kṛtyadvaye
yad ādāv anuṣṭheyaṁ tad-brūhi, na ca mantavyam, tad ete na gṛhīṣyantīty
āha---tad eva śraddhadhma, śraddhayā gṛhnīmaḥ karavāma ceti \| ayaṁ
bhakta-vātsalyabhareṇa protsāhana-viśeṣaḥ \|\| 46 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tvaṁ hi tvam eva no\'smākaṁ
yādavānāṁ cakṣuṣṭve hetuḥ suhṛn nirupādhika-hitakārī
mantrārtha-tattvavid iti ca paramam iti prasiddhaṁ cakṣuṣaḥ sakāśāt
ādhikyam uktaṁ mantreṇa bhāvidūrasthādi-pradarśanāta atha ato hetoḥ
atrāsmin kṛtyadvaye yadādāvanuṣṭeyaṁ tad-brūhi na ca vaktavyaṁ tad ete
na gṛhīṣyantīty āha tad eva śraddhadhmaḥ śraddhayā gṛhnīmaḥ gṛhiṣyāmaḥ
karavāma kariṣyāmaś ceti ayaṁ bhakta-vātsalyabhareṇa protsāhana-viśeṣaḥ
\|\| 46 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.70.47 \|\|**

**ity upāmantrito bhartrā sarva-jñenāpi mugdha-vat \|**

**nideśaṁ śirasādhāya uddhavaḥ pratyabhāṣata \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \| upāmantritaḥ
pṛṣṭaḥ \| mugdhavad ajñātavat \| mugdhaḥ sundara-mūḍhayoḥ iti viśvaḥ
\|\|47\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upāmantritaḥ
snehenādiṣṭaḥ, bhatreti---tadādejñasyāvaśya-pālyatā sūvitā \| yad vā,
bhatṛtvena bhṛtya-yaśovistāraṇārtham iti bhāvaḥ \| ata eva bhaktyā
sva-śirasā tasya nideśam ādhāya śiro-baddhāñjalinādṛtyety arthaḥ
\|\|47\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upāmantritaḥ snehena
prārthanāva ādiṣṭaḥ bhrtreati tad ādeśasyāvaśya-pālyatā sūcitā ata eva
bhaktyā sva-śirasā tasya nideśam ādhāya śirobaddhāñalitayādṛyety arthaḥ
\|\|47\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe bhagavad-dāna-vicāre

saptatitamo'dhyāyaḥ \|

\|\| 70 \|\|

(10.71)

## athaikasaptatitamo'dhyāyaḥ

### uddhava-mantraṇayā śrī-kṛṣṇasyendraprastha-gamanam \| 

**\|\| 10.71.1 \|\|**

**śrī-śuka uvāca---**

**ity udīritam ākarṇya devarṣer uddhavo\'bravīt \|**

**sabhyānāṁ matam ājñāya kṛṣṇasya ca mahā-matiḥ \|\|**

**śrīdhara-svāmī (bhāvārtha-dīpikā) :**

athaika-saptatitama uddhavasya tu mantrataḥ \|

indraprasthaṁ gate kṛṣṇe pārthānāṁ paramotsavaḥ \|\|

rājasūya-miṣaṁ kṛtvā bhīma-duryodhanādiṣu \|

kalim utpādya tad-dvārā bhū-bhāram aharat prabhuḥ \|\|

**devarṣer mataṁ** rājasūya-gamanam \| **sabhyānāṁ mataṁ** rāja-rakṣā \|
kṛṣṇasya tūbhayam \|\|1\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekenādhikas saptatitama
*eka-saptatitamaḥ,* tasmiṁs tathā \| *tad-dvārā* bhīma-duryodhana-dvārā
\| ekānta-bhaktānāṁ bhakty-atiśaya-jananāya harer
bandhu-kṛtyācaraṇa-lakṣaṇaṁ māhātmyam āha \| tatrādau
kṛṣṇa-kaṭākṣa-sūcita-tat-kārya-viśeṣa uddhavaḥ svāṁ nītiṁ vakti itīti \|
mahā-matitvād eva sarveṣāṁ mataṁ jñātavān iti bhāvaḥ \|\|1\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity evaṁ devarṣer
udīritaṁ kiṁ vā ity etat śrī-bhagavad udīritam ākarṇya devarṣādīnāñ ca
matam ā samyak jñātvā, yato mahā-matiḥ \|\|1\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ity etad-bhagavata udīritam
ākarṇya devarṣādīnāñ ca matam ā samyak jñātvā mahāmatiḥ sarveṣām eva
mata-rakṣayā praharṣāt devādīnāṁ yathottaraṁ svīyatve śraiṣṭhyam
\|\|1\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ity evaṁ devarṣer
udīritaṁ kiṁ vā ity etat śrī-bhagavad udīritam ākarṇya devarṣādīnāñ ca
matam ā samyak jñātvā, yato mahā-matiḥ \|\|1\|\|

**\...**

**\|\| 10.71.2 \|\|**

**śrī-uddhava uvāca---**

**yad uktam ṛṣiṇā deva sācivyaṁ yakṣyatas tvayā \|**

**kāryaṁ paitṛṣva-sreyasya rakṣā ca śaraṇaiṣiṇām \|\|**

**śrīdhara-svāmī (bhāvārtha-dīpikā) :** yakṣyato yāgaṁ kariṣyataḥ
paitṛ-ṣvasreyasya pitṛ-ṣvasuḥ putrasya, sācivyaṁ sāhāyyaṁ tac ca kāryam
\| tathā śaraṇārthināṁ rājñāṁ rakṣā ca kāryā \|\|2\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he deveti \|
vicitra-krīḍā-parasya tavābhiprāyaṁ na ko\'pi jñātuṁ śakta iti bhāvaḥ \|
ṛṣiṇeti ṛṣer ājñaivādau sampādyeti bhāvaḥ \|\|2\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity evaṁ devarṣer
udīritaṁ \| kiṁ vā, ity etat śrī-bhagavad udīritam ākarṇya devādīnāñ ca
matam ā samyak jñātvā, yato mahā-matiḥ, kiṁ vā sarveṣām eva mata-rakṣayā
praharṣaṇāt sācivyaṁ yad uktaṁ tat kāryam, tatra hetuḥ---yakṣyataḥ
paitṛṣv asreyasyeti \| tac ca tava yogyam evety āha---deva ! he
vidyotamānaiśvarya ! vicitra-krīḍā-pareti vā ṛṣiṇeti tatrādāv ṛṣi-vākyaṁ
paripālyam iti bhāvaḥ \|\|2\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sācivyaṁ yad uktaṁ tat-kāryaṁ
tatra hetuḥ yakṣyataḥ paitṛṣv asreyasyeti tac ca tava yogyatvam evety
āha---deva he vidyotamānaiśvarya ! he vicitra-krīḍāpareti vā ṛṣiṇeti
tatrā āv ṛṣi-vākyaṁ paripālyam iti bhāvaḥ \|\|2\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yakṣyataḥ yāgaṁ
kariṣyataḥ paitṛṣv asreyasya yudhiṣṭhirasya sācivyaṁ sāhāyyaṅka-kāryam
eva yad uktam ṛṣiṇā jarāsandha-vadhāt śaraṇaiṣiṇāṁ rakṣā ca kartavyaiva
yā khalu sabhyānāṁ dūtasya cābhimateti bhāvaḥ \|\|2\|\|

**\...**

**\|\| 10.71.3 \|\|**

**yaṣṭavyaṁ rājasūyena dik-cakra-jayinā vibho \|**

**ato jarā-suta-jaya ubhayārtho mato mama \|\|**

**śrīdhara-svāmī (bhāvārtha-dīpikā) :** tatra prathamaṁ rājasūyārthaṁ
gantavyaṁ, tato rāja-rakṣā kartavyety āha---yaṣṭavyam ity aṣṭabhiḥ \|
ato dig-vijaya-hetoḥ \| ubhayārtho rājasūyārthaḥ śaraṇāgata-rakṣārthaś
ca \|\|3-4\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kārya-dvaya-sādhanopāyaṁ
vakti---tatra tayor madhye \| tatas tatra gamanād anantaram \| nanu,
rājabhir ādau nimantraṇāt-teṣāṁ maraṇa-saṅkaṭapātāc cādau tatraiva
tad-rakṣaṇārthaṁ gantum ucitaṁ yajña-kriyā tu paścād api-yaṣṭavyam iti
\| yatraikena kāryeṇobhaya-kārya-siddhiḥ saiva yuktiḥ samīcīneti \| sā
ca rājasūyārtha-gamana-rūpaiva \| dig-vijayaṁ vinā rājasūyo na syāt
jarāsandha-vadhaṁ vinā dig-vijayo neti \| tathā ca
rāja-rakṣā-nimantraṇantu tad-aṅga-siddhayaiva setsyatītyekakriyā dvay
arthakarī bhaviṣyatīti bhāvaḥ \| ubhayāya rājasūyāya
śaraṇāgata-rakṣaṇāya cāyam ubhayārthaḥ \| caturthī tad
arthārtha-bali-hita-sukha-rakṣitaiḥ iti \| arthena nitya-samāso
viśeṣya-liṅgatā ca ity anuśāsanāt \|\|3\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dik-cakra-jayinaiva satā
rājñā, yad vā, dikcakra-jayo\'sti yasmin rājasūye tena \| nanu, tarhi
durghaṭo\'yam, tatrāha---vibho he prabho ! tvat-prabhāvāt sughaṭa eveti
bhāvaḥ \| hi eva, ubhayārtha eva, jarāsuteti tasya jurjayatvaṁ tathā
jarayā sandhita-dehasya tasya sandhi-sthāna-vidāraṇād eva maraṇañ ca
sūcitam \|\|3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv evam api rājabhiḥ
prathama-nimantraṇāt-teṣāṁ maraṇa-saṅkaṭāpātāc ca tad-rakṣaṇārtham eva
prathamaṁ gantum ucitaṁ yajña-kriyā tu paścād api syāt
tatrāha---yaṣṭavyam iti \| dikcakra-jayo\'sti yasmin rājasūye tena ato
jarā-sutasya rājasūya-cikīrṣu-dvāraiva yo jayaḥ sa ubhayatrāpy artho
mataḥ nanu, durghaṭas tad-dvārā taj-jayaḥ tatrāha vibho he prabho
tvat-prabhāvāt-sughaṭa eveti bhāvaḥ \| jarā-suteti
sandhi-sthāna-vidāraṇa-smaraṇañ ca sūcitam ataḥ prathamaṁ rājasūyārtham
eva gantavyam iti bhāvaḥ \|\|3\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yatraikenaiva kāryeṇa
ubhayaṁ kāryaṁ siddhayet saiva yuktiḥ samīcīnety āha---yaṣṭavyam iti \|
ubhayārtha iti rāja-sūya-siddhi-prayojanakaḥ rāja-rakṣā-prayojanakaś ca
tathā hi dig-vijayaṁ vinā rājasūya-yajño na bhavati jarāsandha-vadhaṁ
vinā dig-vijayaś ca na bhavatīti prathamaṁ rājasūya-nimantraṇam
evāṅgīkartavyaṁ rāja-rakṣā-nimantraṇaṁ tu tad aṅga-siddhayaiva
setsyatīti eka-kriyā dvay arthakarī bhaviṣyatīti bhāvaḥ \|\|3\|\|

**\...**

**\|\| 10.71.4 \|\|**

**asmākaṁ ca mahān artho hy etenaiva bhaviṣyati \|**

**yaśaś ca tava govinda rājño baddhān vimuñcataḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yudhiṣṭhira-kāryaṁ
siddhavat-kṛtvā svakāryam abhiṣṭauti-asmākam iti \| etena
jarāsandha-vadhena \| vimuñ cato vimocayataḥ,
antarbhāvita-ṇijarthāc-chatrantaḥ \|\|4\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etena
jarā-suta-jayenaiva, hi niścitam, artho lābhaḥ, tvan-mahā-duṣṭa-nāśena
naiś cintyāt, bandhāt bandhanāt, viśeṣeṇa svabhakti-vistāraṇādinā
muñcataḥ, baddhān iti pāṭhe pāṭhāntare\'py arthaḥ sa eva cakārau dvayor
api prādhānyāt \| he govindeti bhagavattā-prakaṭanārthaṁ pṛthvyām
avatīrṇasya tavaitad-yujyata eveti \|

yad vā, he gokulendreti gokula-prasiddhātma-māhātmya-viśeṣānusāreṇa
tvayedaṁ yavana-jayodbhavaṁ tasya pratyāvṛttiś cakārārthaḥ mocitebhyaś
ca etat-sarvam api yajñārtha-vadhenāpi bhaviṣyatīty āha---etenaiva
bhaviṣyati \| tena dhanena mocitāḥ bhaktāḥ poṣaṇīyā iti
anya-sammelanādyaśo na bhaviṣyatīty āśaṅkay āha---yaśaś ca tava
govindeti \| cakārāt pratijñā abhayaṁ sarva-bhūtebhyaḥ iti
bandhād-vimocanaṁ tad-vadha-mātreṇa bhavati tat-putreṇāpi tat-sambhavāt
ato viśeṣato mocana-hetutvenopadiśati \| rājño bandhād iti \| rājñā
rāja-śarīrāṇi ātmanaś ca bandhād ubhaya-vidhāt viśeṣato mocanaṁ tad eva
vimuñcatas tava \|\|4\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalam ubhaya evārthaḥ
api tv asmākaṁ ca yādavānām etena taj-jayenaiva
balavad-vidveṣi-vadharūpo mahān evārtho bhaviṣyati tatra tac ca rājñaḥ
karma-bhūtāt bandhāt-sakāśād-vimuñcatas tava yaśas tad apy asmākaṁ mahān
evārtha iti vadan yādavān api sarvān dṛṣṭvā svamantra-pakṣapātinaḥ
karoti sma baddhān vimuñ cataḥ iti pāṭhaḥ kvacit \| he govindeti
bhagavattā-prakaṭanārthaṁ pṛthivyām avatīrṇasya tavaitad-yujyata eveti
bhāvaḥ \|\|4\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmākaṁ sabhyānām \|
etenaiva rājasūyārthaka-gamanenaiva \| mahān arthaḥ
jarāsandha-vadha-lakṣaṇaḥ \|\|4\|\|

**\...**

**\|\| 10.71.5 \|\|**

**sa vai durviṣaho rājā nāgāyuta-samo bale \|**

**balinām api cānyeṣāṁ bhīmaṁ sama-balaṁ vinā \|\|**

**śrīdhara-svāmī (bhāvārtha-dīpikā) :** atyutsukatayā sadya eva
jarāsandhaṁ hantum icchato yādavānālakṣyāha---sa vā iti \| anyeṣāṁ tato
balinām api yady api sama-bala eva bhīmas tathāpi taṁ vinā \| bhīmād eva
tasya mṛtyur vihita iti bhāvaḥ \|\|5\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uddhava-vākyaṁ śrutvā
yādavā notkaṇṭhitā iti ced āha---atyutsukety ādi \| tato jarāsandhāt \|
iti bhāva iti-yady api samabala eva tathāpi taṁ vineti bhīmād eva tasya
mṛtyur iti bṛhaspateḥ sakāśād adhīta-jyotir ādi-śāstreṇa mayaiva pūrvaṁ
vicāritam iti vihitasya durvāryatvenālpa-balo\'dhika-balaṁ hanti kim uta
samabala iti tātparyam \|\|5\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, ko viśeṣaḥ ṛṣir eva
vaktavyaḥ āvaśyako jarāsandha-vadhaḥ taṁ kṛtvā samāgamiṣyatīti asmin
pakṣe strībhiḥ saha līlayā gamanaṁ bādhyate maryādāyām avaśyaś cāyaṁ
pakṣa iti vaktuṁ jarāsandha-svarūpam āha dvābhyāmasa vai durviṣaha iti
\| kenāpi soḍhuṁ na śakyaḥ yato rājā kṣatriyaḥ anayor hi prāyeṇa etad
alaukikaṁ balaṁ laukikam apy āha---nāgāyutasama iti \| bala-viṣaye
ayuta-hasti-samaḥ etādṛśā anye\'pi santīti tad-vyāvṛtty artham āha
balinām api cānyeṣām iti \| mahā-balināṁ sarveṣām evāyaṁ militānāṁ samaḥ
cakārād-brāhmaṇādi-vara-siddham api tasya balaṁ tahi maryādāyām avadhya
evety āśaṅkayāha---bhīmaṁ sama-balaṁ vineti \| bhīmo\'py etādṛśaḥ tathā
jayas tad agre vakṣyate \|\|5\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pāṇḍaveṣv api kena kathaṁ
jarā-suto jetavya ity apekṣāyām āha sa iti tribhiḥ \| vai prasiddhau
bale tāvann āgāyutasamaḥ tādṛśa-balinām apy anyeṣāṁ durviṣahaḥ
asahya-vikramaḥ rājeti mahā-sainya-sampattiś ca sūcitā \|\|5\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sadya eva jarāsandhaṁ
hantum atyutsukān yādavānālakṣy āha---sa vai iti \| anyeṣāṁ
tato\'dhika-balinām api yady api samabala eva bhīmas tad api taṁ vineti
bhīmād eva tasya mṛtyur iti bṛhaspateḥ sakāśād adhītajyotir
āgamādi-śāstreṇa mayaiva pūrva-vicāritatvād iti bhāvaḥ \|\|5\|\|

**\...**

**\|\| 10.71.6 \|\|**

**dvairathe sa tu jetavyo mā śatākṣauhiṇī-yutaḥ \|**

**brahmaṇyo\'bhyarthito viprair na pratyākhyāti karhicit \|\|**

**śrīdhara-svāmī (bhāvārtha-dīpikā) :** nanu, sva-bala-sāmye'pi
senā-balaṁ tasyādhikam iti ced ata āha---dvai-ratha iti \|
dvandva-yuddhe \| śatenākṣauhiṇībhir yuto māgadho mā, na jetavya ity
arthaḥ \| nanv asau sva-sainyam eva yuddhāya niyuñjīta kutas tena
dvai-ratham iti tatrāha---brahmaṇya iti \| na pratyākhyāti na nirākaroti
\|\|6\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punaḥ sāmyāśaṅkāṁ vārayan
samādhatte---nanv ity-ādinā \| tasya jarāsandhasya \| sa jarāsandhaḥ \|
ity artha iti---mahādeva-prasādād iti bhāvaḥ \| punar āśaṅkya---nanv
ity-ādinā \| dvayo rathayo rathinor idaṁ dvairathaṁ dvandva-yuddham ity
arthaḥ \|\|6\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yat kiñcid abhyarthitaḥ
san pratyākhyāti---yato brahmaṇyaḥ \| anyat tair vyākhyātam \| yad vā,
śatākṣauhiṇī-yutaḥ sa mā jetavyaḥ \| kim ? kākvā, api tu jetavya evety
arthaḥ \| katham ? dvairathe \|\|6\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dvairatha** ity ardhakam \| tu
eva dvairathe sa evaiko jetavyaḥ śatākṣauhiṇī-yutas tu nārhaḥ sva-pakṣe
tasya rāja-vṛnda-ghātanāt rājasūya-sampad-vināśāt \| brahmaṇya iti
sārdhakam \| tatra tat-sopāna-māhaikena brahmaṇya iti
bhavad-bhavadīya-vidveṣa-niścita-rajas-tamaḥ-svabhāvatvāt pratiṣṭha-kāma
evātmānaṁ tathā khyāpitavān ity arthaḥ \| tasmāt sākṣād-bhūya bhavadbhir
abhyarthito dvairathaṁ karhicit pratyākhyāyāt viprais tad-ākārais tv
abhyarthitaḥ karhicin na pratyākhyāti aṅgīkuryād evety arthaḥ \|\|6\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhīmeṇāpi sa dvairatha
eva jetavyaḥ, śatākṣauhiṇī-yutas tu mā jetavyaḥ \|\|6\|\|

**\...**

**\|\| 10.71.7 \|\|**

**brahma-veṣa-dharo gatvā taṁ bhikṣeta vṛkodaraḥ \|**

**haniṣyati na sandeho dvairathe tava sannidhau \|\|**

**śrīdhara-svāmī (bhāvārtha-dīpikā) :** bhikṣeta dvandva-yuddhaṁ yācatām
\| tathāpi sama-balatvāt sāmyam eva syād ata āha---tava sannidhāv iti
\|\|7\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ jarāsandham \| vṛkas
tat-saṁjño\'gnir udare yasya sa vṛkodaro bhīmaḥ \|

> vṛko nāma hi yo vahniḥ sa sadā udare mama \|
>
> ativelaṁ yadāśnāmi tadā sa upaśāmyati \|\|

iti brahma-vaivarte vyāsaṁ prati bhīmokteḥ \| bhārate\'pi

> tīkṣṇaś caiva pracaṇḍaś ca vṛko nāmānalo mataḥ \|
>
> sa pāṇḍavasya jaṭhare tena bhīmo vṛkodaraḥ \|\|

yad vā, vṛkavat kṛśam udaraṁ yasyeti baliṣṭhatā sūcitā \| baliṣṭhānāṁ hi
siṁhādīnāṁ kṛśamdahdyatvam astīti bhāvaḥ \| ativelam atikrānta-maryādam
ity arthaḥ \| punar āśaṅkya samādhatte---tathāpīty-ādinā \| sa eva
jeṣyati kiṁ mayā tatra gamaneneti tatrāha---taveti \| tava sannidhiṁ
vinā tu dvairathe\'pi hantuṁ sa na prabhaviṣyatīti bhāvaḥ \|\|7\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vṛkasyaiva kṛśam udaraṁ
yasya iti baliṣṭhatā sūcitā, baliṣṭhānāṁ hi siṁhādīnāṁ kṛśa-madhyatvāt,
tatrāpi ca tvat-sānnidhya-prabhāvāt hastaivety āha---taveti \| kālatvād
evārūpiṇo\'vyaktasya, viśva-sargādau kālasyaiva mukhya-nimittatvāt \|
tattvataḥ sa tvayaiva sṛjyata iti \| tathā arūpitvāt kenāpi tad boddhuṁ
na śakyata iti bhāvaḥ \| tac ca yuktam evety āha---īśvarasyeti \|
tathāpi hiraṇyagarbha-śarvayor māhātmyathārthaṁ yathā tvayā tat kriyate,
tathātrāpi bhīmasena-yaśaḥ-pradānārtham evaṁ kāryam iti bhāvaḥ
\|\|7-8\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yasmād evaṁ tasmād
brahma-veṣeti vṛkasyeva kṛśam udaraṁ yasyeti baliṣṭhatā sūcitā
baliṣṭhānāṁ hi siṁhādīnāṁ kṛśamadhyatvaṁ sama-balatve\'pi jaya-kāraṇam
āha---jaye\'pi hananam apy āha---haniṣyatīti \|\|7\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv asau sva-sainyam eva
yuddhāya niyuñjīta kutas tena dvairathyam ? iti tatrāha---brahmaṇya iti
\| na pratyākhyāti na nirākaroti bhikṣeta dvandva-yuddhaṁ yāceta sa eva
jeṣyati cet, tarhi kiṁ mayety ata āha---taveti \| tava sannidhānaṁ vinā
tu dvairatho\'pi na taṁ hantuṁ prabhaviṣyatīti bhāvaḥ \|\|7\|\|

**\...**

**\|\| 10.71.8 \|\|**

**nimittaṁ param īśasya viśva-sarga-nirodhayoḥ \|**

**hiraṇyagarbhaḥ śarvaś ca kālasyārūpiṇas tava \|\|**

**śrīdhara-svāmī (bhāvārtha-dīpikā) :** nanv akiñcit kurvato mama
sannidhānāt kiṁ syād ata āha---nimittam iti \| ayam arthaḥ---yathā
tavārūpasya kālātmano viśva-sarge nimittaṁ kevalaṁ hiraṇya-garbhaḥ,
tathā śarvaś ca tan-nirodhe tathātra tvam eva sannidhi-mātreṇa hantā
bhīmo nimitta-mātram iti \|\|8\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavān āśaṅkate---nanv
iti \| tātparyam āha---ayam artha iti \| tan-nirodhe viśva-saṁhāre
\|\|8\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pūrva-śloka-ṭīkā
draṣṭavyā.

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tava yaḥ kālas tad-rūpā
śaktiḥ, tasya nimitta-mātraṁ dvārīkṛta-mātraṁ kālasyaiva viśeṣaṇam
arūpiṇaḥ iti sarva-sampādakasyāpi ceṣṭābhir alakṣyamāṇasyety arthaḥ \|
tādṛśa-śaktitvaṁ ca yuktam evety āha---īśasya īśvarasyeti
hiraṇyagarbha-śarvayor māhātmyathārthaṁ yathā tvayā tat kriyate
tathātrāpi bhīmasena-yaśaḥ-pradānārtham apy evaṁ kāryam iti bhāvaḥ
\|\|8\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** na vayaḥ kālas tad-rūpā śaktiḥ,
tasya nimittaṁ kālasyaiva viśeṣaṇaṁ, arūpiṇam iti sarva-sampādakasyāpi
ceṣṭābhir alakṣyamāṇasyety arthaḥ \|\|8\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu akiñcit kurvato mama
sannidhānāt kiṁ syāt ? tatrāha---nimittam iti \| tava īśasya yaḥ kālas
tad-rūpā śaktis tasya yau viśva-sarga-nirodhau tayos tatra
hiraṇyagarbhaḥ śarvaś ca, paraṁ kevalaṁ nimitam evety anvayaḥ \| arūpiṇa
iti kālasya viśeṣaṇaṁ kālenaiva viśvaṁ sṛjyate nirudhyate ca, tatra
yathā sarge hiraṇyagarbho nimitta-mātraṁ śarvaś ca nirodhe tathaiva
sannidhi-mātreṇa tvam eva jarāsandhaṁ haniṣyasi \| bhīmo nimitta-mātraṁ
hiraṇyagarbha-śarvayor māhātmyathārthaṁ yathā, tvayā tat kriyate,
tathātrāpi bhīmasenāya yaśaḥ-pradānārtham idam apy ekaṁ tava kāryam iti
bhāvaḥ \|\|8\|\|

**\...**

**\|\| 10.71.9 \|\|**

**gāyanti te viśada-karma gṛheṣu devyo**

**rājñāṁ sva-śatru-vadham ātma-vimokṣaṇaṁ ca \|**

**gopyaś ca kuñjara-pater janakātmajāyāḥ**

**pitroś ca labdha-śaraṇā munayo vayaṁ ca \|\|**

**śrīdhara-svāmī (bhāvārtha-dīpikā) :** ato'nenopāyena tvayā sa śīghraṁ
hantavya ity āśayenāha---gāyantīti \| jarāsandha-dhṛtānāṁ rājñāṁ devyaḥ
patnyas te viśadaṁ karma sva-gṛheṣu bālaka-lālanādau gāyanti \| kiṁ tat
karma ? sva-śatror jarāsandhasya vadham ātmanāṁ patīnāṁ vimokṣaṇaṁ ca \|
vatsa, mārodīḥ, śrī-kṛṣṇa evaṁ kariṣyatīti \| atra dṛṣṭāntāḥ---gopyaś
cety-ādayaḥ \| yathā gopyaḥ śaṅkhacūḍa-vadhaṁ sva-mokṣaṁ ca gāyanti \|
avatārāntara-gataṁ kuñjara-pater nakrāt, janakātma-jāyāś ca rāvaṇāt \|
pitroś ca kaṁsa-gṛhān mokṣam \| ata evaṁ-bhūtānāṁ tāsāṁ kṛpayā tvayā
tathaiva kartavyam iti bhāvaḥ \|\|9\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tvam eva hartāto
hetoḥ \| anena yuddha-yācñā-rūpeṇa \| sa jarāsandhaḥ \| karuṇākaro
dayā-samudraḥ \| evaṁ kariṣyati taṁ mārayitvā tava pitaraṁ mocayiṣyatīty
arthaḥ \| kathaṁ gāyatīty atra luptopamayāha---atreti \| atra gāyane \|
avatārāntara-gataṁ karmety arthaḥ \| yato gāyanty ato hetoḥ \| evaṁ
bhūtānāṁ tvat-karma gāyatīnām \| tāsāṁ rāja-devīnām ity arthaḥ \| yad
vā, gopyaś cety atra ca-śabdaḥ, evopamārthako nipātānām anekārthatvāt \|
yad vā, labdha-śaraṇā bhakta-janāḥ \| kuñjara-pater ātmano dehasya
vimokṣaṇaṁ sva-śatrūṇāṁ kāmādīnāṁ vadhaṁ ca, munayo vālmīky-ādayo
janakātmajāyā vimokṣaṇaṁ sva-śatru-vadham iti pūrvavat \| vayaṁ ca
yadavaḥ pitror devakī-vasudevayor vimokṣaṇaṁ ca yathā gāyāmas tathā
gāyantīty arthaḥ \|\|9\|\| \[atra viśvanāthaḥ\]

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** gāyantīty-ādi \| gopyo
baladeva-parigṛhīta-gopāṅganā yathā tava viśada-karma gāyanti \| tat kim
? tatrāha---sva-śatru-vadhaṁ śaṅkhacūḍa-vadham ātma-vimokṣaṇaṁ ca \|
kuñjara-pateḥ ātma-vimokṣaṇaṁ grāha---vadhaṁ ca \| yathā labdha-śaraṇā
munayo vayaṁ ca gāyanti \| janakātmajāyāḥ yathā ātma-vimokṣaṇaṁ
rāvaṇa-vadhaṁ ca munayo gāyanti, pitror vasudeva-devakyoḥ
ātma-vimokṣaṇaṁ kaṁsa-vadhaṁ ca yathā vayaṁ gāyāmaḥ, tathā devyaś
cātma-vimokṣāṇāṁ pati-vimokṣaṇaṁ jarāsandha-vadhaṁ gāyanti, bhūtavad
gāyantīty arthaḥ \|\|9\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
sva-yaśo-vitāna-nimittam avaśyam asau śīghraṁ hantavya ity
āśayenāha---gāyantīti \| gopyaḥ sva-śatror vadham ātma-vimokṣaṇaṁ ca,
tathā munayo vayaṁ ca kuñjara-pater gajendrasya mokṣaṇaṁ tac-chatror
nakrasya vadhaṁ, janakātmajāyā mokṣaṇaṁ śatro rāvaṇasya vadhaṁ , pitror
mokṣaṇaṁ śatroḥ kaṁsasya vadhaṁ ca \| munayo muktāḥ \|

teṣāṁ tat-tad-dāne hetuḥ---labdha-śaraṇāḥ \| tvad-viśada-karma-śravaṇād
eva tvat-prapannā ity arthaḥ, vayaṁ muktāḥ \| yad vā, gopyas tu
catuṣṭayam eva gāyanti, ataḥ śrī-gopīnāṁ pūrvaṁ yathā śaṅkhacūḍaṁ hatvā
tasmād vayaṁ vimokṣitāḥ, yathā ca pūrvatarāvatāra-dvaye gajendra
śrī-sītā ca \| adhunāpi pitarau tathā viraha-mahā-vyādhiṁ hatvā
tato\'smān mocayety abhiprāyeṇa tad-ekāsaktyā gānam \| munīnāṁ mokṣād
apy ānandena, bhaktānāṁ ca tad-eka-gatitvena \| evaṁ gopyādīnāṁ
yathā-pūrvaṁ gāne śraiṣṭhyam \| tatra bhaktebhyo munīnāṁ,
tad-bhakta-pravarasya tasya vinaya-bhareṇāhṛtya parihārārthokteḥ \|
anyat tair vyākhyātam \|

etad-artham apīti lekhye---ato\'nenopāyeneti lekhaka-bhramād iti \|
āthavā gāyanti gāsyanti \| sāmīpye vartamānam \| ca-kārāc chrīdāmādayo
gopāḥ, yathā gopy-ādayo vayaṁ kuñjara-paty-ādīnāṁ śatru-vadhaṁ
vimokṣaṇaṁ ca gāyāmas tathety arthaḥ \| yad vā, sva-śatror bhaumasya
vadhaṁ tan-nirodhātma-mokṣaṇaṁ ca, yathā devyaḥ śrī-mahiṣyaḥ, yathā ca
śaṅkhacūḍāder vadhaṁ, tata ātma-vimokṣaṇaṁ ca gopyo gāyanti, tathā
rājñāṁ sva-śatru-vadhaṁ svakīya-śatrur jarāsandhas tad-vadhaṁ, teṣām
evātmanāṁ vimokṣaṇaṁ ca, kuñjara-paty-ādīnām iva tad gāsyantīty arthaḥ
\| etad-artham asau prāk śīghraṁ hantavya iti bhāvaḥ \|\|9\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā svaika-śaraṇānāṁ
svaikāśā-jīvanānāṁ tādṛśa-duḥkha-hāny-artham apīty āha---gāyantīti \|
sarva-lokās tāvat duṣṭa-hanana-bhakta-rakṣātmakaṁ te viśadaṁ karma
gāyanti \| tatra prastutam avadhīyatām ity āha---gṛheṣv iti \| gṛheṣv
eve sthitvā tvām uddiśya sadainya-prārthanayā devyo rājñyo rājñāṁ
jarāsandha-hataka-ruddhānāṁ bhāvinam api sva-śatru-vdham ātma-vimokṣaṇaṁ
ca gāyanti \| tatra dṛṣṭāntam iva kurvan nijābhīṣa-viśeṣam api
vijñāpayati---gopyaś ca sva-śatru-vadhādikaṁ bhūtam api sāmprataṁ
bhavad-viraha-rūpa-mahā-śatur-vitroṭanāya gāyanti \|

atha tad-rūpa-rakṣām eva draḍhayitum āha---kuñjara-pater iti \|
labdha-śaraṇā mokṣecchayā śaraṇam āgatā munayo muktā vayaṁ ca bhaktā
kuñjara-pater gajendrasya mokṣaṇaṁ tac-chatror nakrasya vadhaṁ,
janakātmajāyāḥ mokṣaṇaṁ śatro rāvaṇasya vadhaṁ, pitror mokṣaṇaṁ śatroḥ
kaṁsasya vadhaṁ ca gāyāmaḥ, na tu devīnāṁ gopīnām apīty arthaḥ \| tāsāṁ
tat-tad-abhīṣṭasyādyāpy asiddhatvād iti bhāvaḥ \| tad evaṁ tatra tatra
tasyautsukya-vardhana-tātparyakaṁ jñeyam \| tatra muktānāṁ
tat-tad-guṇa-pariniṣṭhito\'pi nairguṇya iti darśanāt
tad-yaśo-māhātmyenaiva tathā bhaktānāṁ ca, atra pāṇḍavā api praveśitāḥ
\| tasmāt prastute\'pi sarva eva nijāśritā rakṣaṇīyā iti
sarva-samañjasam eva kāryam iti bhāvaḥ \|

atra gopīnāṁ paramāntaraṅgatvenottarottara-śraiṣṭhya-vivakṣayā
sarvānta-pāṭhe yogye\'pi strī-jāti-prasaṅgāt tat-smaraṇenātyautsukyāt
madhyata evoktiḥ \| āsāṁ ca akasmāt prastāvaḥ śrīmad-vrajād āgamanam
ārabhya prāyeṇālabdhāvasaratayā kenāpi miṣeṇa madhye madhye
tat-smāraṇārthaṁ tathā sarvaṁ hanta sarva-rakṣārthaṁ madh-vidhena
mantrayasi, tā eva vā kathaṁ na smarasi ity upālambhana-prāyathārthaṁ
ceti jñeyam \| yad eva kila manasi kṛtvā
rājasūyādi-sambandha-parampar-prāpta-dantavakra-vadhānta-kāryaṁ samāpya
śrī-bhagavān svayam eva śrīmad-vrajaṁ gamiṣyatīty etad apy
udāhariṣyāmaḥ, kintu mahā-sabhāyāṁ tāsāṁ prastāvo gopī-sāmānyatayā
śrīmad-vrajeśvary-ādīnām eva sabhyeṣu bhānān na doṣāya iti jñeyam
\|\|9\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** gopyaś ca sva-śatru-vadhādikam
atītaṁ gāyanti, munayo gajendra-janakātmajayor mokṣaṇādikaṁ gāyanti,
vayaṁ ca yadavaḥ pitroḥ śrī-vasudeva-devakyos tat tad gāyāma ity anvayaḥ
\|\|9\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** gāyantīty-ādi \| gopyo
baladeva-pāṇi-gṛhītāḥ gopāṅganāḥ yathā tava viśadaṁ karma gāyanti \| kiṁ
tat ? ity āha---sva-śatru-vadhaṁ śaṅkhacūḍa-vadham ātma-vimokṣaṇaṁ ca \|
kuñjara-pateḥ sva-śatru-vadham ātmanas tasya vimokṣaṇaṁ ca \|
labdha-śaraṇā bhaktā gāyanti \| janakātmajāyāḥ yathā sva-śatru-vadhaṁ
rāvaṇam ātma-vimokṣaṇaṁ ca munayo gāyanti \| pitror vasudeva-devakyoḥ
sva-śatru-vadhaṁ kaṁsa-vadham ātma-vimokṣaṇaṁ ca yathā vayaṁ gāyāmaḥ,
tathā devyo rāja-patnyaḥ patīnāṁ sva-śatru-vadhaṁ jarāsandha-vadham
ātma-vimokṣaṇaṁ ca gāyanti, avaśyam evaitad vayaṁ kṛṣṇena kartavyam iti
tvayi viśvastā bhāvy api bhūtavad gāyantīty arthaḥ \|\|9\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
duṣṭa-nigraha-śiṣṭa-pālanātmakaṁ tava yaśo yadyap sadbhir gīyamānaṁ
pūrvaṁ siddham evāsti, tad apīdānīṁ jarāsandha-vadhe hate sati, tad api
vipulībhaviṣyatīty āha---gāyantīti \| jarāsandha-baddhānāṁ rājñāṁ devyaḥ
patnyaḥ te viśadaṁ karma sva-gṛheṣu bālaka-lālanādau gāyanti \| kiṁ tat
karma ? sva-śatror jarāsandhasya vadhaṁ bhāvinam api ātmanāṁ patīnāṁ
vimokṣaṇaṁ ca, sarvajña-muny-ādi-prabodhitatvād gāyanti \| he vatsa ! mā
rodhīḥ ! kṛṣṇo jarāsandhaṁ hatvā tava pitaram mocayiṣyatīti \| atra
dṛṣṭāntaḥ---yathā gopyaḥ sva-śatroḥ śaṅkhacūḍasya vadhaṁ tan-nirodhād
ātma-vimokṣaṇaṁ ca paraspara-sāntvanādau gāyanti, bhoḥ sakhyaḥ !
samāśvasita, ruditvā ruditvā mā prāṇāṁs tyaktum upakramadhvaṁ, yaḥ khalu
tādṛśa-śaṅkhacūḍākhya-mahāvyāghra-grāsād arakṣīt, sa eva kṛpā-sindhuḥ
svayam eva smṛtvā sva-viraha-mahā-vipat-kāla-sarpa-daṁśād api
rakṣiṣyatīti, tena jarāsandhaṁ hatvā tā devyas tat-patibhiḥ saṅgatīkṛtya
tvayā yathā rakṣaṇīyāḥ tataś cāsmad-ādayo\'pi tat te yaśo gāyāma ity
avasara-prāpta-svābhīpsita-mantraṇārpaṇaṁ dhvanitam \| kiṁ ca, yathā
devyo gopyaś ca gāyanti, tathā labdha-śaraṇā munaya ācāryrūpa-bhāvkā
vayaṁ dāsa-bhaktāś ca sva-hṛd-asvadanādau gāyāmaḥ \| kiṁ tat ?
kuñjara-pateḥ sva-śatroḥ nakrasya vadhaṁ, tasmād ātma-vimokṣaṇaṁ ca,
janakātmajāyāḥ sva-śatroḥ rāvaṇasya vadhaṁ, pitroś ca sva-śatroḥ
kaṁsasya vadhaṁ, tasmāt tasmād ātma-vimokṣaṇaṁ ceti bhos tapodhanāḥ ! mā
viṣīdatha \| yathā nakrādibhyo gajendrādīn uddadhāra, tathaivāsmān api
saṁsārād uddhariṣyatīti \| bho bho vayasyāḥ, bhāvaka-bhaktā
yathaivoddhṛtya gajendrādibhyaḥ sva-sāmīpya-dānena svābhīṣṭa-sevām adāt
tathaivāsmabhyam api dāsyatīti \|\|9\|\|

**\...**

**\|\| 10.71.10 \|\|**

**jarāsandha-vadhaḥ kṛṣṇa bhūry-arthāyopakalpate \|**

**prāyaḥ pāka-vipākena tava cābhimataḥ kratuḥ \|\|**

**śrīdhara-svāmī (bhāvārtha-dīpikā) :** kiṁ ca, jarāsandha-vadha iti \|
bhūry-arthāyeti \| tataḥ śiśupāla-vadhādayo'pi sukha-sādhyā
bhaviṣyantīti bhāvaḥ \| etac ca sarvaṁ bhaviṣyaty eveti sambhāvayann
āha---praya iti \| pacyata iti pākaḥ karma tasya vipākaḥ phalaṁ tena
rājñāṁ puṇya-vipākena jarāsandhādīnāṁ pāpa-vipākeneti \| pāṭhāntare
jarāsandhasādīnāṁ pāpa-vipākeneti \| tenāyaṁ kratus tavābhipretas tatra
gate tvayi sarvaṁ bhaviṣyatīty arthaḥ \|\|10\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ bahunā
jarāsandha-vadho\'neka-prayojanopeta ity āha---kiṁ ceti \| tato
jarāsandha-vadhāt \| iti bhāva iti prabala-sahāyaka-nāśād ity āśayaḥ \|
etac ca śiśupāla-vadhādikaṁ ca \| rājñāṁ jarāsandha-baddhānām \|
puṇya-vipākaneti tvad-darśana-pūrvakaṁ kārāgāra-nivṛttyuttaraṁ
tvad-upadeśācaraṇāt-teṣāṁ mokṣa-hetutvāt \| jarāsandhādīnām ity atrādinā
śiśupāla-śālva-duryodhanādayo grāhyāḥ \| teṣāṁ mṛtyu hetutvān-maraṇasya
puṇyāj-jīvanam uddiṣṭaṁ pāpān-maraṇa-sambhavaḥ ity ukteḥ pāpa-phalatvāt
\| ihaiva mahā-bhārata-bījāṅkurotpatte-duryodhanādīnām api
pāpa-vipākenaivāyaṁ kratur iti prāyograhaṇān-na kevalaṁ pāpa-vipāka eva
sarvatra tava darśanādi-sattvād-vastutaḥ puṇya-vipāka eveti bhāvaḥ \|
pāṭhāntare, prāyas tasya vipākeneti pāṭhe \| phalitam āha---teneti \|
tena pāka-vipākena hetunābhipreto\'bhiprāya-viśeṣa eva \| tatra yāge \|
ity artha iti-bhū-bhārāvatāraṇārtham avatīrṇas tvaṁ sarvam
etat-kariṣyasīti bhāvaḥ \| bhūryrthāya rājasūya-siddhaye
rāja-vṛnda-rakṣā-siddhaye śiśupālādi-vadha-sukha-sādhyatva-siddhaye
mad-yañjitārtha-viśeṣa-siddhaye ca \| pākaḥ rājasūyasya niṣpattis tasmin
sati tasya vā yo vipākaḥ \| visa-dṛśaṁ phalaṁ
kuru-vaṁśa-kṣaya-sūcaka-duryodhana-māna-bhaṅgas tena hetunā kratuś ca
tavābhimataḥ \| pākaḥ pariṇatāḥ śiśau iti vipākaḥ pācane svede karmaṇo
visa-dṛk-phale iti medinī \| eṣo\'rthas tatratya-yādava-kauravairmā
budhyatām ity uddhavena durbodhārthakaṁ padaṁ pray uktam \|
pāpa-vipākeneti pāṭhe pāpānāṁ śiśupālādīnāṁ vināśa-lakṣaṇa-pariṇāmena
hetuneti viśvanāthaḥ \|\|10\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** gāyantīty ādi \| gopyo
baladeva-parigṛhītāḥ gopāṅganāḥ yathā tava viśadaṁ karma gāyanti kiṁ tad
ity āha sva-śatru-vadhaṁ śaṅkha-cūḍa-vadham ātma-vimokṣaṇañ ca
kuñjara-pateḥ sva-śatru-vadhaṁ grāha---vadhañ ca, yathā labdha-śaraṇā
munayo vayañ ca, yathā labdha-śaraṇā gāyanti, pitror vasudeva-devakyor
ātma-vimokṣaṇaṁ kaṁsavadhañ ca yathā vayaṁ gāyāmas tathā devyaś
cātma-vimokṣaṇaṁ pativimokṣaṇaṁ jarāsandha-vadhaṁ gāyanti,
bhūtavad-gāyantīty arthaḥ \|\| 10-38 \|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhūr yarthāya---asmākaṁ
bahula-prayojanāya, tavaiva vā, bhārata-yuddha-nidānatvena
bhū-bhāra-haraṇārthāya, upa samīpe\'cirād eva kalpate samarthaḥ syāt \|
prāyo\'bhimata iti prāyaḥ-śabdena pāṇḍavānāṁ
vana-vāsādi-duḥkha-nidānatayeṣadan abhimata iti bodhayati \| kṛṣṇa ! he
bhakta-vātsalyākṛṣṭa-citteti tvat-prasādād aham evaṁ tvad-abhiprāyaṁ
vedm īti bhāvaḥ \|\|10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upasaṁharati---jareti \|
bhūryarthāya pūrvokta-rājasūyādi-rūpāya pākaḥ tandula-pākavat kratv
anuṣṭhānaṁ tasya vipākenaudana-siddhivat-pāṇḍavānāṁ
niṣkaṇṭaka-pārameṣṭhy aniṣpatti-rūpeṇa pariṇāmena hetunā tava cāsau
kratur abhimataḥ \| prāya iti vitarke pāṭhāntare\'pi pāpānāṁ
śiśupālādīnāṁ duryodhanāntānāṁ vipākena pariṇāmena vināśa-lakṣaṇena
hetuneti pāṇḍavānāṁ tādṛśa-tātparyatvena tenety arthaḥ \| tataḥ
prathamaṁ rājasūyārtham udyataṁ pāṇḍava-rājam āśvāsya tad-anujñayā
bhīmasenena jarāsandhaṁ ghātayitvā rājñaś ca mocayitvā rājasūyaḥ
sampādayitavya iti bhāvaḥ \| kṛṣṇeti
sarvārādhyatva-sarveśvaratva-sarva-bhūtatva-sarva-parama-mahimayanāmatvāttenaiva
sambodhanaṁ para-mahimānam evāvedayati yasya nāma mahad yaśaḥ iti śruteḥ
\| tasmād atra dāsabhāvo nābhāsīkriyate \|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** jarety ādau kṛṣṇeti pāka-vipākena
kvacid anukūlatayā kvacit-tu pratikūlatayābhiprāya-pariṇāmenety arthaḥ
\|\|10-14\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūr yarthāya
rājasūya-siddhaye rāja-vṛnda-rakṣā-siddhaye tvac
cikīrṣita-śiśupālādi-vadha-sukha-sādhyatva-siddhaye
mad-vyañjitārtha-viśeṣa-siddhaye ca pāko rājasūyasya niṣpattis tasmin
sati tasya vā yo vipākaḥ visadṛśaṁ phalaṁ
kuru-vaṁśa-kṣaya-sūcaka-duryodhana-māna-bhaṅgaḥ tena hetunā kratuś ca
tavābhimataḥ pākaḥ pariṇatau śiśau iti vipākaḥ pācane svede karmaṇo
visadṛk phale iti ca medinī eṣo\'rthas tatratyayādava-kauravādyair mā
buddhyatām ity uddhavena durbodhārthakaṁ padaṁ-prayuktaṁ pāpa-vipākeneti
pāṭhe pāpānāṁ śiśupālādīnāṁ vipākena vināśa-lakṣaṇa-pariṇāmena hetunā
prāya iti vitarke \|\|10\|\|

**\...**

**\|\| 10.71.1 \|\|**

**śrī-śuka uvāca---**

**ity uddhava-vaco rājan sarvato-bhadram acyutam \|**

**devarṣir yadu-vṛddhāś ca kṛṣṇaś ca pratyapūjayan \|\|**

**śrīdhara-svāmī (bhāvārtha-dīpikā) :** acyutam upapattyā vṛddham \|
yadu-vṛddhā iti vadatā aniruddhādayas tathā nāpūjayann iti sūcitam
\|\|11\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** praty apūjayan
pratyakṣaraṁ sādhu sādhv iti prītyā saṁślāghire acyutam \| upapattyā
yuktyā vṛddhaṁ yuktam \| yadu-vṛddhā akrūra-kṛtavarmādayaḥ yathā
tad-vākyam aślāghanta tathā\'niruddhādayo na, teṣāṁ mataṁ tu prathamaṁ
rāja-bandha-nivṛtty arthaṁ jarāsandhena yuddham eveti bhāvaḥ \|\|11\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity etat, he rājan iti
sarvair uddhava-vacaḥ pratipūjanena pramododayāt, yad vā, praharṣād
rājamāno devarṣiḥ, pratīti tādṛśoktoddhavena kṛtasya teṣāṁ pūjanasya
prati-rūpatva-sampatteḥ, yad vā, pratipadaṁ pratyakṣaraṁ cāpūjayan
ādriyanta, sādhu sādhv iti prītyā śaślāghire ity arthaḥ \| anyathā
tat-prati-pūjanāpekṣayaivānyaiḥ prati-pūjanam evety evaṁ śaṅkā-sambhavāt
\| ayaṁ vānugraha-viśeṣaḥ \|\|11\|\|

ity etat, he rājan iti sarvair uddhava-vacaḥ pratipūjanena pramododayāt,
yad vā, praharṣād rājamāno devarṣiḥ, pratīti tādṛśoktoddhavena kṛtasya
teṣāṁ pūjanasya prati-rūpatva-sampatteḥ, yad vā, pratipadaṁ pratyakṣaraṁ
cāpūjayan ādriyanta, sādhu sādhv iti prītyā śaślāghire ity arthaḥ \|
anyathā tat-prati-pūjanāpekṣayaivānyaiḥ prati-pūjanam evety evaṁ
śaṅkā-sambhavāt \| ayaṁ vānugraha-viśeṣaḥ \|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pratīti tādṛśa-giroddhavena
kṛtasya teṣāṁ pūjanasya prati-rūpatva-sampatteḥ yad vā, pratipadaṁ
pratyakṣaraṁ cāpūjayan ādriyanta sādhu sādhu iti prītyā śaślāghire ity
arthaḥ \| tatrādau devarṣiṇā pratipūjanaṁ tad abhimata-siddheḥ ante tu
śrī-kṛṣṇena yat-tac ca khalu tan-mukhenaiva vācayitvā svena
tat-pakṣa-grahaṇam evedam iti vyavacchinnaṁ yadu-vṛddhā iti teṣām eva
tādṛśa-prāgalbhye yuktatvāt \|\|11\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** acyutaṁ so\'papattikatvāt
cyutirahitaṁ yaduvṛddhā ity anenāniruddhādayaḥ sadyo yuddhotsāhavantas
tu nāpūjayann iti dyotitam \|\|11\|\|

**\...**

**\|\| 10.71.12 \|\|**

**athādiśat prayāṇāya bhagavān devakī-sutaḥ \|**

**bhṛtyān dāruka-jaitrādīn anujñāpya gurūn vibhuḥ \|\|**

**śrīdhara-svāmī (bhāvārtha-dīpikā) : anujñāpya** anujñāṁ prārthya \|
**gurūn** vasudevādīn \|\|12\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : atha**
uddhavokti-śruty-anantaram \| **ādinā** prabalārhaṇādi-grahaḥ \|\|12\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atha** anantaraṁ sadya
evety arthaḥ \| **bhagavān** sākṣāt parameśvaraḥ, tatrāpi **devakyāḥ
suto** nijāśeṣaiśvarya-prakaṭanārthaṁ tasyāṁ jāta iti pāṇḍava-gṛhe
nijāśeṣaiśvarya-pradarśanena vicitra-krīḍārthaṁ
sarva-vaibhava-parivārasāhity-ādinā prayāṇārtham ādiśati bhāvaḥ \|
ādi-śabdāt prabalārhaṇādayaḥ, tad artham evādau gurūn anujñāpya, yataḥ
prabhuḥ sarva-sadācāra-samarthaḥ, yad vā, prabhuḥ parama-svatantro\'pi
\|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha** anantaraṁ sadya evety
arthaḥ \| śrīmat pāṇḍava-milanādy autsukyāt san-muhūrtādy apekṣām api
tatyājeti bhāvaḥ \| bhagavān samagraiśvaryādimān ity aṁśatvaṁ
vyavacchinnaṁ tatrāpi devakī-suta ity asādhāraṇyaṁ darśitaṁ kṛṣṇas tu
bhagavān svayam iti svayaṁ-śabdāt ity
anargala-vaibhava-smaraṇāc-camatkāro vyañjitaḥ
ādi-śabdāt-prabalyāhaṇādayaḥ vibhuḥ parama-svatantro\'pi \|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gurūn vasudevādīn
anujñāpya anujñāṁ prārthya \|\|12\|\|

**\...**

**\|\| 10.71.13 \|\|**

**nirgamayyāvarodhān svān sa-sutān sa-paricchadān \|**

**saṅkarṣaṇam anujñāpya yadu-rājaṁ ca śatru-han \|\|**

**śrīdhara-svāmī (bhāvārtha-dīpikā) :** avarodhān svān dārān nirgamayya
prayāṇaṁ kārayitvā \|\|13\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śuddhāntaś cāvarodhaś ca
ity amaraḥ \| avarodhas tirodhāne rāja-dāreṣu tadṛhe iti medinī ca \|
yady apy avarodha-padaṁ rāja-dāreṣu tadṛhe cāsti tathāpi bhagavato
nṛpatitvābhāve\'pi rājā prabhau ca nṛpatau kṣatriye raja-nīpatau yakṣe
śakra ca puṁsi syāt iti kośāt prabhutvāt-kṣatriyatvāc ca
rāja-śabda-vācyatvād avarodhān ity uktam \|\|13\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suta-śabdena putrāḥ
pautrās tat-tad-vadhvaḥ kanyakādayaś ca jñeyāḥ, snehena mahotsave
mitho\'tyājyatvāt, paricchadāḥ paryaṅkādayo dāsyādi-parivārāś ca,
saṅkarṣaṇam ātmanā sahāpṛthag-bhūtam iti vastutas tu śrī-yudhiṣṭhira
kartavyāyām ātmano\'grapūjāyāmasaṅkocārtham, yadu-rājam ugrasenam
anujñāpyeti

> kṛṣṇa kṛṣṇa mahā-bāho yadūnāṁ nandi-varddhana \|
>
> śrūyatāṁ yadahaṁ tvādya vakṣyāmi ripusūdana \|\|
>
> tvayā vihīnāḥ sarve sma na śaktāḥ sukham āsitum \|
>
> pure\'smin viṣayānte ca patihīnā yathā striyaḥ \|\|
>
> tvatsanāthā vayaṁ tāta tad-vāhu-balam āśritāḥ \|
>
> bibhīmo na narendrāṇāṁ sarveṣām api mānada \|\|
>
> vijayāya yadu-śreṣṭha yatra yatra gamiṣyasi \|
>
> tatra tvaṁ sahito\'smābhir gacchethā yādavarṣabha \|\|
> \[viṣṇu.pa.55.121-124\]

ity evaṁ śrī-harivaṁśoktena tasya muhuḥ kākuprārthanena saṅge jigamiṣato
nṛpatvena purīrakṣāyai tatra sthāpyasya sammānanārtham, yad vā,
gurvādīnāṁ sarveṣām eva teṣām anujñāpanaṁ śrī-yudhiṣṭhira-gṛhe, pathi ca
vicitra-krīḍāyām asaṅkocārtham eva , tatra śrī-mahiṣīṇāṁ nirgamāt paścāt
saṅkarṣaṇa-yadu-rājayor anujñāpanaṁ dūrato\'nuvrajanāt, rathāntike
gamanādvā \| he śatru-hann iti-svaśatru-jarāsandha-vadhārtham ayam
evopāyo yukta iti śatru-vadhakāriṇā bhavatā jñāyata eveti \|

yad vā, tattvato\'saṅkocārtham eva teṣām anujñāpanam, na tu śatrubhyaḥ,
purīrakṣārthaṁ tebhyo bhayābhāvād ity abhiprāyeṇa sambodhayati,
tat-prabhāvāttvayaiva śatravo hanyante, kutas tasya tato bhayam iti
bhāvaḥ \| svakīyam asādhāraṇaṁ ratham, tal-lakṣaṇam āha---garuḍeti \|
iti śatru-varga-bhayaṅkaratvaṁ vega-gāmitvādikañ ca sūcitam \|\|13\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nirgamyeti sārddhakam \|
avarodhān iti tatra-sthān suta-śabdena pautrās tat-tad-vadhvaḥ
kanyakādayaś ca jñeyāḥ snehena mahotsave mitho\'tyājyatvāt paricchadāḥ
paryaṅkādayaḥ dāsy-ādi-parivārāś ca saṅkarṣaṇam ātmano dvitīya-vyūham
iti yogyatā darśitā \| tathā yadu-rājam ugrasenam anujñāpyeti nṛpatvena
parīrakṣāyai tatra sthāpanena sammānanārthaṁ tathā mahiṣīṇāṁ nirgamanāt
paścāt saṅkarṣaṇa-yadurājayor anujñāpanaṁ dūrato\'nuvrajanāt \| he
**śatruhan** ! iti sva-śatru-jarāsandha-vadhārthamayam evopāyo yukta iti
śatru-vadha-kāriṇā bhavatā jñāyata eveti bhāvaḥ \| svīyam asādhāraṇaṁ
rathaṁ tal-lakṣaṇam āha---garuḍeti \| iti śatru-varga-mayaṅkaratvaṁ
vega-gāmitvādikañ ca sūcitam garuḍa-dhvaja iti pāṭhe\'pi tatraiva
tātparyam \|\|13\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avarodhān avarodha-sthān
dārān teṣām api nimantritatvāt tad-autsukyāc ca \|\|13\|\|

**\...**

**\|\| 10.71.14 \|\|**

**tato ratha-dvipa-bhaṭa-sādināyakaiḥ**

**karālayā parivṛta ātma-senayā \|**

**mṛdaṅga-bhery-ānaka-śaṅkha-gomukhaiḥ**

**praghoṣa-ghoṣita-kakubho nirakramat \|\|**

**śrīdhara-svāmī (bhāvārtha-dīpikā) :** bhaṭāḥ padātayaḥ \|
sādino'śvārohāḥ \| rathādi-nāyakaiḥ karālayā tīvrayātma-senayā parivṛto
nirākraman niragāt \| kutaḥ sakāśāt \| mṛdaṅgādibhir vādyaiḥ praghoṣeṇa
ghoṣitāyāḥ kakubhaḥ \|\|14\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato rathārohaṇottaram \|
rathādīnām ukteḥ pariśeṣād-bhaṭa-padaṁ padāti-param evātra \| kakubho
diśaḥ \|\|14\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tad anantaram, kiṁ
vā tasyāḥ puryāḥ sakāśāt, tām eva viśinaṣṭi-mṛdaṅgety ādinā \| ātmanaḥ
senayeti tasyā bala-vikrama-paricchadādibhir bhaktyā cāsādhāraṇyam
uktam, ānakaḥ paṭahaḥ, go-mukhaḥ kāhalaḥ \|\|14\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tad anantaraṁ \| kiṁ
vā, tasyāḥ puryāḥ sakāśāt tām eva viśinaṣṭi-mṛdaṅgety ādinā \| ātmanaḥ
senayeti tasya bala-vikrama-paricchadādibhir bhaktyā cāsādhāraṇyam uktam
ānakaḥ paṭahaḥ gomukham ānaka-bhedaḥ \|\|14\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaṭāḥ padātayaḥ sādinaḥ
aśvārohāḥ nāyakāḥ rathinaḥ ṭābanto\'pi kakubhā-śabdo dṛṣṭaḥ \|\|14\|\|

**\...**

**\|\| 10.71.15 \|\|**

**nṛ-vāji-kāñcana-śibikābhir acyutaṁ**

**sahātmajāḥ patim anu su-vratā yayuḥ \|**

**varāmbarābharaṇa-vilepana-srajaḥ**

**su-saṁvṛtā nṛbhir asi-carma-pāṇibhiḥ \|\|**

**śrīdhara-svāmī (bhāvārtha-dīpikā) :** nṛ-vajīti \| nṛ-vājibhir
narayānair aśvaiś ca kāñcana-śibikābhiś cācyutaṁ patim anuyayuḥ \|
su-vratāḥ pati-vratāḥ varāṇy ambarādīni yāsāṁ tāḥ \|\|15\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** susaṁvṛtāḥ parivāritāḥ
\|\|15\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kāñcana-śibikānāṁ
narayānāntargatatve\'pi pṛthaṅ-irdeśas tad-viśeṣāpekṣayā, acyutam iti
pratyekaṁ sarvāsām agrataḥ sthity abhiprāyeṇa, susaṁvṛtāḥ saṁrakṣitā ity
arthaḥ \| yad vā, suṣṭha dūrato\'saṅkīrṇatvādinā
nṛvājikāñcana-śibikābhiḥ, nṛṇāṁ bahyā nṛvāhyā vājivac-chīghragā yāḥ
kāñcana-śibikās tābhiḥ \| ambarādīnāṁ yathottaraṁ
yātrā-maṅgala-dravyatve śraiṣṭhyam \|\|15\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāñcana-śibikānāṁ
narayānāntargatatve\'pi pṛthaṅ-irdeśas tad-viśeṣāpekṣayā acyutam iti
pratyekaṁ sarvāsām agrataḥ sthity abhiprāyeṇa susaṁvṛtāḥ suṣṭu
dūrato\'saṅkīrṇatvādinā samyak nairanta-dināvṛtā veṣṭitā anya-ttaiḥ yad
vā, nara eva vājivac-chīghragā yatra nṛ-rūpāḥ vājāḥ pakṣā vidyante yatra
vā tādṛśībhiḥ kāñcanamaya-śibikābhiḥ \|\|15\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** nṛpa-vājīti nara eva vājinaḥ
śīghra-gāmitvāt tad-vāhyakāñcana-śibikādiḥ \|\| 15-19 \|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛvājīti \| nara-yānair
aśvaiḥ kāñcana-śibikābhiś ca acyutaṁ patim anuyayuḥ suvratāḥ pativratāḥ
\|\|15\|\|

**\...**

**\|\| 10.71.16 \|\|**

**naroṣṭra-go-mahiṣa-kharāśvatary-anaḥ-**

**kareṇubhiḥ parijana-vāra-yoṣitaḥ \|**

**sv-alaṅkṛtāḥ kaṭa-kuṭi-kambalāmbarādy-**

**upaskarā yayur adhiyujya sarvataḥ \|\|**

**śrīdhara-svāmī (bhāvārtha-dīpikā) :** naroṣṭrādibhir yānaiḥ \|
aśvatarī gardabhyām aśvāj jātā \| anaḥ śakaṭam \| kareṇur gajī \|
parijana-yoṣito vāra-yoṣitaś ca \| kaṭa-kuṭaya
uśīrādi-tṛṇa-nirmita-gṛhāḥ kambalāmbarādayaś copaskarāḥ kuḍyādi-rūpā
yāsāṁ tāḥ \| adhiyujya balī-vardādiṣu tān upaskarān dṛḍhaṁ sannahya
\|\|16\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaṭaḥ kiliñjaśarayor
vīraṇe\'pi prakīrtitaḥ iti kośāt \| kaṭa-padena gundra-vīraṇādi-śākhā
grāhyāḥ \| saṁnahya baddhvā \|\|16\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nara-śabdena
nara-vāhyānāni, gāvo vṛṣāḥ, parijanā dāsyaḥ, sarvaśaḥ sarvān
evopaskarān, sarveṣv eva vāhaneṣu, sarvato\'dhiyujya \|\|16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nara-śabdena nara-vāhyayānāni
gāvo vṛṣāḥ parijanāḥ rajakādayaḥ sarvaśaḥ sarvān evopaskarāna sarveṣv
eva vāhaneṣu sarvato\'dhiyujya \|\|16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parijanā rajakādayaḥ
kaṭa-kuṭayaḥ uśīrādi-nirmitāḥ gṛhāḥ tad ādayaḥ upaskarāḥ paricchadā
yāsāṁ tāḥ sarvaśaḥ sarvān eva tān upaskarān adhiyujya uṣṭrādiṣu dṛḍhaṁ
sannā \|\|16\|\|

**\...**

**\|\| 10.71.17 \|\|**

**balaṁ bṛhad-dhvaja-paṭa-chatra-cāmarair**

**varāyudhābharaṇa-kirīṭa-varmabhiḥ \|**

**divāṁśubhis tumula-ravaṁ babhau raver**

**yathārṇavaḥ kṣubhita-timiṅgilormibhiḥ \|\|**

**śrīdhara-svāmī (bhāvārtha-dīpikā) :** raver aṁśubhiś ca tad balaṁ divā
babhau \| kayaṁ bhūtam \| tumula-ravam ākula-svanam \| kṣubhitais
timiṅgilair ūrmibhiś ca \|\|17\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aṁśubhir iti
bṛhad-dhajādeḥ, kṣubhita-timiṅgilormibhir iti naroṣṭrāder udāharaṇam
\|\|17\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paṭāḥ patākā-rūpāḥ,
babhau aśobhata, dhvajādīnāṁ yathā parvaṁ dūrato\'dhika-dṛśyamānatayā,
āyudhādīnāñ ca yathottaraṁ dehādhika-vyāpakatayā śobhā-hetutve
śraiṣṭhyam, kṣubhitety anenārṇavasya tumula-ravatvaṁ sūcitamḥ
timiṅgilādīnāñ ca dhvajādibhiḥ sādṛśyaṅ-kathañcid ūhyam \|\|17\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca balaṁ sainyam aṁśubhir
nija-kāntibhir divāpi ravim atikramya babhau kīdṛśair aṁśubhiḥ bṛhanti
dhvajādīni yeṣu varāṇy āyudhādīni ca yeṣu taiḥ tatra dṛṣṭāntaḥ yatheti
**kṣubhitās** timiṅgilās tad-ādayo yeṣu, tair ūrmibhiḥ \| atra paṭāḥ
patākā-rūpāḥ dhvajādīnāṁ timiṅgilādibhiḥ sādṛśyam aṁśūnāṁ cormibhiḥ
\|\|17\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** divā kheraṁśubhis
tad-balam āyudha-ratna-kirīṭādi-cāka-cakya-yuktaṁ babhau \|\|17\|\|

**\...**

**\|\| 10.71.18 \|\|**

**atho munir yadu-patinā sabhājitaḥ**

**praṇamya taṁ hṛdi vidadhad vihāyasā \|**

**niśamya tad-vyavasitam āhṛtārhaṇo**

**mukunda-sandaraśana-nirvṛtendriyaḥ \|\|**

**śrīdhara-svāmī (bhāvārtha-dīpikā) :** munir nārado vihāyasā yayāv iti
śeṣaḥ \|\|18\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atho senāprayāṇottaram \|
taṁ kṛṣṇam \| tad-vyavasitaṁ kṛṣṇa-niścitam, pāṇḍavānāṁ baddha-rājñāñ ca
yugapan-manoratha-sampādana-rūpam \|\|18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atho prayāṇānantaram eva
praṇamya sabhājitaḥ, ata evāhṛtānani apitāni arhaṇāni pūjā-dravyāṇi
yasmin saḥ, yadupatineti tad-dṛṣṭyā sarvair yadubhir api sabhājita iti
bhāvaḥ \| yad vā, bhaktyā gṛhītārhaṇaḥ, kutaḥ ? mukundaḥ
paramānandapradaḥ \| kiṁ vā, mukhe kunda-rūpā dantā yasyeti
parama-sundara ity arthaḥ \| tasya samyak sākṣād-darśanena nirvṛtāni
indriyāṇi sarvāṇi yasya tādṛśaḥ san, tat-sandarśanānanda-vivaśatvād ity
arthaḥ \| \| kiṁ vā, tathā-bhūto\'pi nivṛtendriyatvād eva taṁ hṛdi
vidadhat, vihāyaseti svargādau tad-yaśogātum ūrdhvaṁ yayāv ity arthaḥ \|
kiṁ kṛtvā ? tasya yadupater vyavahṛtaṁ
śrī-yudhiṣṭhira-gṛha-gamana-lakṣaṇaṁ niśamya uddhavoktādeḥ śrutvā, yad
vā, tasya vyavahṛtaṁ brāhmaṇa-sammānanādi-sadvyavahāraṁ tat-praśnāder
uddhavādi-mukhād vā śrutvā, niśamyeti vā pāṭhaḥ sākṣād anubhūyety arthaḥ
\| vyavasitam iti pāṭhe pāṭhāntare\'py arthaḥ sa eva \|\|18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha prayāṇānantaram eva
yadupatinā praṇamya sabhājitaḥ san vihāyasā yayau kathaṁ sabhājitas
tatrāha---āhṛtāny arhaṇāni nānā-pūjā-dravyāṇi yasmai tathā-bhūtaḥ sann
iti evaṁ sarvair yadubhir api sabhājita iti bhāvaḥ \| kiṁ kṛtvā yayau
tasya vyavasitaṁ pāṇḍavānāṁ baddha-rājānāñ ca
yugapan-manoratha-sampādana-rūpaṁ niśamya śrutvā kiṁ kurvan yayau taṁ
hṛdi vidadhat tathā bhāvayann evety arthaḥ \| yato mukundasya
sarva-duḥkha-vimocanaśīlasya sandarśana-mātreṇa kim uta
tat-tat-sadvyavahāreṇa nirvṛtāni indriyāṇi yasya sa tatheti \|\|18\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** munir nārado vihāyasā
yayāv iti śeṣaḥ \|\|18\|\|

**\...**

**\|\| 10.71.19 \|\|**

**rāja-dūtam uvācedaṁ bhagavān prīṇayan girā \|**

**mā bhaiṣṭa dūta bhadraṁ vo ghātayiṣyāmi māgadham \|\|**

**śrīdhara-svāmī (bhāvārtha-dīpikā) :** mā bhaiṣṭeti bahutvaṁ
rājābhiprāyeṇa \|\|19\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavān-sūnṛtā girā iti
pāṭhe sūnṛtā girā prema-yukta-vācā \| sūnṛtaṁ maṅgale\'pi
syāt-priyasatye vacasy api iti medinī \|\|19\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** girā mā
bhaiṣṭetyādikayaiva \| kiṁ vā, te madīyā evācirāt siddhābhīṣṭā
bhavitāraḥ ity-ādikayā prīṇayan, yato bhagavān parama-dayālurity arthaḥ
\| bhīmena ghātayiṣyāmi \|\|19\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha śrī-bhagavataḥ
parama-dayāpārāvāratvaṁ tādṛśaṁ śaraṇāgata-santrāṇa-vrata-parāyaṇatvañ
ca smṛtvā sagadgadam āha---rājeti \| girā mā bhaiṣṭety-ādikayaiva
bhīmena ghātayiṣyāmi māgadham iti \|\|19\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mā bhaiṣṭeti bahutvaṁ
rājñāṁ bahutvam \|\|19\|\|

**\...**

**\|\| 10.71.20 \|\|**

**ity uktaḥ prasthito dūto yathāvad avadan nṛpān \|**

**te \'pi sandarśanaṁ śaureḥ pratyaikṣan yan mumukṣavaḥ \|\|**

**śrīdhara-svāmī (bhāvārtha-dīpikā) :** pratyaikṣan pratyaikṣanta \| yad
yasmān mumukṣavaḥ \|\| 20 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \| te\'pi nṛpā
api \| parasmaipadam ārṣam \|\| 20-21 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śaurer nijāśeṣaiśvaryaṁ
prakaṭayato bhagavataḥ, pratyakṣanta, tad ekāpekṣakā babhūvur ity arthaḥ
\| mumukṣavo bandhanāt saṁsāra-bandhāc ca, yad vā, yad-darśanaṁ
mumukṣavo muni-prabhṛtayaḥ pratīkṣante \|\| 20 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pratyaikṣan pratyakṣanta tad
ekāpekṣakābabhūvuḥ yat yasmai sandarśanāya mumukṣavo
jarāsandhān-mokṣecchavo jātā ity arthaḥ \|\| 20 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** yasmāt śaurer hetos te mumukṣavas
tasya sandarśanaṁ pratyakṣan tad ekāpekṣakāvastur ity arthaḥ \|\| 20
\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratyakṣan pratyaikṣanta
\|\| 20 \|\|

**\...**

**\|\| 10.71.21 \|\|**

**ānarta-sauvīra-marūṁs tīrtvā vinaśanaṁ hariḥ \|**

**girīn nadīr atīyāya pura-grāma-vrajākarān \|\|**

**śrīdhara-svāmī (bhāvārtha-dīpikā) :** ānartādayo mārga-stha-deśās tāṁs
tīrtvātikramya \| vinaśanaṁ kuru-kṣetram \| atīyāyātikramya yayau
\|\|21\|\|

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tīveti tat-tad-deśānāṁ
bṛhattaratvena samudratvaṁ dhvanyate \| kiṁ vā, tatratya-nadyabhiprāyeṇa
\| harir iti tatratyānāṁ duḥkha-haraṇasya, mukunda iti ca
paramānanda-pradānasyābhiprāyeṇa, ānartādi-vatino giryādīnatīyāya
\|\|21\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** girīn nandīṁś ca tīrtvā
ānartādi-deśānatīyāya purādīnātīyāyety anvayaḥ \| sauvīra-pāñcālā atra
tad-varmasthā eva jñeyāḥ \|\|21\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** girīn nadīś ca tīrtvā
ānadi-deśānatīyāya tatrāpi pūrādīnatīyāyety anvayaḥ \|\|21\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.71.22 \|\|**

**tato dṛṣadvatīṁ tīrtvā mukundo \'tha sarasvatīm \|**

**pañcālān atha matsyāṁś ca śakra-prastham athāgamat \|\|**

**śrīdhara-svāmī (bhāvārtha-dīpikā) : śakraprastham** indraprastham \|\|
22-23 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato
giri-nady-ādi-laṅghanottaram \| dṛṣadvatīṁ cakra-nadīm \| atha
dṛṣadvatī-taraṇānantaram \| iha pāñcāla-vinaśanau mārgasthāv anyau
deśa-bhedau jñeyau na tu loka-prasiddhāv iti sandarbhaḥ \| evam agre\'pi
\|\|22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas
tat-tad-atikramaṇānantaraṁ śrī-dvārakāta indra-prastha-gamana-mārge
vinaśana---pāñcālādīnāṁ madhya-vartitve\'pi tatra gamanaṁ tatratyānāṁ
prāṇināṁ hitārtham, yad vā, marudeśa-pūrvvata evāparaḥ
pañcāla-deśo\'sti, vinaśanam ity atikramaṇa-mātre tātparyam, na tv
anukrame \|\|22\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tad atikramaṇānantaram
atha dṛṣadvatītaraṇānantaraṁ śrī-dvārakāta indraprastha-gamana-mārge
vinaśana-pāñcālādīnāma-madhyavartitve\'pi tatra tatra gamanaṁ
tatra-tatratyānāṁ bhaktānāṁ sukha-sampādanārtham anuṣaṅgataḥ prāṇināṁ
hitārthaṁ gamanañ ca svalpenaiva paricchadena prasthāya śibirāya muhuḥ
śīghraṁ nivṛttimayaṁ jñeyam \|\|22\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** atra pāñcāla-vinaśane mārga-sthāv
eva deśa-viśeṣau jñeyau na tv anya-prasiddhau \|\| 22-42 \|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.71.23 \|\|**

**tam upāgatam ākarṇya prīto durdarśanaṁ nṛṇām \|**

**ajāta-śatrur niragāt sopādhyāyaḥ suhṛd-vṛtaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ kṛṣṇam \|\|23\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** durdarśanaṁ dur darśam
api, upa samīpe āgatam, ajāta-śatrur iti sarvatra dveṣābhāvena
kāma-krodhādy ari-rāhityena ca nirākula-cittatvādikaṁ sūcitam, ataḥ
prītaḥ san \|\|23\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nṛṇāṁ jīva mātrāṇāṁ
durdarśanaṁ durdarśam api upa samīpe āgatam ajāta-śatrur iti
parama-sarala-cittatvaṁ darśayitvā tasya prīteḥ svābhāvikatvaṁ sūcitam
\|\|23\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.24 \|\|**

**gīta-vāditra-ghoṣeṇa brahma-ghoṣeṇa bhūyasā \|**

**abhyayāt sa hṛṣīkeśaṁ prāṇāḥ prāṇam ivādṛtaḥ \|\|**

**śrīdhara-svāmī (bhāvārtha-dīpikā) :** prāṇā indriyāṇi prāṇaṁ mukhyaṁ
prāṇam iva \|\|24\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa yudhiṣṭhiraḥ \|\|24\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, gīteti \|
hṛṣīkeśam iti bhaktyā sadā sarbendriya-sevyam ity arthaḥ, yad vā, hṛṣyā
raśmayas tadvad-vidyotamānāḥ keśā api yasya tam, svakāntyā dūrato
virājamānam ity arthaḥ \| ata ādṛtaḥ sāradaḥ \| kiṁ vā, tenaiva svayaṁ
gṛhāgamanādinā rathād avataraṇādinā vā sammānitaḥ,
kathañcin-mūrchādināpagataṁ prāṇaṁ vinā niśceṣṭāḥ prāṇā yathā
pratyāgatam abhigaccheyus tadvad ity abhiyāne paramautsakyādikaṁ sūcitam
\|\|24\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiñ ca gīteti \| hṛṣīkeśam
iti hṛṣyo raśmayaḥ tad-vad-vidyotamānāḥ keśā api yasya taṁ svakāntyā
dūrato virājamānam ity arthaḥ \| yad vā, premṇā sarvendriya-vaśīkāriṇam
ity arthaḥ \| ataḥ ādṛtaḥ sādaraḥ ādṛtau sādarārcitāv iti nānārthavarge
kim vā, tenaiva svagṛhāgamanādinā rathād avataraṇādinā ca sammānitaḥ
yadi kathañcit mūrchādinā pragataṁ prāṇaṁ vinā niśceṣṭāḥ prāṇāḥ
pratyāgatam abhigaccheyus tad aivedaṁ sambhavatītyabhūtopamā sūcitā
\|\|24\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāṇā indriyāṇi prāṇaṁ
yathā abhiyanti tathā abhyayāt \|\| 24-25 \|\|

**\...**

**\|\| 10.71.25 \|\|**

**dṛṣṭvā viklinna-hṛdayaḥ kṛṣṇaṁ snehena pāṇḍavaḥ \|**

**cirād dṛṣṭaṁ priyatamaṁ sasvaje \'tha punaḥ punaḥ \|\|**

**śrīdhara-svāmī (bhāvārtha-dīpikā) :** sasvaje parirebhe \|\| 25 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha darśanānantaram \|\|
25 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇaṁ sarvathātma
cittākarṣakam, yataḥ priyatamaṁ priyebhyaḥ putra-dārādibhyaḥ
priyatarādātmano\'pi parama-priyam, ataḥ punaḥ punaḥ sasvaje,
kathañcit-tato nivṛttasyāpi tṛptyabhāvāt, sma harṣe \|\| 25 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇaṁ svabhāvata eva
sarva-cittākarṣakaṁ viśeṣataḥ svasya priyatamaṁ
sarva-priya-gaṇa-śiromaṇiṁ tatrāpi cirāiṣṭam ataḥ punaḥ punaḥ sasvaje
kathañcit-tato nivṛttasyāpi tṛptyabhāvāt atha kātsnyena \|\| 25 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.26 \|\|**

**dorbhyāṁ pariṣvajya ramāmalālayaṁ**

**mukunda-gātraṁ nṛ-patir hatāśubhaḥ \|**

**lebhe parāṁ nirvṛtim aśru-locano**

**hṛṣyat-tanur vismṛta-loka-vibhramaḥ \|\|**

**śrīdhara-svāmī (bhāvārtha-dīpikā) :** ramāyā amalaṁ nirdoṣam ālayam \|
vismṛto loka-vyavahāro yena saḥ \|\| 26 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** loka-vyavahāraḥ
svāgata-praśnādi-rūpaḥ lokātīta-prema-magnatvāt \| ramāmalālayam iti
ramāyā anye ye ālayāste sadoṣā evātas tasyā anabhiruces teṣu na
sākṣāt-sthitiḥ kintvābhāsa-mātreṇa \| asya tu
nirdoṣa-sarva-guṇāśrayatvāt-sākṣād eva sthitir iti bhāvaḥ \|\| 26 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dṛṣṭveti \| snehena
viklinnam ārdra hṛdayaṁ yasya sa pāṇḍavo yudhiṣṭhiraḥ priyatamaṁ taṁ
cirāt bahu-kālānantaraṁ dṛṣṭaṁ kṛṣṇaṁ dṛṣṭvā\'tha punaḥ punaḥ sasvaje
āliṅgitavān \|\| 26 \|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tādṛśaṁ
śrī-yudhiṣṭhirādīnāṁ saubhāgyam anusandhāna-prema-bharodayāt
dīrgha-cchandasā gāyann āha---dordhyām iti dvābhyām \| dorthyāṁ
pariṣvajyeti bahudhā gāḍhāliṅganaṁ bodhayati, tat-punar uktiś ca
nirvṛtau tad eka-hetutābhiprāyeṇa \| rameti sarva-guṇa-rūpādimattvaṁ
sarva-sukha-karatvañcoktam, yato mukundasya sarvathā sadā
paramānanda-pradasya śrī-kṛṣṇasya gātram, pariṣvaṅgenaiva hatam aśubhaṁ
cira-viccheda-duḥkhaṁ yasya saḥ, parāṁ brahmānandād apy utkṛṣṭām,
tal-lakṣaṇam āha---aśv ity-ādi \| viśeṣaṇānām eṣāṁ yathottaraṁ
puna-nivṛtti-lakṣaṇatve śreṣṭhyam \| nṛpatir iti sarva-śreṣṭhasya tasya
tādṛśa-bhāvodayenānyeṣām api tadīyānāṁ sarveṣāṁ tādṛśatvam eva sūcayati
\|\| 26 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tādṛśaṁ śrī-yudhiṣṭhirādīnāṁ
saubhāgyam anusandadhānaḥ prema-bharodayād-dīrghac-chandasā gāyann
āha---dorṣyām iti dvābhyām \| dorthyāṁ pariṣvajyeti bahudhā
gāḍhāliṅganaṁ bodhayati tat-punar uktiś ca nivṛttau tad ekatve
hetunābhiprāyeṇa rameti ramāyā anye ye ālayāste sadoṣā eva atas tasyā
anabhiruces teṣu na sākṣāt sthitiḥ kintvābhāsa-mātreṇa asya tu
nirdoṣa-sarva-guṇāśrayatvāt-sākṣād eva sthitir iti bhāvaḥ \| yato
mukundasya sarvathā sarva-duḥkha-mocana-pūrvakaṁ paramānanda-pradasya
śrī-kṛṣṇasya gātram \| ataḥ pariṣvaṅgena hatamaśubhaṁ
ciraviśleṣa-duḥkhaṁ yasya parāṁ nirvṛti lebhe ataś cittādi-viśeṣaṇānāṁ
yathottaraṁ parama-nirvṛti-lakṣaṇatvena śraiṣṭhyaṁ nṛpatir iti
sarva-śreṣṭhasya tasya tādṛśa-bhāvodayenānyeṣām api tadīyānāṁ sarveṣāṁ
tādṛśatvam eva sūcayati \|\| 26 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ramāyāḥ śobhāyāḥ amalaṁ
nirdoṣam ālayaṁ vismṛto loka-vibhramo laukika-vilāso yena saḥ lokātītaḥ
premānanda-rasa-magna ity arthaḥ \|\| 26-31 \|\|

**\...**

**\|\| 10.71.27 \|\|**

**taṁ mātuleyaṁ parirabhya nirvṛto**

**bhīmaḥ smayan prema-jalākulendriyaḥ \|**

**yamau kirīṭī ca suhṛttamaṁ mudā**

**pravṛddha-bāṣpāḥ parirebhire \'cyutam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ śrī-kṛṣṇam \|
arjunasya paścād uktiś cirāliṅganārthā \| premṇā śīghrāgamanāśaktyā vā
\|\|27\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dordhyām iti \|
dorbhyāṁ bhujābhyāṁ ramāyā amalaṁ nirdoṣam ālayaṁ mukundasya gātraṁ
pariṣvajyāliṅgaya hatam aśubhaṁ pāpaṁ yasya saḥ ata eva aśrūṇi
ānanda-jalāni locanayor yasya saḥ hṛṣyantī udañcita-romā tanur yasya saḥ
vismṛto loka-vibhramo loka-vyavahāro yena sa nṛpatir yudhiṣṭhiraḥ parāṁ
nirvṛti paramānandaṁ lebhe \|\|27\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mātuleyam iti
gauravādi-rāhityena mithaḥ sneha-bharaḥ sūcitaḥ, ataḥ smayamānaḥ \| kiṁ
ca, premṇo javenākulāni vivaśānīndriyāṇi yasya tathā-bhūtaḥ san, anena
kampa-pulakāśru-dhārādikaṁ sūcitam eva \| parirabhya nirvṛto\'bhūt, yad
vā, nirvṛtaḥ san, ataḥ smayamānaḥ prema-javākulendriyo\'bhūt, yad vā,
kim apy anyat kartuṁ vaktuṁ ca

nāśaknod ity arthaḥ \| suhṛdo yādavādayaḥ, suhṛttarāḥ śrīmad
uddhavādayaḥ, yudhiṣṭhirādayas tebhyo\'pi śreṣṭhatvāt suhattamam, ata
eva mudā prakarṣaṇa kampādibhyo\'py atiśayena vṛddhaṁ bāṣpaṁ yeṣāṁ
tathā-bhūtāḥ santaḥ, acyutam iti teṣām āliṅgana-nirvṛtyā tasyāpi tatra
sthiratābhiprāyeṇa, kirīṭinaḥ paścād uktiḥ cira-parirambhaṇecchayā \|
kiṁ vā, sauhārdodrekeṇākulabhayā śīghra-gamanāśaktyā paścād avasthiteḥ,
atas tad uddeśenaiva tad antike prayuktaṁ suhattamaṁ parama-priyasakham
iti \| tal-lakṣaṇañcoktam-kirīṭī prāk-śrī-kṛṣṇa-datta-svakirīṭadhārīti
\|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mātuleyam iti
gauravādi-rāhityena mithaḥ sneha-bharaḥ sūcitaḥ ata eva parirabhya
nirvṛto\'bhūt tataś ca smayan praphulla-mukhāmbhojaḥ san premajavena
ākulāni āvṛtāni indriyāṇi yasya tādṛśo\'bhūta atha nakula-sahadevāṇunāś
ca mudā pūrvābhyām api praharṣeṇa samṛddha-bāṣpāḥ santaḥ suhṛttamam
acyutaṁ parirebhire premajav ākulendriyāścābhūvann iti yojyam acyutam
iti teṣām āliṅgana-nirvṛttyā tasyāpi sthiratarābhiprāyeṇa arjunasya
paścād uktiś cira-parirambhecchayā \| kiṁ vā, sauhārdodrekeṇākulatayā
śīghra-gamanāśaktyā paścād avasthiteḥ \|\|27\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.28 \|\|**

**arjunena pariṣvakto yamābhyām abhivāditaḥ \|**

**brāhmaṇebhyo namaskṛtya vṛddhebhyaś ca yathārhataḥ \|\|**

**śrīdhara-svāmī (bhāvārtha-dīpikā) :** arjunena samatvāt pariṣvakta eva
kevalaṁ pādau namaskurvann arjunaḥ kṛṣṇena bhujābhyāṁ dhṛta iti bhāvaḥ
\| yamābhyāṁ tv abhivāditaś ceti \|\|28\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti bhāva
iti-narāvatāratvena mayā sama evāyam ity āśayaḥ \| yamābhyāṁ nakula
sahadevābhyām \| mānina iti pāṭhe kuruṣu mānyān mānayāmāsety arthaḥ \|
yathārhato yathocitam \|\|28\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tam iti \| mātuleyaṁ
mātula-putraṁ taṁ kṛṣṇaṁ parirabhya nirvṛtaḥ paramānanda-pūrṇo bhīmaḥ
smayan smitaṁ kurvan \| śatā ārṣaḥ \| prema-jalair ānandāśrubhir ākule
pihite indriye locane yasya tathā-bhūto babhūveti śeṣaḥ \| premajaveti
vā pāṭhaḥ \| tathā yamau nakula-sahadevau kirīṭī arjunaś ca mudā harṣeṇa
pravṛddhāni bāṣpāṇi ānandāśrūṇi yeṣāṁ te\'pi suhṛttam amacyutaṁ kṛṣṇaṁ
parirebhire \|\|28\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ādau sambhramāt
kṛtam āliṅgana-mātram uktvā paścāt svasthānāṁ satāṁ
vyavahāra-paripālanam āha---arjuneneti \| tatra yudhiṣṭhirasya bhīmasya
kṛtvā pādābhivandanam \[bhā.pu 10.58.4\] iti pūrvoktānusāreṇa tayor
vandanam \| kiṁ vā, tena tayor nirvṛti-saṅkocānnaiva kṛtam iti
pūrvato\'dhunānanda-viśeṣo jñeyaḥ, deśa-viśeṣa iva samaya-viśeṣe
śrī-bhagavada-rśana-viśeṣeṇānanda-viśeṣotpatteḥ \| siddhānto\'yaṁ
śrī-bhāgavatāmṛte vivṛto\'sty eva \|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam ādau sambhramāt kṛtam
āliṅgana-mātram uktvā tatra ca sāmānyataḥ sarveṣām ānanda-moham uktvā
paścāt sva-sthānāṁ satāṁ vyavahāra-paripālanaṁ vadann antimatra-yāṇāṁ
teṣu bhāva-viśeṣaṁ sūcayan arjunaṁ punar āliṅganāt parama-sakhyaṁ
darśayati arjunety ardhakena tatra yudhiṣṭhirasya bhīmasya kṛtvā
pādābhivandanam iti pūrvoktānusāreṇa tayor vandanam anuktam api jñeyam
\|\|28\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.29 \|\|**

**mānino mānayām āsa kuru-sṛñjaya-kaikayān \|**

**sūta-māgadha-gandharvā vandinaś copamantriṇaḥ \|\|**

**śrīdhara-svāmī (bhāvārtha-dīpikā) :** rājanyatām eva prapañ cayati
\|\| 29-30 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upa samīpaṁ sametya \|
mantriṇo mantrakartāraḥ \|\|29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** arjuneneti sārddham \|
arjunena kevalaṁ pariṣvakta eva sama-vayaskatvāt pādau patan-narjunas
tena hastābhyāṁ dhṛta ity āśayaḥ \| yamābhyāṁ tvabhivāditaś ca bhagavān
brāhmaṇebhyo vṛddhebhyaḥ vayodhikebhyo yudhiṣṭhirādibhyo yathārhataḥ
yathā-yogyaṁ namaskṛtya taiḥ sammānitaḥ kurvādīn mānayāmāsa \|\|29\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** api kim ? anena
labdha-dakṣiṇatvādeḥ sarvasyāpi praśno jñeyaḥ \| he brahmann iti mayā
saha sarve vedāḥ sāṅgā bhavatā detaṁ hi me \|\|29\|\|

kiñcit kāma-hatatvaṁ kiñcit-prīti ca sūcayati \| ata eva saṁśayena
praśnaḥ \| iti samyak kāmādy-abhāve sati samāvartanānantaram avivāhe\'py
anāmitva-doṣo nirastaḥ \|\|30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** māninaḥ kurvādiṣu mānyān ity
arthaḥ \| yathārhataḥ yathāyogyaṁ sūteti sārddhakam \|
sūtamāgadha-gandharvāḥ sva-svānurūpair mṛdaṅgādibhiḥ sva-svānurūpaṁ
jagurnanṛtuś ca tathaiva vandina upamantriṇaś ca tuṣṭuvur nanṛtuś ca
śrī-brāhmaṇāstu asmākam anyeṣāñ ca sad-dharmāṇāṁ pālayitā tvaṁ
vijayībhaveti tuṣṭer iti vivecanīyaṁ yad vā, atiharṣodayena sarve\'pi
mṛdaṅgādibhiḥ stuty ādi cakruḥ yato\'ravindākṣaṁ dṛṣṭyaiva
sarva-tāpa-haraṁ ramāmoda-pradaṁ cety arthaḥ \|\|29-30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.30 \|\|**

**mṛdaṅga-śaṅkha-paṭaha-vīṇā-paṇava-gomukhaiḥ \|**

**brāhmaṇāś cāravindākṣaṁ tuṣṭuvur nanṛtur jaguḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brāhmaṇās
tuṣṭuvuścān-nartakyo nanṛtur gāyakāś ca jaguḥ \| yad vā, brāhmaṇā eva
bhaktyā nanṛtur jaguś ca \| tad uktam---

> brahmaṇo vāsudevārtha gāyamāno\'niśaṁ param \|
>
> nava-varṣa-saharrāṇi kubera-bhavane vasat \|\|
>
> gītanṛty ādi kurvīta dvija-devāgnituṣṭaye \|
>
> na jīvanārthaṁ yuñjīta vipraḥ pāpabhiyā kvacit \|\| iti vārāhe \|

śrutad evo\'cyutaṁ prāptam ity ārabhya dhunvanvāso nanarta ha ity
antenāgre vakṣyaty api \| yad vā, asmākam anyeṣāṁ ca sad-dharmāṇāṁ
pālayitā tvaṁ vijayī bhaveti viprās tuṣṭuvuḥ \| aravindākṣaṁ dṛṣṭyaiva
sarva-tāpa-haraṁ paramāmoda-pradaṁ cety arthaḥ \|\|30\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sūteti sārddham \|
mṛdaṅgādi-śabdaiḥ saha sūta-māgadha-bandino brāhmaṇāś cāravindākṣaṁ
tuṣṭuvur nanṛtur jaguś ca \|\|30-31\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** māninaḥ kurvādiṣu mānyān
ity arthaḥ \| yathārhato yathā-yogyaṁ kāṁścid abhivādanena kāṁścid
āliṅganena kāṁścic ca kuśala-praśnādi-nety evaṁ sammānitavān \|
sūta-māgadha-vandino brāhmaṇāś ca tuṣṭuvuḥ, gandharvā jaguḥ,
upamantriṇaś ca mṛdaṅgādibhir nanṛtuḥ, nartakyo veti vivecanīyam \|
mṛdaṅgādīnā yathottaraṁ harṣa-nṛtya-hetutve traiṣṭhyam \| yad vā,
atyanta-harṣodayena sūtādyā brāhmaṇāntāḥ sarve\'pi mṛdaṅgādibhir
viśiṣṭāḥ stuty ādi cakruḥ, yato\'ravindākṣaṁ dṛṣṭyaiva sarva-tāpa-haraṁ
paramānanda-rasa-pradaṁ cety arthaḥ \| sūtādīnāṁ yathottaraṁ stavanādau
traiṣṭhyam \|\|30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.31 \|\|**

**evaṁ suhṛdbhiḥ paryastaḥ puṇya-śloka-śikhāmaṇiḥ \|**

**saṁstūyamāno bhagavān viveśālaṅkṛtaṁ puram \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-prakāreṇa \|
paryastaḥ parivṛtaḥ puṇyo manojñaḥ sākṣād-dharma-rūpo vā śloko yeṣāṁ
yudhiṣṭhirādīnāṁ teṣāṁ śikhāmaṇir mukhyo na tādṛśa-puṇya-śloko\'nyostīti
bhāvaḥ \|\| 31 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paryastaḥ parivṛtaḥ,
samyak stūyamānaś ca, yataḥ puṇyo manojñaḥ sākṣād-dharma-rūpo vā śloko
yaśo yeṣāṁ te, puṇya-ślokā yudhiṣṭhirādayas teṣāṁ śikhāmaṇiḥ, yato
bhagavān nijāśeṣaiśvarya-prakaṭanārtham avatīrṇaḥ sākṣāt parameśvaraḥ
\|\| 31 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** paryastaḥ parivṛtaḥ samyak
stūyamānaś ca yataḥ puṇyo manojñaḥ sākṣād-dharma-rūpo vā śloko yaśo
yeṣāṁ te yudhiṣṭhirādayas teṣāṁ śikhāmaṇiḥ bhagavān iti \|\| 31 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.32 \|\|**

**saṁsikta-vartma kariṇāṁ mada-gandha-toyaiś**

**citra-dhvajaiḥ kanaka-toraṇa-pūrṇa-kumbhaiḥ \|**

**mṛṣṭātmabhir nava-dukūla-vibhūṣaṇa-srag-**

**gandhair nṛbhir yuvatibhiś ca virājamānam \|\|**

**śrīdhara-svāmī (bhāvārtha-dīpikā) :** citra-dhvajādibhir virājamānam
\|\|32\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puraṁ
varṇayati---saṁsikteti \| saṁsiktavartma kuru-rāja-dhāma dadarśeti
dvitīyenānvayaḥ \| saṁsiktāni vāni yasmiṁs tat tathā \| dhāma dehe gṛhe
pure iti kośāt \|\|32-33\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evam iti \| puṇyāvahaḥ
śloko yaśo yeṣāṁ teṣāṁ śikhāmaṇir iva śreṣṭho bhagavān evaṁ suhṛdbhir
yudhiṣṭhirādibhiḥ paryastaḥ parivṛtaḥ sūtādibhiḥ saṁstūyamānaś
cālaṅkṛtaṁ hastināpuraṁ viveśa \|\|32\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bhagavat-praveśena
purasya parama-dhanyatām ālocya prahṛṣyan pūrvavat-tad-varṇayati-
saṁsikteti \| madair gandhatoyaiś candanādi-gandha-yuktair-jalaiḥ samyak
siktāni vāni yasya tat, pumbhir dukūlādibhir mṛṣṭātmabhir
ujjvala-gātraiḥ svabhāvataḥ sadā rājamānaṁ śobhamānam eva, tad ānīṁ
śrī-bhagavat-praveśāpekṣayālaṅkṛtatvena viśeṣato rājamānam, yad vā,
viśeṣeṇa amarāvatyādibhyo\'py ādhikyena rājamānam,
pratisañatyasyobhayato\'py anvayaḥ \| kurūṇāṁ mahā-vaibhavādinā
prasiddhānāṁ rājā śrī-yudhiṣṭhiras tasya dhāmeti tad-yogyatoktā
\|\|32-33\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
śrī-bhagavat-praveśa-līlā-parikaratāṅgatatayā dhanyatamaṁ tat-puraṁ
varṇayati-saṁsikteti yugmakena \| madaiḥ svabhāva-siddheś
candanādi-gandhatoyaiś ca kalpitaiḥ samyak siktāni vāni yasya tat nṛbhir
yuvatibhir nara-nārībhis tadānīṁ nava-dukūlādi-samujvalita-gātrābhiḥ
satībhir-viśeṣato rājamānaṁ pratisadmety asyobhayato\'py anvayaḥ kurūṇāṁ
mahā-vaibhavādinā prasiddhānāṁ \[pū\]sarveṣām api
sākṣāc-chrī-kṛṣṇa-preṣṭhatvena rājā yudhiṣṭhiras tasya dhāmeti
tad-yogyatoktā \|\|32-33\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puraṁ
varṇayati---saṁsikteti dvayena \| kariṇāṁ mada-gandhatoyaiḥ saṁsiktāni
vāni yasmin tat citra-dhvajādibhir virājamānam uddīptair dīpaiḥ balibhiḥ
puṣpādibhiś ca pratisadma pratigṛhaṁ jālebhyaḥ gavākṣebhyo nirgataiḥ
dhūmai ruciraṁ vilasantyaḥ patākāḥ yasmin tat mūrddhani bhavā
mūrddhanyāḥ hema-kalaśāḥ yeṣāṁ taiḥ rajatamayāny urūṇi sthūlāni śṛṅgāṇi
kala-śādhasthā bhūmikā yeṣāṁ tair bhavanaiś ca juṣṭam kururājasya dhāma
puraṁ dadarśa \|\|32-33\|\|

**\...**

**\|\| 10.71.33 \|\|**

**uddīpta-dīpa-balibhiḥ prati-sadma jāla-**

**niryāta-dhūpa-ruciraṁ vilasat-patākam \|**

**mūrdhanya-hema-kalaśai rajatoru-śṛṅgair**

**juṣṭaṁ dadarśa bhavanaiḥ kuru-rāja-dhāma \|\|**

**śrīdhara-svāmī (bhāvārtha-dīpikā) :** pratisadma uddīptair dīpair
balibhiḥ, puṣpādi-prakaraiś ca juṣṭam \| jālebhyo gavākṣebhyo nirgatair
dhūpai ruciram \| vilasantyaḥ patākā yasmiṁs tat \| mūrdhanyā mūrdhni
bhavā hema-kalaśā yeṣāṁ taiḥ \| rajata-mayāni rūpya-mayāny urūṇi
sthūlāni śṛṅgāṇi kalaśādhastana-bhūmikā yeṣāṁ tair bhavanair juṣṭaṁ
kuru-rājasya dhāma puraṁ dadarśa \|\|33\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** puraṁ
viśinaṣṭi-saṁsikteti \| kariṇāṁ gajānāṁ mada-gandha-yuktais toyair
jalaiḥ saṁsiktāni vāni puravīthayo yasmiṁs tat citra-dhvajaiḥ
kanaka-toraṇaiḥ pari-pūrṇakumbhaiḥ tathā mṛṣṭaḥ ātmā yeṣāṁ taiḥ tathā
navā dukūlādayo yeṣāṁ tair nṛbhiḥ tathā-bhūtābhir yuvatibhiś ca
virājamānam \| uddīpteti \| pratisadma balibhiḥ puṣpādi-prakāraiś ca
juṣṭaṁ jālebhyo gavākṣebhyo niryātai pai ruciraṁ śobhitaṁ virasantyaḥ
patākā yasmiṁs tat mūrdhanyāḥ mūni bhavā hema-kalaśā yeṣāṁ taiḥ
rajatamayāni urūṇi sthūlāni śṛṅgāṇi kalaśādhastana-bhūmikā yeṣāṁ tair
bhavanaiś ca juṣṭaṁ kuru-rājasya yudhiṣṭhirasya dhāma antaḥ-puraṁ
bhagavān dūrata eva dadarśa \|\| 33-34 \|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.34 \|\|**

**prāptaṁ niśamya nara-locana-pāna-pātram**

**autsukya-viślathita-keśa-dukūla-baddhāḥ \|**

**sadyo visṛjya gṛha-karma patīṁś ca talpe**

**draṣṭuṁ yayur yuvatayaḥ sma narendra-mārge \|\|**

**śrīdhara-svāmī (bhāvārtha-dīpikā) :** narāṇāṁ locanāni teṣāṁ pānasya
sādara-vīkṣaṇasya pātraṁ viṣayam \| kiṁ punar nārīṇām ity arthaḥ
\|\|34\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti-nārīṇāṁ tu
ramya-puruṣāvalokanam atyādanda-karam iti bhāvaḥ \|
madhyāhna-bhojanottaraṁ keṣāñcid-viṣayāsaktānāṁ śayyāyāṁ niveśād ity
uktaṁ talpe iti \| talpaṁ dārāṭṭaśayyāyām iti kośāt \|\|34\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pura-strīṇāṁ saubhāgyañ
ca tathaiva varṇayati---prāptam iti tribhiḥ \| autsukyena viślathitaḥ
prasta-prāyaḥ keśasya dukūlasya ca parihita-paṭṭa-vastrasya bandho yāsāṁ
tāḥ, talpa iti prātar bhojanānantaraṁ śayyāyāṁ niveśāt \| kiṁ vā,
pāṇḍavādibhiḥ saha parirambhaṇādinā rātryāpatteḥ narendra-mārge
rāja-mārge yayuḥ \|\|34\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pura-strīṇāṁ ca saubhāgyaṁ
tathaiva varṇayati---prāptam iti tribhiḥ \| autsukyena viślathitaḥ
srasta-prāyaḥ keśasya dukūlasya ca bandho yāsāṁ tāḥ talpa iti
madhyāhna-bhojanānantare keṣāñcid-viṣayāsaktānāṁ śayyāyāṁ niveśāt kim
vā, pāṇḍavādibhiḥ parirambhaṇādinā rājya-prāpteḥ tad etad-varṇanaṁ tad
āgamana-śravaṇa-samaya-pūrva-bhāgabhāg eva jñeyam \|\|34\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nara-locanānāṁ pānasya
pātavyasya rūpasya mātraṁ rūpa-nidhim ity arthaḥ \|\| 34-35 \|\|

**\...**

**\|\| 10.71.35 \|\|**

**tasmin su-saṅkula ibhāśva-ratha-dvipadbhiḥ**

**kṛṣṇaṁ sa-bhāryam upalabhya gṛhādhirūḍhāḥ \|**

**nāryo vikīrya kusumair manasopaguhya**

**su-svāgataṁ vidadhur utsmaya-vīkṣitena \|\|**

**śrīdhara-svāmī (bhāvārtha-dīpikā) :** suṣṭhu svāgataṁ tat praśnādikaṁ
priyam utsmaya-vīkṣitenaiva vidadhuḥ \|\| 35 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** utsmayo vinayas tena
vīkṣitaṁ tena \| agarve vinaye īṣad-dhāsyādhikye\'pi cotsmayaḥ iti
niruktiḥ \| tasmin-rājamārge \|\| 35 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ibhādibhiḥ
susaṅkule\'tyantaṁ vyāpte gṛhādhi-rūḍhāḥ kṛṣṇaṁ sva-cittākarṣakam
upalabhya sākṣād-dṛṣṭvā, yad vā, samīpe labdhvā, yataḥ kṛṣṇaṁ
sarva-sukha-pradaṁ paścāt samyag-darśanārthaṁ puṣpa-vikiraṇārthañ ca
gṛhādhi-rūḍhāḥ satyaḥ, ut utkṛṣṭaḥ smayaḥ smitaṁ tad-yuktena \| kiṁ vā,
utsmayenātyantādbhutena vīkṣitena kaṭākṣeṇaiva susvāgataṁ
svāgata-praśnādikaṁ vidadhuḥ, vacasā svāgata-praśnād api tenaiva tasya
prīty-utpatteḥ, ata eva tair api vyākhyātam---priyam iti \|\| 35 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ibhādibhiḥ susaṅkale
ativyāpteḥ upalabhya sākṣād-dṛṣṭvā paścāt samyag-darśanārthaṁ
puṣpa-vikṣepārthañ ca gṛhādhi-rūḍhāḥ satyaḥ ut utkṛṣṭaḥ smayaḥ
svarati-vyañjakaṁ smitaṁ tad-yuktena vīkṣitena kaṭākṣeṇaiva susvāgataṁ
svāgata-praśnādikaṁ vidadhuḥ taddhi prīty arthaṁ vidhīyate
tādṛśa-vīkṣitena tv atiśayena sā jāyata iti tatsthāne tat-prayogāt ata
eva tair api vyākhyātaṁ priyam iti yad vā, susvāgata-śabdenātra tad
upalakṣaṇatvenātithya-mātraṁ lakṣitaṁ yad vā, viśeṣeṇa vyañjanāya dadhuś
cakruḥ \|\| 35 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.36 \|\|**

**ūcuḥ striyaḥ pathi nirīkṣya mukunda-patnīs**

**tārā yathoḍupa-sahāḥ kim akāry amūbhiḥ \|**

**yac cakṣuṣāṁ puruṣa-maulir udāra-hāsa-**

**līlāvaloka-kalayotsavam ātanoti \|\|**

**śrīdhara-svāmī (bhāvārtha-dīpikā) :** uḍupa-sahaḥ, candra-saha-carā
ity arthaḥ \| amūbhiḥ kiṁ puṇyam akāri \|\|36\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
uḍupa-śabdasyānekārthatvād itthaṁ vyākhyeyam iti bhāvaḥ \| candre plave
śive\'bdhau ca kīrtyata uḍupa-dhvaniḥ iti niruktiḥ \| yāsāṁ caḍhūṁṣi
yac-cayūṁṣi teṣām \|\|36\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
pathītyantaḥ-pura-praveśārtha rāja-mārge gacchantīrity arthaḥ \|
mukundasya patnar iti tāsām api paramānanda-pradatvaṁ sūcayati \| tārā
yatheti dṛṣṭāntena sahaiva gamanādikaṁ dyotayati \| yāsāṁ cakṣuṣām udāra
utkṛṣṭaḥ sarvānandaprado vā hāsas tad-yuktā līlayāvaloka-kalā kaṭākṣaḥ,
avalokana-bhaṅgī vā, tayotsavaṁ sukha-viśeṣam uta samyak tanoti, yataḥ
puruṣa-mauliḥ puruṣottama ity aśeṣa-rūpa-guṇādi-sevitatvam uktam \|
vividha-madhurānya-krīḍayā tāsāṁ sarbendriyotsava vistāraṇe saty api
kevalam asyā evoktiḥ, tābhis tasyā api marama-daurlabhyena bahumananāt,
yad vā, dhāṣyaparihārārtham iti \|\|36\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mukunda-patnīḥ
mukunda-sahitās tat-patnīrity arthaḥ \| striyo\'trāntaḥpura-vāsinyaḥ
pathītyantaḥ-pura-praveśārthaṁ nirjanīkṛtya yoṣidbhir evādhiṣṭhite
tad-vahiḥ kakṣa-mārge tārā yatheti dṛṣṭāntena sahaiva gamanādikaṁ
dyotayati tad-dṛṣṭāntatvañ ca tāsāṁ
mahā-jana-saṅga-tadāvaraṇa-darśana-mātreṇa tat-sphūrter eva na tu
sākṣād-darśanāt yāsāṁ cakṣuṣām udāra utkṛṣṭaḥ sarvānandaprado vā hāsaḥ
tad-yuktāyā līlayā\'valoka-kalā-kaṭākṣaḥ avalokana-bhaṅgī vā tayotsavaṁ
sukha-viśeṣam ā samyaka tanoti yataḥ puruṣa-mauliḥ puruṣottamaḥ ity
aśeṣa-sundara-rūpa-guṇādise vitatvam uktaṁ
vividha-madhurālāpa-krīḍāsambhave\'pi kevalāvaloka-kalāyā eva varṇanam
tābhis tasyā api parama-daurlabhyena bahu-mananāt yad vā,
dhāṣyaparihārābhiprāyāt \|\|36\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uḍupa-sahāḥ
tārādhipa-sahitāḥ tārā yathā śobhamānāḥ amūbhiḥ kim akāri kim adbhutaṁ
puṇyam ācaritam \|\|36\|\|

**\...**

**\|\| 10.71.37 \|\|**

**tatra tatropasaṅgamya paurā maṅgala-pāṇayaḥ \|**

**cakruḥ saparyāṁ kṛṣṇāya śreṇī-mukhyā hatainasaḥ \|\|**

**śrīdhara-svāmī (bhāvārtha-dīpikā) :** śreṇya eka-śilpopajīvināṁ
saṅghās teṣu mukhyāś ca \|\|37\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra-tatra sthale-sthale
śreṇī rājau tathā saṅgha eka-śilpopajīvinām iti dharaṇiḥ \| yad vā,
śreṇī-mukhyā nagara-pradhānāḥ \|\|37\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra tatra mārga-madhye
pratisthānaṁ paurāḥ pura-vāsi-janā maṅgalaṁ dadhyakṣatādi-dravyaṁ
tad-yuktāṇayaḥ kṛṣṇāya sarva-karṣakāyeti gṛhasthitair aśeṣair eva
dravyais tat-saparyābhipretā \| yato hatainaso viśuddha-cittāḥ \| kiṁ
vā, anyeṣām api pāpaghnā ity arthaḥ \|\|37\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punar anusandhāya
nagaravṛttaṁ varṇayati-tatra-tatreti \| hatainasaḥ sarve tad
antarāya-karma-rahitās tat-prabhṛti-jātāḥ tat-smaraṇasya sadānugateḥ
caturthī tādarthye \|\|37\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śreṇya eka-śilpopajīvinyo
janatās tāsu mukhyāḥ \|\| 37-39 \|\|

**\...**

**\|\| 10.71.38 \|\|**

**antaḥ-pura-janaiḥ prītyā mukundaḥ phulla-locanaiḥ \|**

**sa-sambhramair abhyupetaḥ prāviśad rāja-mandiram \|\|**

**śrīdhara-svāmī (bhāvārtha-dīpikā) :** abhyupeto'bhigamanena sat-kṛtaḥ
\|\|38\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prītyā phullāni locanāni
yeṣāṁ taiḥ, yato mukundo locanānāṁ paramānanda-prada-rūpa ity arthaḥ \|
ataḥ sambhramaḥ sādhvasa ādaro vā tat-sahitaiḥ, abhimukhe upetaḥ
saṅgataḥ san prakarṣeṇa līlā-gatyā sakala-parivāra-sāhity-ādin āviśat
\|\|38\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānukrama-prāptam
antaḥpura-praveśavṛttam eva varṇayitum āha---antar iti \| prītyā
phullāni locanāni yeṣāṁ taiḥ ataḥ sambhramas tvarā tat-sahitaiḥ
abhimukhe upetaḥ saṅgas tas san prakarṣeṇa madhura-gamanena
tat-tat-parikara-śobhā-viśeṣeṇa cāviśat \|\|38\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.39 \|\|**

**pṛthā vilokya bhrātreyaṁ kṛṣṇaṁ tri-bhuvaneśvaram \|**

**prītātmotthāya paryaṅkāt sa-snuṣā pariṣasvaje \|\|**

**śrīdhara-svāmī (bhāvārtha-dīpikā) :** sa-snuṣā draupadī-sahitā
\|\|39\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhigamanena
sammukha-gamanena snuṣā putra-vadhūḥ \| snuṣayā saha sasnuṣā pṛthā
pariṣasvaje \| snuṣā tu paścāt-sthitvaiva namratvādinā tam
ādṛtavatītyagre vakṣyate \| yady api vidyamānatā mātrārthasya
saha-śabdena samāsaḥ kintvekakriyāyogina eveti śabda-smṛtis tathāpyatra
vakṣyamāṇarītyā samāsasyārṣatvam aṅgīkāryam \|\|39\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhrātreyam iti
parama-sneha-viṣayatvam, tribhuvaneśvaram iti paramaiśvaryaṁ
daurlabhyañcoktam \| ato vilokya sākṣād-dṛṣṭvā prītātmā hṛṣṭacittā satī,
ataḥ paryaṅkād utthāyeti sva-gṛhe sthitā dūrato vilokya sva-paryād
utthāyāgamyety arthaḥ \| yad vā, śrī-bhagavat-sandarśanāpekṣayā prāg eva
mukhya-rājamandire samāgatā paścāt-tat-sākṣād-darśanena premodrekāturā
satī paryaṅkād utthātum aśaktāpi kathañcitthāyety arthaḥ \| paritaḥ
saṣvaje āliṅgitavatī \|\|39\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhrātreyam iti
parama-sneha-viṣayatvaṁ tañ ca tribhuvaneśvaram iti paramollāsa-hetutvaṁ
paryaṅkād utthāyeti śrī-bhagavat sandarśanāpekṣayā prāg eva
mukhya-rāja-mandire samāgatyopaviṣṭā paścāt-sākṣād-darśanena
premodrekādāturā satī paryaṅkād utthātum aśaktāpi kathañcid utthāyety
arthaḥ snuṣayā saha vartamāno pṛthā pariṣasvajesnuṣā tu

tat-paścāt sthitvaiva namratvādinā tam ādṛtavatīty agre vakṣyate yady
api vidyamānatā-mātrārthasya saha-śabdasya na samāsaḥ kintv
ekakriyā-yogina eveti śabda-smṛtis tathāpy atra vakṣyamāṇayā rītyā
samāsasyārṣatvam apy aṅgīkāryam \|\|39\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** pṛthāvilokyety ādi sasnuṣā
draupadyā saha utthitā pariṣasvaje ityutthāna eva tat-sāhityam \|\|
39-46 \|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** pṛthāvilokyety ādi sasnuṣā
draupadyā saha utthitā pariṣasvaje ity utthāna eva tat-sāhity am \|\|
39-46 \|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.71.40 \|\|**

**govindaṁ gṛham ānīya deva-deveśam ādṛtaḥ \|**

**pūjāyāṁ nāvidat kṛtyaṁ pramodopahato nṛpaḥ \|\|**

**śrīdhara-svāmī (bhāvārtha-dīpikā) :** kṛtyaṁ prakāra-viśeṣam \|
pramodenopahato'bhibhūtaḥ \|\|40\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** govindaṁ
śabda-mātraika-gocaram \| kathañcit prākaṭye\'pi \| deva-devānāṁ
śrī-brahmādīnām apīśam \| ādṛta iti \| kathaṁ sambhrānta itas tato
dhāvasy ahaṁ tvad-adhīna evālaṁ pūjā-prayāsena sukham atropaviśa tvāṁ
paśyānītyevaṁ bahudhā kṛṣṇenādṛtaḥ san nṛpaḥ sarva-pūjopayogi-sampādane
samartho\'pi nāvindat \| tatra hetuḥ---pramodena bhagavad
āgamana-janyāhlādena \|\|40\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sasnuṣā
pariṣasvaje-draupadī-sahitā utthāya pariṣasvaje, utthāne ca sāhityaṁ
paścāt kṛṣṇā taṁ nanāmety arthaḥ \|\| 40-46 \|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** govindaṁ pṛthvyām
avatīrṇaṁ sākṣād-bhagavantam, ato deva-devānāṁ śrī-brahmādīnām apīśam \|
evaṁ parama-daurlabhyam ukta, ādṛtaḥ sādaraḥ, yad vā, kathaṁ
sambhrānto\'si, tatas-tato dhāvasi, ahaṁ tvad adhīna eva, alaṁ
pūjā-prayāsena, sukham atropaviśa, cirāttvāṁ paśyamīty evaṁ
bahudhā-kṛṣṇenādṛtaḥ san, nṛpa iti sarva-karmākauśalādikaṁ
pūjāsādhanasahāy ādi-sampannatvañ ca sūcitam \| tathāpi
nāvidadanusandhātum api nāśaknot, yataḥ pramodopahataḥ \|\|40\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** govindaṁ śabda-mātra-gocaraṁ
kathañcit-prākaṭye\'pi deva-devānāṁ śrī-brahmādīnām apīśam evaṁ
parama-daurlabhyam uktam ādṛtaḥ sādaraḥ yad vā, kathaṁ-sambhrānto\'si
tatas-tato dhāvasi ayaṁ tvad-adhīna eva alaṁ pūjā-prayāsena sukham
atropaviśācirāttvāṁ paśyānīty evaṁ bahudhā kṛṣṇenādṛtas san nṛpa iti
sarva-karma-kauśalādika-pūjā-sādhana-sahāyādi-sampannatvañ ca sūcitaṁ
tathāpi nāvidat anusandhātum api nāśaknot yataḥ pramodopahataḥ
\|\|40\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛtyaṁ samucita-prakāram
\|\|40\|\|

**\...**

**\|\| 10.71.41 \|\|**

**pitṛ-ṣvasur guru-strīṇāṁ kṛṣṇaś cakre \'bhivādanam \|**

**svayaṁ ca kṛṣṇayā rājan bhaginyā cābhivanditaḥ \|\|**

**śrīdhara-svāmī (bhāvārtha-dīpikā) :** guru-strīṇāṁ ca \| kṛṣṇayā
draupadyā \| bhaginyā subhadrayā \|\|41\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pitṛṣvasuḥ pṛthāyāḥ \|
guru-strīṇāṁ bāhlīkādi-bhāryāṇām \| bhaginyety ukter jyeṣṭhabhrātuḥ
kaniṣṭha-bhaginyā apy abhivādanaṁ kartavyam eveti sūcitam \| \|
īśvaratvād vā sarva-namasya iti \|\|41\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ teṣām
atyanta-harṣa-sambhrameṇa vyavahārasyāsiddhiṁ dṛṣṭvā svayam evāpālayad
ity āha---pitṛṣvasur iti guru-striyaḥ śrī-draupadī-vyatiriktāḥ
śrī-yudhiṣṭhira-bhīmayor bhāryāḥ, tat-purohitādīnāṁ vā patnyas tāsām,
kṛṣṇaḥ vyavahāreṇāpi sarva-cittākarṣakaḥ, he rājan iti aho mahābhāgyaṁ
te, yat-tādṛśakule jāto\'sīti bhāvaḥ, yad vā, nija-guṇādyatiprakaṭanena
premāśrupītādinā vā rājamānaḥ \|\|41\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-kṛṣṇas tv evaṁ teṣām
atyanta-harṣa-sambhrameṇa vyavahārasyāpūrṇatve\'py atipūrṇatvaṁ
matvānantarakṛtyaṁ cakārety āha---pitṛṣvasur iti \| he rājann iti aho
bhāgyaṁ yat-tādṛśa-kule jāto\'sīti bhāvaḥ \|\|41\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇayā draupadyā \|
bhaginyā subhadrayā \|\|41\|\|

**\...**

**\|\| 10.71.42 \|\|**

**śvaśrvā sañcoditā kṛṣṇā kṛṣṇa-patnīś ca sarvaśaḥ \|**

**ānarca rukmiṇīṁ satyāṁ bhadrāṁ jāmbavatīṁ tathā \|\|**

**śrīdhara-svāmī (bhāvārtha-dīpikā) :** ānarca arcitavatī \|\|42\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śvaśrvā pṛthayā \| śaibyām
iti mitravindāv-iśeṣaṇaṁ dvitīya-tathā-śabdenānuktata-samuccāyakena
lakṣmaṇā ca gṛhītā \| yad vā, śivaṁ \| śubhaṁ tad-yuktāṁ
sarva-sukha-pūrṇāṁ lakṣmaṇām ity arthaḥ \|\|42\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śvaśrveti yugmakam \| samyak
tat-tad anurūpa-pūjā-dravyopadeśa-sahāya-varga-niyojanādinā moditā satī
kṛṣṇa-patnīr iti kṛṣṇasyeva tāsām apy arcyatvaṁ
cakārāt-tat-putrādivadhūḥ kanyādyāś ca sarvaśa iti sarvā eva pratyekaṁ
sarva-prakāraiś cety arthaḥ \| śaibyām iti mitravindāyā eva viśeṣaṇaṁ
dvitīya-tathā-śabdenā-nuktasamuccayārthakena lakṣaṇā ca gṛhītā yad vā,
śaibyāṁ śivaṁ śubhaṁ tad-yuktā sarva-sukha-lakṣaṇāṁ lakṣmaṇām ity arthaḥ
\|\| 42-43 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śvaśrvā kuntyā \|\| 42-43
\|\|

**\...**

**\|\| 10.71.43 \|\|**

**kālindīṁ mitravindāṁ ca śaibyāṁ nāgnajitīṁ satīm \|**

**anyāś cābhyāgatā yās tu vāsaḥ-sraṅ-maṇḍanādibhiḥ \|\|**

**śrīdhara-svāmī (bhāvārtha-dīpikā) :** anyāś ca yāḥ
kṛṣṇa-patnyo'bhyāgatās tā api \|\|43\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyāḥ anuktanāmnyaḥ \|
abhyāgatās tatrāgatāḥ \| maṇḍanāni bhūṣaṇāni maṇḍanaṁ bhūṣaṇe klībaṁ
syāt-triṣv alaṅkariṣṇuni iti medinī \|\|43\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā),** **jīva-gosvāmī
(laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyak tat-tad
anurūpa-pūjā-dravyopadeśa-sahāya-varga-niyojanādinā coditā satī,
kṛṣṇasya patnīr iti kṛṣṇasyeva tāsām apy arcyatvaṁ sūcitam \|
ca-kārāt-tat-putrādi-vadhū-kanyādyāś ca \| sarvaśa iti sarvā eva
pratyekaṁ sarva-prakāreṇety arthaḥ \| śrī-satyabhāmā-jāmbavatyor madhye
śrī-bhadrāyā arcanaṁ pitṛbhyāṁ tayor ivāsyā api bhaktyā bhrātṛbhir
dānena tābhyāṁ sāmyāt tatheti samuccaye,

yad vā, śaibyāṁ sarva-śubha-lakṣaṇāṁ lakṣmaṇām ity arthaḥ \| nāgnajityāḥ
prāk tasyā arcanaṁ tasyā bhagavati bhāva-viśeṣāt, sa ca
kuru-kṣetrayātrāyāṁ tad-vākyād eva vyakto bhāvī \| śaibyām iti
mitravindāyā eva viśeṣaṇam,
dvitīya---tathā-śabdenānukta-samuccayārthakena lakṣmaṇā ca gṛhītaiva \|
tathety asya pareṇānvayaḥ \| yathāṣṭau tā mukhyās tenaiva prakāreṇa
anyāḥ śrī-kṛṣṇa-patnyaḥ putra-pautra-vadhvādayaś ca, ādi-śabdāt
bhogya-veśa-śayyādayaḥ \|\|43\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** śaibyām iti mitravṛndā-viśeṣaṇaṁ
dvitīyena tathā-śabdenānukta-samuccayārthakena lakṣmaṇā ca gṛhītā \|\|
43-46 \|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.71.44 \|\|**

**sukhaṁ nivāsayām āsa dharma-rājo janārdanam \|**

**sa-sainyaṁ sānugāmātyaṁ sa-bhāryaṁ ca navaṁ navam \|\|**

**śrīdhara-svāmī (bhāvārtha-dīpikā) :** pratyahaṁ navaṁ yathā bhavati
tathā sukhaṁ nivāsayām āsa \|\|44\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tā api kṛṣṇa-patnīr api
\|\|44\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** niveśayāmāsa
bāhyāntarādi-vibhāga-kalpanayā viśvakarmaṇā puranirmāṇe prāg eva tad
artha-racite mahā-vistīrṇa-niveśane nyavāsayat, yato dharma-rājaḥ
sarva-saddharma-śreṣṭha ity arthaḥ \| kiṁ ca, janair bhaktaiḥ sadā
draṣṭuṁ yācyata iti janārdanam, ato bhakta-pravareṇa tena tasya tathā
kartuṁ yujyetaiveti bhāvaḥ \| anugāḥ putra-pautrādaya uddhavādayaś ca,
amātyāḥ kṛtavādyāḥ, taiḥ sahitam \|\|44\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sukham iti ca yugmakam \|
tathā niveśane hetuḥ dharma-rājaḥ kiñ ca janair bhaktaiḥ sadā draṣṭuṁ
yācyata iti janārdanam ato bhakta-pravareṇa tena tasya tathā-kartuṁ
yujyetaiveti bhāvaḥ \|\|44\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratyahaṁ navaṁ navaṁ
yathā-syāt-tathā nivāsayāmāsa \|\|44\|\|

**\...**

**\|\| 10.71.45 \|\|**

**tarpayitvā khāṇḍavena vahniṁ phālguna-saṁyutaḥ \|**

**mocayitvā mayaṁ yena rājñe divyā sabhā kṛtā \|\|**

**śrīdhara-svāmī (bhāvārtha-dīpikā) :** kathaṁ bhūtam \| yaḥ premṇā
nityaṁ phālgunena saṁyutaḥ \| ata eva tasya sahāyena satā yena
khāṇḍavena vahniṁ tarpayitvā tatra ca mayaṁ mocayitvā taṁ mayaṁ prayujya
yudhiṣṭhirāya divyā sabhā kṛtā taṁ janārdanam \| anena rājñaḥ
kṛṣṇopakārānusmaraṇaṁ divyatvāt sabhāyā yathā-manorathaṁ
sarvāvakāśa-saṁpādanaṁ ca darśitam \|\| 45-46 \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaḥ kṛṣṇaḥ \| ata eva
nitya-saṁyutatvād eva tasyārjunasya \| yena kṛṣṇena \| tatra ca khāṇḍave
ca \| mayaṁ daityam \| taṁ khāṇḍava-vahnim uktaṁ prayujya prerya anena
sabhākāraṇādi-kathanena \| rājño yudhiṣṭhirasya \|\|45\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pūrva-kṛtād apy upakārād
adhunā adhikaṁ taṁ cikīrṣaṁś ciraṁ nyavasad iti vaktuṁ prāk kṛtam
upakāram āha---tarpayitveti \| kṛtā sampāditā, ata eva
priyāntara-cikīrṣayovāsa \| phālgunena saha bhaṭaiḥ śrī-sātyaky ādibhir
iti rājño\'tyanta-prīti-sampādanaṁ sūcitam \|\| 45-46 \|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpy etan-mātropakārasya
niṣkrayaṁ rājā na mene ity āha---**tarpayitvā** iti \| hṛtā arpitā
kṛteti pāṭhe sampāditā \|\|45\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yena divyā sabhā kṛtā taṁ
mayaṁ mocayitvā uvāsa tarpayitvety
ādi-śloka-dvayenāṣṭa-pañcāśattamādhyāya-proktaiva kathā punar atrāveśād
evānukathitā tataś cāyaṁ kramaḥ \|\|45\|\|

**\...**

**\|\| 10.71.46 \|\|**

**uvāsa katicin māsān rājñaḥ priya-cikīrṣayā \|**

**viharan ratham āruhya phālgunena bhaṭair vṛtaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarpayitvety
ādi-ślokadvayenāṣṭa-pañcāśattamādhyāyoktaiva kathā punar
atrāveśādevānukathitā \| tataś cāyaṁ kramaḥ \| indraprasthe
khāṇḍava-dāha---gāṇḍīvādi-prāpti-mṛgayā-kālindī-prāptir
vārṣika-cāturmāsavāsās tato
dvārakā-gamana-kālindī-bhadrādi-vivāha---naraka-vadhādi-bahu-kathānte
eva rājasūya-nimantraṇādikam iti jñeyam \|\| 46 \|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa tu
priyāntara-cikīrṣayovāsa phālgunena saha bhaṭaiḥ śrī-sātyaky ādibhiḥ
\|\| 46 \|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** indra-prasthe
khāṇḍava-dāha---gāṇḍīvādi-prāpti-mṛgayā-kālindī-prāpti-vārṣika-cāturmāsa-vāsāḥ
tato
dvārakā-gamana-kālindī-bhadrādi-vivāha---naraka-vadhādi-bahu-kathānta
eva rājasūya-nimantraṇādikam iti jñeyam \|\| 46 \|\|

iti sārārtha-darśinyāṁ harṣiṇyāṁ bhakti-cetasām \|

atraika-saptatitamo daśamo\'jani saṅgataḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe karṣaṇasyendra-prastha-gamanaṁ

nāmaika-saptatitamo'dhyāyaḥ \|

\|\| 71 \|\|

**\...**

(10.72)

## atha dvisaptatitamo'dhyāyaḥ

**rājasūyopakrame pāṇḍavānāṁ digvijayaḥ, bhīmena jarāsandha-vadhaś ca
\|**

**\|\| 10.72.1-2 \|\|**

**śrī-śuka uvāca---**

**ekadā tu sabhā-madhya āsthito munibhir vṛtaḥ \|**

**brāhmaṇaiḥ kṣatriyair vaiśyair bhrātṛbhiś ca yudhiṣṭhiraḥ \|\|**

**ācāryaiḥ kula-vṛddhaiś ca jñāti-sambandhi-bāndhavaiḥ \|**

**śṛṇvatām eva caiteṣām ābhāṣyedam uvāca ha \|\|**

**śrīdhara-svāmī (bhāvārtha-dīpikā) :**

tato dvi-saptatitame rājñā kārye nivedite \|

durjayaṁ māgadhaṁ buddhvā bhīmenāghātayad dhariḥ \|\|

**āsthitaḥ**, āsanam iti śeṣaḥ \|\|1\|\| **śṛṇvatām** eveti \| yat
prasannaḥ kṛṣṇaḥ karoti na tad anyaḥ kaścid api kartuṁ samartha iti
niścitya sarvān eva tān anādṛtya kṛṣṇam uvācety arthaḥ \| **ābhāṣya**
?bho bho kṛṣṇa bhakta-vatsala !\" ity evaṁ sambodhya \|\|2\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
sabhā-prāpyādy-anantaram \| *rājñā* yudhiṣṭhireṇa \| *kārye* yajña-rūpe
\| **ekadā** katipaya-dina-viśrāmottaraṁ yogya-samaya ity arthaḥ \|
*āsanaṁ* nṛpocitāsanam \|\|1\|\| eteṣāṁ muny-ādīnām \| *ity artha* iti
\| anādare ṣaṣṭhīyam iti dhyeyam \| **idaṁ** vakṣyamāṇam \|\|2\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tu**-śabdo bhinnopakrame \|
**ekadā** iti vijñāpyasyārthasya śrī-kṛṣṇasya cātigauraveṇāvasaram
alabhamānaḥ kadācit tasmin susampanne satīty arthaḥ \| tam eva
darśayati---**sabhā-madhya** ity-ādinā \| **munibhiḥ** śrī-vyāsādibhiḥ,
**brāhmaṇair** dhaumyādibhir nitya-bhojyamānair vānyai rājabhiḥ
śrī-drupadādyaiḥ, **vaiśyair** yuyutsor mātulādibhiḥ, **bhrātṛbhiḥ**
śrī-bhīmādibhiḥ, **ca**-kārān mātṛ-putrādibhiś ca \| **ācāryaiḥ**
śrī-droṇādibhiḥ, **kula-vṛddhaiḥ** śrī-bhīṣmādibhiḥ, **jñātayaḥ**
sapiṇḍāḥ, **sambandhino** vivāhādi-sambandhavantaḥ, sarveṣām apy
**eṣāṁ** tadānīṁ tatra samāgamo yajñe
mantrādy-artha-śrī-yudhiṣṭhireṇaivāhvānāt \| kiṁ vā, sa-parivārasya
śrī-bhagavato didṛkṣayākarṣaṇāt \| **ca**-kārād dhṛty-ādīnāṁ ca śṛṇvatsu
satsv etaiṣu sarveṣv iti teṣāṁ tatrānumodanārtham \| kiṁ vā, **śṛṇvatām
eṣām** agre mat-pratiṣṭhārtham avaśyam eva śrī-bhagavatā mad-yācñā
mantavyety āśayena \| **ha** harṣe \|\|1-2\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ekadā** iti yugmakam \|
dina-katipaya-viśramānantaraṁ yogyaṁ samayaṁ labdhvety arthaḥ \| tur
bhinnopakrame \| samayam eva darśayati---**sabhā-madhya** ity-ādinā
etad-apekṣayaiva bhagavān apy etāvantaṁ kālaṁ na prāptavān \|
**ca**-kārād bhrātṛ-putrādibhiś ca \| dvitīya-**ca**-kārād anyaiś ca
vṛddhaiḥ \|\|1\|\|

**bāndhavā** mitrāṇi taiś ca vṛtaḥ \| tatra **eṣāṁ** yugapat samāgamo
rāja-svabhāvāt viśeṣataḥ sa-parivārasyaivāgatasya śrī-bhagavato
darśanena nityākarṣaṇāt keṣāñcit tan-mantrādy-arthaṁ rājñaivāhvānāc ca
\| **ca**-kārād dhṛty-ādīnāṁ ca **śṛṇvatām** \| anyat taiḥ \|

yad vā, **āsthitaḥ** vakṣyamāṇa-stuti-yogyatvena vijñapty-artham āsanād
avatīrya **ā** samyak baddhāñjalitvādinā bhūmau **sthitaḥ** san
**śṛṇvatāṁ** śṛṇvatsu satsv eva teṣv iti **teṣām** apy
avaśya-śrāvayitavyānāṁ tad-anumodanenaivānumodanārthaṁ \| **ha** harṣe
\|\|2\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvi-saptatitame rājñaḥ kārye dattaṁ sva-sammatiḥ \|

bhīmenāghātayad kṛṣṇo māgadhaṁ prārthya mantrataḥ \|\|

**ā** samyaktayā **sthitaḥ** \|\|1\|\|

**\...**

**\|\| 10.72.3 \|\|**

**śrī-yudhiṣṭhira uvāca---**

**kratu-rājena govinda rājasūyena pāvanīḥ \|**

**yakṣye vibhūtīr bhavatas tat sampādaya naḥ prabho \|\|**

**śrīdhara-svāmī (bhāvārtha-dīpikā) : vibhūtīr** aṁśān \|\|3\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pāvanīḥ**
tvad-darśanenātmanaḥ pāvayantīti \| tathā ca tā api
tvad-darśana-dāpanena kṛtārthīkartum iti \|

> tasminn eva kratu-vare bhavantaṁ vai surādayaḥ \|
>
> didṛkṣavaḥ sameṣyanti rājānaś ca yaśasvinaḥ \|\|
>
> śravaṇāt kīrtanād dhyānāt pūyante\'nte-vasāyinaḥ \|
>
> tava brahma-mayeśasya kim utekṣābhimarśanam \|\| \[10.70.42-43\] ity
> uddhavokteḥ \|

he **govinda** iti \| nijāśeṣaiśvarya-prakaṭanārthaṁ bhuvy avatīrṇasya
tava bhaktānām asmākam īdṛg icchā yuktaiveti bhāvaḥ \| devādīnām api
tvad-vibhūti-buddhyaiva yajanād ātmano\'nanya-paratvam eva bharatavad
darśitam \| **pāvanīḥ** tvad-bhakti-vighnādi-doṣa-nirasanīs tṛptatvāt \|
tvāṁ sevatāṁ sura-kṛtā bahavo\'ntarāyāḥ ity-ukteḥ \| *aṁśān* indrādīn \|
vibhūtaḥ sampadaiśvaryotpatty-aṁśeṣu ca bhasmani iti dharaṇiḥ \|\|
**prabho** iti tvac-chaktyaiva rājasūyaḥ setsyatīti bhāvaḥ \| yad vā, he
**naḥ** pāṇḍavānāṁ **prabho** ! tvad-eka-parāṇām asmākaṁ manorathaḥ
kathaṁ na setsyati ? iti bhāvaḥ \|\|3\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kratu-rājena** iti
duṣkaratvam apekṣyatvaṁ ca sūcitam \| **bhavato vibhūtīr**
iti---devādīnām api tad-vibhūti-buddhyaiva yajanād
ātmano\'nanya-paratvaṁ dyotitam \| **yakṣye** yaṣṭum icchāmīty arthaḥ \|
kutaḥ? **pāvanīs** tvad-abhakti-vighnādi-doṣa-nirasanīḥ, etac
cātṛptatvād eva, he **govinda** ! iti nijāśeṣaiśvarya-prakaṭanārthaṁ
bhuvy avatīrṇasya tava bhaktānām asmākaṁ tādṛśehopapatter iti \| yakṣya
ity ekatvaṁ yajane tasyaikasyaiva prādhānyāt, **naḥ** iti ca bahutvaṁ
muny-ādi-saṁgraheṇa, teṣām api sarveṣāṁ tad-yajñāpekṣakatvāt \| **tac**
ca tava śaktyaiva **susampādyam** ity āśayena sambodhayati---**prabho**!
he sarva-śakti-yukteti \| yad vā, no\'smākaṁ tvad-eka-gatīnāṁ pāṇḍavānāṁ
prabho! svāmin! ato yuktam evaitad iti bhāvaḥ \|\|3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kratu-rājena** duṣkaratvam
apekṣyatvaṁ ca sūcitaṁ **bhavato vibhūtīr** iti devādīnām api
tad-vibhūti-buddhyaiva yajanād ātmano\'nanya-paratvaṁ dyotitaṁ dainyena
śrī-nāradavat pārameṣṭhya-kāmatvaṁ nirdiśya tad-yajane hetv-antaram
āha---**pāvanīḥ** tvad-bhakti-vighnādi-doṣa-nirasanīḥ etac cātṛptatvād
eva \| he **govinda** ! iti nijāśeṣaiśvarya-prakaṭanārthaṁ bhuvy
avatīrṇasya tava bhaktānām asmākaṁ tādṛśecchā yukteti bhāvaḥ \|
**yakṣye** ity ekatvaṁ yajane tasyaikasyaiva prādhānyāt \| **na** iti
bahutvaṁ tu bhrātr-ādi-muny-ādi-saṅgraheṇa teṣām api sarveṣāṁ
tad-yajñāpekṣakatvāt **tac** ca tava śaktyaiva **susampādyam** ity
āśayena sambodhayati---**prabho** ! he sarva-śakti-yukta ! iti \| ata
eva siddhavan nirdeśam evākaravaṁ yakṣya itīti bhāvaḥ \| yad vā,
no\'smākaṁ pāṇḍavānāṁ tvad-eka-gatīnāṁ prabho svāmin ato yuktam evaitad
iti bhāvaḥ \|\|3\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** eṣa prāyo bahiḥ
sampattidarśana-mātracamatkārī bahiraṅgadi-loka-sura-taror
yathā-yogyo\'yaṁ mā bhajantv iti vaiṣamyaṁ nāsti \| kintu
saṁsevyamānānām eva sambandhe prasāda eva syāt tathā tavety arthā
tathāpy atra tava bhajana-sevānurūpam evodayaḥ phalaṁ na syāt kintu
adhiko\'pi syāt vaidāt sevā-vaiguṇye viparyayaḥ phalābhāvo\'pi na syād
ity arthaḥ \| tulasī-dala-mātreṇa ity-ādeḥ tyaktvā sva-dharmam \[bhā.pu.
1.5.17\] ity-ādeś ca \|\|1-6\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : vibhūtīr** iti devādīn api
tvad-vibhūti-buddhyaiva **yakṣye** ity-ādi bharatavat svasya
tad-ananta-paratvaṁ dyotitam \| **pāvanīḥ** tvām ālokyātmanaḥ pāvayantīr
iti tvad-darśanayā ā api kṛtārthī-kartum iti bhāvaḥ \| **tad** yajanam
\|\|3\|\|

**\...**

**\|\| 10.72.4 \|\|**

**tvat-pāduke avirataṁ pari ye caranti**

**dhyāyanty abhadra-naśane śucayo gṛṇanti \|**

**vindanti te kamala-nābha bhavāpavargam**

**āśāsate yadi ta āśiṣa īśa nānye \|\|**

**śrīdhara-svāmī (bhāvārtha-dīpikā) :** eṣa cakra-vartināṁ mano-rathaḥ
kathaṁ tvayā kriyate ? iti ced ata āha---**tvat-pāduke** iti \| **pari
ye caranti** iti yac-chabda-vyavadhānam ārṣam \| ye paricaranti dehena
\| **dhyāyanti** manasā \| **abhadrasya naśane** nāśake \| **gṛṇanti**
vācā \| te **bhavasyāpavargaṁ** mokṣaṁ **vindanti** \| **yady**
**āśāsate** tarhy **āśiṣo**'pi ta eva vindanti, **nānye**
cakravartino'pi \|\|4\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavad-ākṣepāśaṅkāṁ
vārayati---*eṣa* ity-ādinā \| **paricaranti** nityaṁ pūjayanti \|
abhadraṁ naśyata ābhyām ity **abhadra-naśane** **āśāsata** icchanti
āśiṣo\'bhilaṣitārthāt ta eva pāda-sevakā eva **tava** **pāduke**
upānahāv api kiṁ punaḥ sākṣāt tvac-caraṇābja-dvayaṁ **paricaranti** iti
kaimutyaṁ jñeyam \| evam agre\'pi \| tato\'py anāyāsena ye kadāpi
**gṛṇanti** śrī-kṛṣṇa-pāduke eva mama gatir iti kīrtayanti mātraṁ yatas
te svata eva **abhadra-naśane,** ataḥ **śucayo**
bahir-antar-bhakti-vighātakābhadra-rahitās te bhakti-mātra-puruṣārthā
api **yadi** kathañcid bhakty-upayuktatvena **āśāsate**
tadā**\'pavargaṁ** saṁsāra-dhvaṁsam **āśiṣaḥ** sarvāprākṛtāṁś ca kāmān
vindanti \|

> sarvaṁ mad-bhakti-yogena mad-bhakto labhate\'ñjasā \|
>
> svargāpavargaṁ mad-dhāma kathañcid yadi vāñchati \|\| \[bhā.pu.
> 11.20.33\] iti svayaṁ bhagavad-ukteḥ \|

na tv anye sarvāsām api siddhīnāṁ mūlaṁ tvac-caraṇārcanam \[bhā.pu.
10.81.19\] ity-ādeḥ \| ubhayatrāpi hetuḥ---he **kamala-nābha** !
svāṁśena sarvāśraya ! he **īśa** ! sarveśvara ! iti toṣiṇī-kārāḥ \|

atra viśvanāthaḥ---tvac-caraṇa-sarojaṁ paśyatāṁ tvayāpy
apāra-kṛpayātma-sātkṛtānām asmākaṁ rājasūye khalu na ko\'py āgrahaḥ kiṁ
tu tvām atratyā dṛṣṭāntaḥ-karaṇāḥ kecit parameśvaraṁ na manyante naram
eva matvā pratyuta doṣa-darśino nindanty etad-asmākaṁ śalyam ato
rājasūya-miṣeṇa brahma-rudrādīn sarvajñān brahmarṣyādīn api devādīn api
caturdaśa-lokasthān āhūya kācit sabhā kāryā \| tatra sarvāgrima-pūjā
tair yasya sthāpayiṣyate sa eva parameśvara iti sākṣād darśayitvā
hṛcchalyaṁ tan-niṣkāsanīyam ity eva mad-abhīpsitam ity āha---tvad iti
tribhiḥ \| abhadrasyāvidyā-paryantasya naśanaṁ yābhyāṁ te ye dhyāyanti
yady āśāsate tarhi ta eva vindanti na tv anye tvac-caraṇānarcakāḥ
karmi-prabhṛtayaḥ \| kintu tvad-bhaktā naivāśāsata ity arthaḥ \| asmākaṁ
tu tvac-caraṇāśritānāṁ tvāṁ sākṣād eva paśyatām anya-kāmanābhāve
kaimutyam eveti bhāvaḥ \|\|4\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tvatpāduke---astu
tāvat tava padayoḥ paricaraṇaṁ pādukā-sevaiva kiṁ karomi,
bhavasyāpavargastyāgaḥ bhavāt apavargo muktiḥ premākārā vṛttirvā, taṁ
vindanti \| bhadraṁ bho bhavāpavarga eva bhavatāṁ bhāvī, kim anyena?
tatrāha---āśiṣo'pīpsitāny api ta eva vindanti, nānye yadi āśāsate \|
ato'smākāmadānīmidam evepsitaṁ kārayitavyam \|\|4\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tava pāduke** upānahāv api,
kiṁ punaḥ sākṣāt tvat-pādābja-dvayam tvat-padair aṅkitā bhāti
sva-lakṣaṇa-vilakṣitaiḥ \[bhā.pu. 1.8.39\] iti
prathama-skandhokta-śrī-kuntī-vākyānusāreṇa śrī-dharaṇy-anugrahārtham,
tatrāpi pādukayor adhāraṇena, tayor abhāve bodhyamāne\'pi tad-uktir
bhaktar mahārājopacāra-varga-madhye\'rpaṇena \| yad vā, dainya-bhareṇa
\| kiṁ vā, priya-janānāṁ keṣāñcid āgraheṇa kadācit svīkārāt \| yad vā,
paricchada-varga-madhye svatas tayor vidyamānatvād avirataṁ
paricaryādi-trayaṁ kurvantīti sva-dehādi-traya-sāphalyārthaṁ sadā tatra
tatra sal-lokānāṁ \| kiṁ vā, rasodayena bhaktānāṁ svata eva pravṛtteḥ \|
yad vā, aviratam abhadra-naśane sadā sa-mūlāśeṣa-duḥkha-nāśake śṛṇvanti
\| veti vikalpo\'nusandheyaḥ, trayāṇāmekenaiva sarvaprāpteḥ \| śucaya
iti saṅkarmādibhiḥ śuddhacittānām eva tatra pravṛtteḥ, iti
sarva-dharmāṇāṁ tatsādhanatvamabhipretam \| yad vā, jagatpāvanā
agnivaddīptimanto vā santo vindanti, paricaryādīnāṁ
yathottaramanāyāsasādhyatve nyūnatvaṁ kaimutikanyāyenaiva vyākhyā \|
tatra ca prāṇāyāmādipūrvakāddhyānaduccāraṇasya nyūnatvaṁ vyaktam eva,
bhavasya vidhiduḥkhamayasya saṁsārasyāpavargam\| yad vā,
bhavo\'bhyudayastad-rūpamapavargaṁ mokṣaṁ śrī-vaikuṇṭha-lokam ity arthaḥ
\| he kamalanābheti---sarva-lokamayatvasya
śrībrahmayonipadmodbhavanāmitvena tasya
sarveśvaratvamanantādbhutaśaktimattvaṁ ca sūcitam \| ayaṁ paricaraṇādau
bhavāpavargalābhe\'pi heturjñeyaḥ\| yad vā, kamalākārā nābhiryasyeti
saundaryaṁ parameśvaralakṣaṇaṁ coktam \| yadīti bhaktirasikatvena na
vāñchanty eva, yadi kadāpi kenāpi hetunāśāsata ity arthaḥ \| āśiṣaḥ
kāmān abhīṣṭārthān vā vindanti\| he īśeti tāsām api tvadekādhīnatvāt \|
kiṁ vā, tvat-paricaryādy-abhāvena cakravartinām apy anāthatayā tatra
śaktyabhāvād iti bhāvaḥ \| anyat tair vyākhyātam \| yad vā,
bhavāpavargaṁ mokṣam, āśiṣaś ca tattatkāmasvasevakādyapekṣayā
bhavatparicaryopayogitvena vā \| yad vā, āśāsate anye paricaryādihīnā
yogayāgādināpi na vindantīty arthaḥ \| anyat samānam \|\|4\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tava pāduke upānahau api kiṁ
punaḥ sākṣāttvatpādābjadvayam avirataṁ ye paricaranti evam agre\'pi
kaimutyam evābhipreyate tato\'pyanāyāsena ye vā kadācid api dhyāyanti
tato\'pyanāyāsena ye vā kadācid api gṛṇanti śrī-kṛṣṇa-pāduke eva mama
gatir ity-ādi kīrtayanti mātraṁ yatas te svata evābhadra-naśane ataḥ
śucayo bahir-antar-bhakti-vighātakā bhadra-rahitāḥ te
bhakti-mātra-puruṣārthā api yadi kathañcid-bhakty-upayuktatvaṁ na
āśāsate tadāpavargaṁ saṁsāra-dhvaṁsam āśiṣaḥ sarvān prākṛtān aprākṛtāṁś
ca kāmān vindanti---

> sarvaṁ mad-bhakti-yogena mad-bhakto labhate\'ñjasā \|
>
> svargāpavargaṁ mad-dhāma kathañcid yadi vāñchati \|\| \[bhā.pu.
> 11.20.33\] iti

svayaṁ bhagavadvākyāt na tv anye sarvāsām api siddhīnāṁ mūlaṁ
tac-caraṇārcanam \[bhā.pu. 10.81.19\] ity-ādeḥ ubhayatrāpi hetuḥ he
kamalanābha! he svāṁśena sarva-lokāśrayeti he īśa! sarveśvareti ca yad
vā, āśiṣo vindantītyatraivāviratam iti yojyam \|\|4\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
tvat-pāduke ity-ādi \| astu tāvat tava pādayoḥ paricaraṇam, tava
pādukā-sevaiva kiṁ na karotīti bhāvaḥ \| astu dūre tvat-pādayoḥ
paricaraṇaṁ, dhyānam eva kiṁ na karotīty āha---dhyāyantīti \| astu
dhyānam, kīrtanam api tayoḥ kiṁ na karotīty āha---gṛṇantīti \|
bhavāpavargaṁ saṁsāra-mokṣam \| nanu bhavatām api bhavāpavarga eva
bhāvī, kim anyenety āha---āśāsata ity-ādi \| bhavāpavargas tv āvaśyaka
eva, kintu yady anyad apy āśiṣa āśāste, tadā ta eva vindanti, nānye \|
ato'smākam idānīm idam evepsitaṁ sampādyatām iti bhāvaḥ \|\|4\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvac-caraṇa-sarojaṁ
paśyatāṁ tvayāpy apāra-kṛpayā ātma-sātkṛtānām asmākaṁ rājasūye khalu na
ko\'py āgrahaḥ kintu tvām atratyāḥ dṛṣṭāntaḥ-karaṇāḥ kecit parameśvaraṁ
na manyante naram eva matvā pratyuta doṣa-darśino nindanty etad
evāsmākaṁ hṛc-chalyam ato rājasūya-miṣeṇa brahma-rudrādīn sarvajñān
brahmādīn api devādīn api caturdaśa-loka-sthān āhūya kācit sabhā
kartavyā tatra sarvāgrima-pūjā tair yasya vyavasthāpayiṣyate sa eva
parameśvara iti sākṣād darśayitvā hṛc-chalyaṁ taniṣkāsanīyam ity evam ad
abhīpsitam ity āha---tvad iti tribhiḥ \| pari ye carantīti
yac-chabda-vyavadhānam ārṣam abhadrasyāvidyā-paryantasyāpi **naśanaṁ**
nāśo yābhyāṁ te \| ye vā **dhyāyanti** yady **āśāsate** tarhi ta eva
**vindanti,** na tv anye tvac-caraṇānarcakāḥ sarve\'pi karmi-prabhṛtayaḥ
\| kintu tvad-bhaktā naivavāśāsate ity arthaḥ \| asmākaṁ tu
tvac-caraṇāśritānāṁ tvāṁ sākṣād eva **paśyatām** anya-kāmanābhāve \|
kaimutyam eveti bhāvaḥ \|\|4\|\|

**\...**

**\|\| 10.72.5 \|\|**

**tad deva-deva bhavataś caraṇāravinda-**

**sevānubhāvam iha paśyatu loka eṣaḥ \|**

**ye tvāṁ bhajanti na bhajanty uta vobhayeṣāṁ**

**niṣṭhāṁ pradarśaya vibho kuru-sṛñjayānām \|\|**

**śrīdhara-svāmī (bhāvārtha-dīpikā) : bhagavato** bhakta-pakṣa-pātam
āviṣkārayann āha---**tad deva-deva** ! iti \| **tat** tasmāt **paśyatu**
sākṣāt \| evaṁ niścite'pi ye karmādi-pradhānāḥ \| kecit **kuru-sṛñjayā**
bhagavad-bhaktiṁ na bahu manyante **teṣāṁ** moha-nivṛttaye **ye tvāṁ
bhajanti** yadi **vā na bhajanti,** teṣām **ubhayeṣāṁ niṣṭhāṁ** sthitiṁ
**pradarśaya** \|\|5\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *āviṣkārayan* yato
bhavac-caraṇa-sevā-phalam anubhava-siddham, ato **loko**\'pi
pratyakṣa-pramāṇottha-māhātmyaṁ dṛg-viṣayaṁ karotv iti prārthayann ity
arthaḥ \| yad yasmād īdṛśas te **sevānubhāvaḥ,** **tat** tasmād dhetoḥ
\| *evaṁ niścite\'pi* bhagavad-bhaktir aihikāmuṣmika-phaladāstīty evaṁ
nirṇīte\'pi \| *teṣām* abhaktānām \|\|5\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu kim anayā
parama-bhaktānāṁ vaḥ karma-vāsanayā ? satyaṁ, tava bhaktānāṁ abhaktānāṁ
ca tattvaṁ sarve **paśyantv** iti loke tvan-mahima-vyakti-hetor evety
āha---**tad deva-deva** ! ity-ādi \| **na bhajanty uta** iti
duryodhanādīn praty ākṣepaḥ \|\|5\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kutas tarhi
mad-bhakti-rasikena tvayā paricaryādikaṁ hitvā rājasūyam iṣyate?
tatrāha---**tad** iti \| tasmāt tad-bhaktaika-prāpya-sarvārthatvād
dhetoḥ, **iha** martya-loke mad-gṛhe vā, eṣa [vividha-vāsanaḥ]{.mark} \|
kiṁ vā, jagati vartamānaḥ sarvo\'pi \| yad vā, adhunātana ity arthaḥ \|
he **devānāṁ** jagat-pūjyānāṁ śrī-brahmādīnām api **deva** ! iti
**sevānubhāvasya** asādhāraṇyam abhipretam, **ubhayeṣāṁ**
bhakty-abhaktibhyāṁ dvividhānāṁ **kuru-sṛñjayānāṁ niṣṭhām** \| bhaktāḥ
siddha-sarvārthāḥ sadā sukhinaḥ, abhaktāś ca viparītā ity etal-lakṣaṇāṁ
loke **pra**karṣeṇa sarveṣāṁ pratyakṣatvādinā **darśaya** \| tatra ca
tvaṁ sarvathā samarthatara evety āśayenāha---**vibho** ! he parameśvara
! iti \| tataś ca karmādi-parā api sarve tvad-bhaktim evāśrayiṣyantīti,
tvad-bhakti-vistāraṇārtham eva rājasūyaṁ cikīrṣāmīti bhāvaḥ \| anyat
tair vyākhyātam \|

yad vā, karmaṇi ṣaṣṭhī, **ubhayeṣāṁ** janānāṁ **niṣṭhāṁ** **kurūn
sṛñjayāṁś** ca prati **pradarśaya**, tathāpi bhāvaḥ sa eva paryavasyati
\| sākṣāt tathānuktiś ca vinayāt \| yad vā, prāyas teṣāṁ
tvad-abhaktatayā tat-pradarśanenānandotpatter iti bhāvaḥ \| yad vā, he
kurv-ādīnāṁ prabho ! tvadīyānāṁ sarveṣām eṣāṁ prīty-artham iti bhāvaḥ \|
anyat samānam \|\|5\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, kutas tarhi
mad-bhakti-mahimajñena tvayā paricaryādikaṁ hitvā rājasūyam iṣyate?
tatrāha---**tad** iti \| yasmād evam eva satyaṁ, **tat** tasmāt \| he
**deva-deva**! sarvārādhya-gaṇānām apy ārādhya ! evaṁ yadyapi
tvat-paricaryayaiva sarva-deva-tṛptiḥ siddhyatīti vayaṁ jānīmaḥ,
tathāpīty arthaḥ \| tat kim ? ity ataḥ āha---**iha** sarva-loka-kṛpāmaye
bhavad-avatāre **eṣa** prāyo bahiḥ-sampatti-mātra-darśana-camatkārī
**loko** **bhavataś caraṇāravinda-sevānubhāvaṁ paśyatu** \|

tad eva darśayati---**ye** iti \| **ye**\'smal-lakṣaṇāḥ **kuru-sṛñjayās
tvāṁ bhajanti,** ya **uta vā** ye ca duryodhanādayas **tvāṁ na
bhajanti,** teṣām **ubhayeṣāṁ niṣṭhāṁ pradarśaya** bahir-mukheṣv api
tvad-bhakti-mahima-pradarśanārtham evāyam asmākam udyama iti bhāvaḥ \|
he **vibho** ! sarvam api kartuṁ samartheti kim utaitāvad iti bhāvaḥ \|
seyam ānuṣaṅgikī kāmanā śrī-nārada-darśita-pārameṣṭhya-kāmatvābhiprāyas
tu tat sevopayogyeneti saṅkocād gopitaḥ \|\|5\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** nanu kim
anayā parama-bhaktānāṁ vaḥ karma-vāsanayā ? satyam, tava bhaktānām
abhaktānāṁ ca maryādāṁ sarve **paśyantu**, na tu phalāntara-kāmyayety
āha---**tad** **devadeva** ! ity-ādi \| devānāṁ brahma-rudrādīnāṁ deva
\| **na bhajanty** **uta** iti duryodhanādīn praty ākṣepaḥ \|\|5\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) : tat** tasmāt
tādṛśa-sabhāyāṁ vṛttāyāṁ tair brahma-vādibhis tava parameśvaratve
vyavasthāpite sati **eṣa** bhū-loka-stha-janaḥ **paśyatu** \| tataś ca
**kuru-sṛñjayādīnāṁ** madhye tvām īśvaraṁ matvā **ye bhajanti,** ye vā
prākṛta-mānuṣaṁ matvā **uta na bhajanti,** teṣām **ubhayeṣāṁ**
**niṣṭhā** sad-gatim adho-gatiṁ ca tair ucyamānāṁ tvaṁ **darśaya,**
karaṇīye\'smin rājasūye sva-sammati-pradāneneti bhāvaḥ \|\|5\|\|

**\...**

**\
\|\| 10.72.6 \|\|**

**na brahmaṇaḥ sva-para-bheda-matis tava syāt**

**sarvātmanaḥ sama-dṛśaḥ sva-sukhānubhūteḥ \|**

**saṁsevatāṁ sura-taror iva te prasādaḥ**

**sevānurūpam udayo na viparyayo'tra \|\|**

**śrīdhara-svāmī (bhāvārtha-dīpikā) :** nanu rāgādi-rahite mayi katham
idaṁ vaiṣamyaṁ syāt ? tatrāha---**na** iti \| **svaḥ para** iti
**bheda-matis tava na syād** eva \| kutaḥ ? **brahmaṇo** nirupādheḥ \|
kiṁ ca, **sarvasyātmano**'taḥ **sama-dṛśaḥ** \| kiṁ ca,
**sva-sukhānubhūteḥ** \| ato rāgādy-abhāvād iti bhāvaḥ \| tathāpi
**saṁsevamānānām** eva **tvat-prasādo,** nānyeṣām \| tatrāpi
**sevā'nurūpam** **udayaḥ** phalaṁ na tv atra
**viparyayo**'nyathā-bhāvaḥ \| yathā kapila-drumasya rāgādi-rāhitye'pi
sevakeṣv eva phala-janakatvaṁ, nānyeṣu \|\|6\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavān āśaṅkate---*nanv*
iti \|

*nanu* kutas tarhi mad-bhakti-mahimajñena tvayā paricaryādikaṁ hitvā
rājasūyam iṣyate ? tatrāha---**tad** iti \| yasmād evam eva satyaṁ, tat
tasmāt he **devadeva** ! sarvārādhyānām apy ārādhya ! evaṁ yadyapi tava
paricaryayaiva sarva-deva-tṛptiḥ sidhyatīti vayaṁ jānīmaḥ, tathāpīty
arthaḥ \| tat kim ? ity ata āha---**iha** sarva-loka-kṛpā-maye
bhavad-avatāre eṣa prāyo bahiḥ-sampatti-mātra-darśana-camatkārī **loko
bhavataś** **caraṇāravinda-sevānubhāvaṁ paśyatu**, tad eva **darśaya**
\| ye iti \| ye\'smal-lakṣaṇāḥ kuru-sṛñjayās tvāṁ bhajanti, **ye uta
vā** duryodhanādayas tvāṁ **na bhajanti,** teṣām **ubhayeṣām** api
bahirmukheṣv api tvad-bhakti-mahima-pradarśanārtham evāyam asmākam
udyama iti bhāvaḥ \| seyam ānuṣaṅgikī kāmanā
śrī-nārada-darśita-pārameṣṭhya-kāmatvābhiprāyas tu tat-sevopayogo neti
saṅkocatvād gopitaḥ \|

atra viśvanāthaḥ---**tat** tasmāt tādṛśa-sabhāyāṁ vṛttāyāṁ tair
brahmādibhis tava parameśvaratve sthāpite sati eṣa bhūrlokastha-janaḥ
**paśyatu** \| tataś ca **kuru-sṛñjayādīnāṁ** madhye **tvām** īśvaraṁ
matvā **ye bhajanti,** **ye vā** prākṛta-mānuṣaṁ matvā **uta na
bhajanti,** teṣām **ubhayeṣāṁ** **niṣṭhāṁ** sadgatim asadgatiṁ ca tair
ucyamānāṁ tvaṁ **darśaya** \| karaṇīye\'smin rājasūye
sva-sammati-pradāneneti bhāvaḥ \| surataror iveti \| tasya
yathāyogyo\'yaṁ bhajatva-yogyo\'yaṁ mā bhajatv iti vaiṣamyaṁ nāsti kintu
samyak sādaraṁ sevamāna-mātrāṇāṁ sambandhe prasāda eva syāt \| tathā
tavety arthaḥ \| tathāpy atra bhajane tadvat sevānurūpam evodayaḥ phalaṁ
na syāt kintv adhiko\'pi syāt, daivāt sevā-vaiguṇye viparyayaḥ
phalābhāvo\'pi na syāt \| tatra pūrvaṁ

> tulasīdala-mātreṇa jalasya culakena ca \|
>
> vikrīṇīte svam ātmānaṁ bhaktebhyo bhakta-vatsalaḥ \|\| iti
> viṣṇu-dharmokteḥ \|

tatra bhaktebhya ity uktatvād bhāvākhya-bhakti-tāratamyenaiva
phala-tāratamyam iti bhāvaḥ \| athottaraṁ tyaktvā svadharmam ity-ādivat,
atra ca viśvāsa eva kāraṇam iti bhāvaḥ \| atra karma-pravāha-patitaṁ
sarvam eva prati sva-karmaṇi prerayasi \| **sama-dṛśa** iti tvam
eveśvaras tat-tad-anurūpam eva śubham aśubhaṁ vā phalaṁ dadāsi, na tu
kvapi te pakṣa-pāta iti bhāvaḥ \|

kiṁ ca, taiḥ sukhibhir duḥkhibhir vā tava na kim api kṛtyam ity
āha---**sva-sukhānubhūteḥ** \| nanu tarhi mama vātsalyaudāryādayo guṇāḥ
kiṁ-viṣayakāḥ ? tatrāha---**saṁsevatāṁ** tvāṁ samyak sevamāneṣu teṣu
prasādo vātsalyaṁ, yata eva
karma-bandhana-kartṛkātma-paryanta-pradāna-lakṣaṇam audāryaṁ ca te
bhavet \|

nanu tarhy āyātaṁ mamāpi vaiṣamyaṁ ? tatrāha---**surataror iva** iti \|
guṇa-doṣādikam avicārayatas tasya svāśrita-mātre yathā prasādas tathā
tavāpi \| yaḥ ko\'pi **sevatāṁ** tatraiva prasādas tatrāpi sevānurūpam
evodayaḥ \| sevā-tāratamyenaiva prasāda-phalasyāpy udaya-tāratamyam eva
nātra vaiṣamyaṁ viparyayo\'nya-pathābhāvas tasmād avaiṣamye\'pi tava
bhakteṣu vātsalya-vaśād eva pakṣa-pāte siddhe teṣām anukūla-pratikūleṣu
tavāpy ānukūlya-prātikūlye āyāta eveti bhāvaḥ \| tatrākṣepe hetum
āśaṅkate---*kutaḥ* ? iti \| na kevalaṁ nirupādhir eva tvam ity
āha---*kiṁ ca* iti \| ataḥ sarvātmatvāt \| anyad āha---sva-sukhasya
svarūpānandasyānubhūtir anubhavaḥ pūrṇānando\'ham iti yasya tathā tasya
\| ataḥ svānanda-pūrṇatvāt \| *iti bhāva* iti pūrṇānanda-svarūpasya
rāga-dveṣādayo jīva-dharmā nodayanta ity āśayaḥ \| nanv asurāṇāṁ
duḥkha-pradatvaṁ surāṇāṁ sukha-pradatvaṁ mama prasiddham iti ced
āha---*tathāpi* iti \| yadyapi tvaṁ sama eva, tathāpi tatrāpi
prasāde\'pi \|\|6\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** svamahimaparabhedo
nāsti, bhajadabhajator eva soha'm iti cet tatrāha---na brahmaṇa iti \|
te tava brahmaṇaḥ paramānandānubhavasya mahimnaḥ svaparabhedamatirna
syāt \| brahma viśinaṣṭi---sarvātmana ity-ādi \| api tu te tava
sarveśvarasya bhaktānukampakasya prasādaḥ samyak sevāparāṇām evety
āha---saṁsevatām iti samyaksevamāneṣveveti yāvat \| surataroriva
surataruṁ ye sevante, teṣām evābhilāṣamasau dadāti, tena tasya kiṁ
vaiṣamyaṁ, sevyamāno hi yadi yogyāyaiva dadāti, nāyogyāya---tadā
vaiṣamyāpattiḥ, tadvattavāpi eṣa tu bhaktānukampitāyā mahimā \|\|6\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato
vāñchita-vāñchātīta-phalapradānena vayamanugrāhyāḥ, jarāsandhādayaś ca
nigrāhyā iti gūḍho\'bhiprāyaḥ \| sevānurūpamudaya iti bahulayā sevayā
bahula udayaḥ, svalpayā ca svalpa ityavaiṣamyam eva sevāyāṁ sarveṣāṁ
samyak pravṛttyarthamuktam \| ata evoktaṁ samyak sevatām iti \| evaṁ
sevāyā māhātmyam evābhipretam \| anyat tair vyākhyātam \| yad vā, na ca
vaktavyaṁ jagadīśvarasya mama sarvatra sāmyena keṣucidanugrahaḥ keṣvapi
nigraho na sambhaved ity āha---neti \| brahmaṇaḥ sarvakāraṇasyāpi
sarvasyātmano\'ntaryāmino\'pi, ataḥ samadṛśo\'pi, svo bhaktaḥ
paro\'bhakta iti bhedamatirnāsti kim?---kākvā, astyevety arthaḥ \| kutaḥ
svebhyo bhaktebhya eva sukhānubhūtiryasya tasya bhakta-vatsalatvād iti
bhāvaḥ \| ataḥ saṁsevyamānānām, saptamyāṁ ṣaṣṭhī, teṣveva te prasādaḥ
syāt, saṁśabdaḥ sevāsvabhāvenaiva tatra samyak pravṛttyā
svarūpanirdeśa-mātre, na tu sevāsamyaktvāpekṣayā \| tad eva
darśayati---surataroriva sevānurūpamudayo na bhavati, kintu viparyāyaḥ
syāt, svalpasevayāpi bahvarthalābhāt\| iti parameśvaratvena tasya
surataroḥ sakāśād ādhikyam uktam, tad eva hi yuktam iti \|\|6\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** surataroriveti tair
vyākhyātam \| yad vā, tasya yathāyogyo\'yaṁ bhajatu ayogyo\'yaṁ mā
bhajatviti vaiṣamyaṁ nāsti kintu samyak sādaraṁ sevamāna-mātrāṇāṁ
sambandhe prasāda eva syāt tathā tavety arthaḥ \| tathāpyatra tava
bhajane tadvat sevānurūpam evodayaḥ phalaṁ na syāt kintvadhiko\'pi syāt
daivāt sevā-vaiguṇye\'pi viparyayaḥ phalābhāvo\'pi na syāt tatra
pūrvaṁ---

> tulasī-dala-mātreṇa jalasya culukena ca \|
>
> vikrīṇīte svam ātmānaṁ bhaktebhyo bhakta-vatsalaḥ \|\|

iti śrīviṣṇudharmavacanāt atra bhaktebhya
ityuktatvādbhāvākhyabhaktitāratamyenaiva phalatāratamyam iti bhāvaḥ \|
athottaraṁ tyaktvā svadharmaṁ caraṇāmbujaṁ harerbhajan ity-ādivat atra
viśvāsa eva kāraṇam iti bhāvaḥ \|\|6\|\|

ato vāñchita-vāñchātīta-phalapradānena vayamanugrāhyāḥ, jarāsandhādayaś
ca nigrāhyā iti gūḍho\'bhiprāyaḥ \| sevānurūpamudaya iti bahulayā sevayā
bahula udayaḥ, svalpayā ca svalpa ityavaiṣamyam eva sevāyāṁ sarveṣāṁ
samyak pravṛttyarthamuktam \| ata evoktaṁ samyak sevatām iti \| evaṁ
sevāyā māhātmyam evābhipretam \| anyat tair vyākhyātam \| yad vā, na ca
vaktavyaṁ jagadīśvarasya mama sarvatra sāmyena keṣucidanugrahaḥ keṣvapi
nigraho na sambhaved ity āha---neti \| brahmaṇaḥ sarvakāraṇasyāpi
sarvasyātmano\'ntaryāmino\'pi, ataḥ samadṛśo\'pi, svo bhaktaḥ
paro\'bhakta iti bhedamatirnāsti kim?---kākvā, astyevety arthaḥ \| kutaḥ
svebhyo bhaktebhya eva sukhānubhūtiryasya tasya bhakta-vatsalatvād iti
bhāvaḥ \| ataḥ saṁsevyamānānām, saptamyāṁ ṣaṣṭhī, teṣveva te prasādaḥ
syāt, saṁśabdaḥ sevāsvabhāvenaiva tatra samyak pravṛttyā
svarūpanirdeśa-mātre, na tu sevāsamyaktvāpekṣayā \| tad eva
darśayati---surataroriva sevānurūpamudayo na bhavati, kintu viparyāyaḥ
syāt, svalpasevayāpi bahvarthalābhāt\| iti parameśvaratvena tasya
surataroḥ sakāśādādhikyamuktam, tad eva hi yuktam iti \|\|6\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** nanu me
svaparabhedo nāsti bhajadabhajatorevāhaṁ samaḥ kimanena
madvaiṣamyaprakaṭanenetyāha---na brahmaṇa ity-ādi \| tava brahmaṇo
mūrtānandasya bṛhataḥ na parabhedamatirna syād eva satyaṁ yataḥ
sarvātmanaḥ ataḥ samadṛśaḥ yataḥ svasukhānubhūteḥ
svānandavilāsavidhāyakasya kintu surataroriva prasādaḥ surataruryathā
bhajata eva kāmān pūrayati nābhajataḥ bhajana-mātraṁ prati
kāmadatvāttasya na vaiṣamyaṁ yadi yadi bhajatāṁ madhye kutrāpi prasīdati
kutrāpi na tadaiva vaiṣamyāpatteḥ tadvattavāpi bhajana-mātraṁ
pratikāmadatvānna vaiṣamyaṁ bhajataḥ kila dvijān vā śvapacān vā sarvathā
anugṛhṇataḥ kuto vaiṣamyam ataḥ sevānurūpa eva sevakānāmudayo nātra
viparyayavyabhicāraḥ \|\|6-48\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, kiṁ mamāpi
matsaratā\'sti yadanukūlānāmutkarṣaṁ pratikūlānāmapakarṣaṁ darśayāmīti
tatrāha---neti \| svapara iti bhedamatistava na syād eva kuto brahmaṇo
nirupādheḥ kiṁ ca, sarvasyātmanaḥ tvam evāntaryāmī bhūtvā
anādikarmapravāhapatitaṁ sarvam eva prati svakarmaṇi prerayasi samadṛśa
iti tvam eveśvaras tat-tad-anurūpam eva śubhamaśubhaṁ vā phalaṁ dadāsi
na tu kvāpi te pakṣapāta iti bhāvaḥ kiṁ ca, taiḥ sukhibhiḥ duḥkhibhirvā
tava na kim api kṛtyam ity āha---svasukhānubhūteḥ nanu tarhi
madvātsalyaudāryādayo guṇāḥ kiṁ viṣayakās tatrāha---saṁsevatāṁ tvāṁ
samyak sevamāneṣu teṣu prasādo vātsalyaṁ yata eva
karmabandhakartanapūrvakātmaparyantapradānalakṣaṇamaudāryaṁ ca te bhavet
nanu tarhy āyātaṁ mamāpi vaiṣamyaṁ tatrāha surataroriveti \|
guṇadoṣādikamavicārayatas tasya svāśrita-mātre yathā prasādas tathā
tavāpi yaḥ ko\'pi sevatāṁ tatraiva prasādas tatrāpi sevānurūpam eva
udayaḥ sevātāratamyenaiva prasādaphalasyāpyudayatāratamyam ity
avaiṣamyam eva nātra viparyayo\'nyathābhāvastasmādavaiṣamyo\'pi tava
svabhakteṣu vātsalyavaśād eva pakṣapāte siddhe teṣām anukūlapratikūleṣu
tavāpyānukūlyaprātikūlye āyāte eveti bhāvaḥ \|\|6\|\|

**\...**

**\|\| 10.72.7-8 \|\|**

**śrī-bhagavān uvāca---**

**samyag vyavasitaṁ rājan bhavatā śatru-karśana \|**

**kalyāṇī yena te kīrtir lokān anubhaviṣyati \|\|**

**ṛṣīṇāṁ pitṛ-devānāṁ suhṛdām api naḥ prabho \|**

**sarveṣām api bhūtānām īpsitaḥ kratu-rāḍ ayam \|\|**

**śrīdhara-svāmī (bhāvārtha-dīpikā) :** satyaṁ mad-bhaktānām eva
kaivalyādi nānyeṣām ity anumodamāna āha---**samyag** iti \|
śatru-karśaneti sambodhayan sarva-rāja-vijaya-śaktiṁ sañcārayati \|
**anubhaviṣyati** drakṣyati \| sarva-loka-vyāptā bhaviṣyatīty arthaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
nṛpoktamaṅgīkurvannāha---satyam ity-ādi \| yena vyavasitena
kraturājaniścayena \| ity artha iti---nahi jaḍāyāḥ
kīrterlokānubhavo\'sti tathāpi tadabhimānidevatāmālakṣyetthamuktim iti
bhāvaḥ \| rājā rājasūyena yajeta iti śrutyā he rājann iti
mahārājakartavyatvam eva rājasūyasyoktam iti bhāvaḥ \| śatrukarṣaṇeti
sarvarājajayaśaktiṁ sañcārayati yadyetādṛśyāpi sampattyā
śatrūnnocchedayiṣyati tarhi kimanayeti bhāvaḥ \| lokānanulakṣyīkṛtya
bhaviṣyatīti tvatkīrtir eva mayā sarvathā niṣpādanīyeti bhāvaḥ \|\|7\|\|

na kevalaṁ tavaivābhīṣṭo\'yaṁ kratuḥ ṛṣyādīnāṁ sarveṣām evety
āha---ṛṣīṇām iti \| ṛṣyādīnāṁ pūjāpteḥ suhṛdāṁ mānāpteranyeṣāṁ
keṣāñcitkautukadarśanāpteḥ, keṣāñcitsthāvarādīnāṁ yajñārthaṁ
nija-vyāpādātsvadehasāphalyāpteś ca sarveṣām abhimata eveti bhāvaḥ
\|\|8\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sadvijñaptyā
suprītastad-arthitamanumodamāna āha---samyagiti \| sādhvevedaṁ bhavatā
vyavasitaṁ niścitaṁ kartumiṣṭaṁ vā, tac ca yuktam eva tavetyāha---he
rājanniti, mahārājakartavyatvāt dharmarājatvādvā, kiṁ vā, sarvasadguṇena
rājamānatvād ity arthaḥ \| kalyāṇī uttamā jaganmaṅgalakarī vā, lokānanu
tān vyāpyety arthaḥ \|\|7\|\|

pitṝṇāṁ devānāṁ ca no\'smākaṁ suhṛdām iti sneha-bharodayārthaṁ
parameśvaradṛṣṭiṁ vārayati \| yad vā, vinayasvabhāvādeva, tathāpi bhāvaḥ
sa eva \| he prabho iti tatra tvaṁ mahāsamartha eveti sūcayati \|\|8\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaiva surataruto
vailakṣaṇyena tādṛśānugrahamayavacanādikamudāhṛtya prasādam eva viśiṣya
darśayati---śrī-bhagavānuvācety-ādinā \| atrāpyuttaratrādhikyamunneyaṁ
samyak sādhvevedaṁ bhavatā vyavasitaṁ niścitaṁ kartumiṣṭaṁ vā tac ca
yuktam evety āha---he rājann iti \| mahārājakartavyatvāt kalyāṇī uttamā
jaganmaṅgalakarī vā atra sarvajaneṣu mad-bhaktijananīti nigūḍho bhāvaḥ
lokānanu tān vyāpyety arthaḥ \|\|7\|\|

na kevalaṁ kīrtidvārā sarvasukhaprado\'sau svadvārāpītyāha---ṛṣīṇām iti
\| pitṝṇāṁ devānāṁ ca no\'smākaṁ suhṛdāmapīti sneha-bharodayārthaṁ
parameśvaradṛṣṭiṁ vārayati yad vā, vinayasvabhāvād eva he prabho! tatra
samartha! \|\|8\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho
man-mahima-rasa-mahā-megha-rājann atra mama sammatir asty eveti
loka-rītim āśrityāha---samyag iti \| śatrukarṣaṇeti sambodhayan
sarvarājavijayaśaktiṁ sañcārayati \| yadyetādṛśy api sampattyā śatrūn
nocchedayiṣyati tadā kimanayeti bhāvaḥ \| lokān anu lakṣīkṛtya
bhaviṣyatīti tvatkīrtir eva sarvaprakāreṇa mama niṣpādanīyeti bhāvaḥ
\|\|7-8\|\|

**\...**

**\|\| 10.72.9 \|\|**

**vijitya nṛpatīn sarvān kṛtvā ca jagatīṁ vaśe \|**

**sambhṛtya sarva-sambhārān āharasva mahā-kratum \|\|**

**śrīdhara-svāmī (bhāvārtha-dīpikā) :** kim atra mayānyena vā
saṁpādanīyaṁ, tava tu sukara eva rājasūyaḥ ? ity āha---**vijitya** iti
\| **jagatīṁ** sarvāṁ pṛthvīm \| **sambhārān** yajñopaskarān
**sambhṛtya** sampādya **āharasva** anutiṣṭha ity arthaḥ \|\|9\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrī-kṛṣṇa āha---*kim atra*
? iti \| *atra* yāga-nimittam \| *ity artha* iti---upasargād
anuṣṭhānārthe\'pi iti bhāvaḥ \|\|9\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad eva
darśayati---**vijitya** iti \| viśeṣeṇa jarāsandhādibhyo\'py ādhikyena
dāsatāpādanādinā jitvā \| evaṁ jagatīm eva svavaśe kṛtvā\| anyat tair
vyākhyātam \| yad vā, vibhaktilopa ārṣaḥ \| svayaṁ svīyaṁ tvad-adhīnam
eva mahākratum āhara \|\|9\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva darśayan
protsāhayati---**vijitya** iti dvābhyām \| viśeṣeṇa
jarāsandhādibhyo\'pyādhikyena svarasata eva dāsatāsampādanādinā jitvā
evaṁ jagatīm eva svavaśe kṛtvā anyat taiḥ yad vā, svīyaṁ tvad-adhīnam
eva mahākratum āhara \|\|9\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sambhṛtya sampādya
āharasva anutiṣṭha \|\|9\|\|

**\...**

**\|\| 10.72.10 \|\|**

**ete te bhrātaro rājan loka-pālāṁśa-sambhavāḥ \|**

**jito'smy ātmavatā te'haṁ durjayo yo'kṛtātmabhiḥ \|\|**

**śrīdhara-svāmī (bhāvārtha-dīpikā) :** nanu nṛpati-vijayādi kathaṁ
śakyaṁ syāt ? ata āha---**eta** iti \| kiṁ ca, **ātmavatā** jitendriyeṇa
**te** tvayā **ahaṁ** ca **jito'smi** vaśī-kṛto'smi \| **akṛtātmabhir**
ajitendriyaiḥ \|\|10\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāmprataṁ sarva-jayo
duḥśaka ity āśaṅkate---*nanv* iti \| kaimutyābhisandhyāha---*kiṁ ca* iti
\| **ātmāham** eva sevyatvena vidyate yasya tena **ātmavatā**
mat-parama-bhaktenety arthaḥ \| na kṛto mayi nārpita ātmā yaiḥ, tair
mad-abhaktaiḥ \| vastutas tu **lokapālā** **aṁśa-sambhavā** yeṣāṁ te
svayaṁ bhagavato\'ntaraṅga-parikaratvāt, yūyaṁ nṛloke bata bhūri-bhāgāḥ
\[bhā.pu. 7.10.48\] ity-ādy-ukteḥ \| tebhyo\'pi tasya śraiṣṭhyam
āha---he **rājann** iti \| nāhaṁ tvāṁ vinā kasyāpi vaśavartīti
cāha---**jito\'smi** iti \|\|10\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ete**
bala-vīryādi-prasiddhāḥ \| kiṁ vā, **eta** iti teṣāṁ protsāhanārthaṁ
māhātmyaṁ nirdiśann ivāṅgulyā darśayati \| māhātmyam evāha---**loka-pālā
aṁśa-sambhavā** yeṣāṁ te, nitya-pārṣada-pravarāṇām eva
tat-tad-avatāratvāt, tac ca śrī-bhāgavatāmṛtottara-khaṇḍe vivṛtam eva \|
he **rājann** ! iti tebhyo\'pi tasya śraiṣṭhyaṁ sūcayaṁs tam api
protsāhayati \| **ahaṁ** tu **tava** ādhīna eveti vadan śraiṣṭhyam eva
darśayati---**jito\'smi** iti \| nityaṁ tvad-vaśyatayaiva varta ity
arthaḥ \| ajayasyāpi jayena śraiṣṭhyam eva dṛḍhayati---**durjeya** iti
\| indriyāṇy eva durjayāni, taj-jayenāpy **aham** **ajeya** eva, tvayā
tu tāni jitvāham api jita iti bhāvaḥ \|\|10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : eta** iti \| teṣāṁ
protsāhanārthaṁ māhātmyaṁ nirdiśann iva śrī-hastenaiva darśayati \|
māhātmyam evāha---**te bhrātara** iti \| **loka**- iti ca
kiṁvadanty-apekṣayaivedam uktaṁ, vastu-vicāre tu **lokapālā**
**aṁśa-sambhavā** yeṣāṁ te svayaṁ bhagavato\'ntaraṅga-parikaratvāt yūyaṁ
nṛ-loke bata bhūri-bhāgāḥ \[bhā.pu. 7.10.48\] ity-ādeḥ \| he **rājann**
! iti tebhyo\'pīti tasya śraiṣṭhyaṁ sūcayaṁs taṁ viśeṣataḥ
protsāhayati---ahaṁ tu tavādhīna eveti vadan sarva-śraiṣṭhyam eva
viśeṣato darśayati---**jito\'smi** iti \| nityaṁ tvad-vaśyatayaiva varta
ity arthaḥ \| tatra hetuḥ---**ātmā aham** eva sarvasvatvena \| vidyate
yasya tena anyeṣāṁ tu tad-abhāvātiśayena tad eva dṛḍhayati---**durjaya**
iti \| **na kṛto** mayi nārpito\'pi **ātmā** cittaṁ yaiḥ \|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmavatā** jitendriyeṇa \|
yad vā, **ātmā** aham eva sarvasvatvena vidyate yasya, tena tvayā aham
api **jitaḥ** vaśīkṛtaḥ \| akṛtātmabhir **ajitendriyaiḥ** \|\|10\|\|

**\...**

**\|\| 10.72.11 \|\|**

**na kaścin mat-paraṁ loke tejasā yaśasā śriyā \|**

**vibhūtibhir vābhibhaved devo'pi kim u pārthivaḥ \|\|**

**śrīdhara-svāmī (bhāvārtha-dīpikā) :** āstāṁ tāvad evaṁ-bhūtasya tava
parair abhibhava-śaṅkā akiñcanam api mat-paraṁ ko'pi nābhibhavituṁ
prabhavatīty āha---**na kaścid** iti \| **tejasā** prabhāveṇa \|
**vibhūtibhiḥ** sainyādi-sāmagrībhiḥ \|\|11\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tāvad* adhunā \|
*evambhūtasya* mad-vaśīkartur loka-pālāṁśodbhava-bhrātṛ-yuktasya \|
**mat-paraṁ** mat-parāyaṇa-mātraṁ kim uta yuṣmān iti bhāvaḥ \|\|11\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : loke** kasmiṁścid api
bhuvane **nābhibhavet** \| yad vā, **loke** vartamānaṁ laukikam api, kiṁ
punar lokāpekṣā-rahitam ity arthaḥ \| **śriyā** sampattyā dehādi-śobhayā
vā \|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vyatireka-mukhena
kaimutyenāpi tad eva dṛḍhayati---**na** iti \| bhuvane kaścid api
tatrāpi devo loka-pālādir api **mat-para**-mātram api, kim uta yuṣmān
ity arthaḥ \| **śriyā** śobhayā \|\|11\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nātra vipakṣaiḥ
svābhibhava āśaṅkanīyaḥ \| yad idam ahaṁ sāṭopaṁ bravīmīty āha---**na
kaścid** iti \| **mat-paraṁ** yaṁ kañcana vibhūty-ādi-rahitam api, kiṁ
punas tvām \|\|11\|\|

**\...**

**\|\| 10.72.12 \|\|**

**śrī-śuka uvāca---**

**niśamya bhagavad-gītaṁ prītaḥ phulla-mukhāmbujaḥ \|**

**bhrātṝn dig-vijaye'yuṅkta viṣṇu-tejopabṛṁhitān \|\|**

**śrīdhara-svāmī (bhāvārtha-dīpikā) : ayuṅkta** niyuktavān \| **viṣṇos**
**tejasopabṛṁhitān** saṁvardhitān \| tejopabṛṁhitān iti sandhir ārṣaḥ
\|\|12\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : viṣṇor** viśva-vyāpakasya
**tejasopabṛṁhitān** digvijayārthaṁ tadānīṁ nija-tejo\'rpaṇād iti bhāvaḥ
\|\|12\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavataḥ**
sarvaiśvarya-pūrṇasya gītaṁ prītyā gāthāvad vākyam, iti tasya
sarva-siddhikaratvam utsāha-vivardhanatvādikaṁ ca sūcitam \| **viṣṇor**
viśva-vyāpakasya tasya **tejasopabṛṁhitān** iti **digvijayārthaṁ**
sarva-vyāpakatayā tadānīṁ nija-tejo\'rpaṇāt, sadaiva vā teṣāṁ tādṛśatvāt
\|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhagavataḥ**
sarvaiśvarya-paripūrṇasya **gītaṁ** prītyā gāthā-tulyaṁ vākyam iti tasya
sarva-siddhi-karatvam utsāha-vivardhanatvādikaṁ ca sūcitaṁ \| **viṣṇor**
viśva-vyāpakasya tasya **tejasopabṛṁhitān** iti **digvijayārthaṁ**
sarva-vyāpakatayā tadānīṁ nija-tejo\'rpaṇāt sadaiva vā teṣāṁ tādṛśatvāt
\|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : tejasā upabṛṁhitān**
sandhir ārṣaḥ \| [tejasabdo]{.mark}\'danto vā jñeyaḥ \|\|12\|\|

**\...**

**\|\| 10.72.13 \|\|**

**sahadevaṁ dakṣiṇasyām ādiśat saha sṛñjayaiḥ \|**

**diśi pratīcyāṁ nakulam udīcyāṁ savyasācinam \|**

**prācyāṁ vṛkodaraṁ matsyaiḥ kekayaiḥ saha madrakaiḥ \|\|**

**śrīdhara-svāmī (bhāvārtha-dīpikā) : nakulādīnāṁ** **matsyādibhiḥ**
sahāyair yathā-saṅkhyena sambandhaḥ \|\|13\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *yathā-saṅkhyam*
āha---**sahadevaṁ** **sṛñjayaiḥ**, **bhīmaṁ matsyaiḥ**, **nakulaṁ
kaikayaiḥ**, **savyasācinaṁ madrakaiś** ca saha iti tatrātivātsalyena
nakula-sahadevau prati dakṣiṇa-pratīcyau **vyadiśat**, tatra
bahula-durgama-durjayābhāvāt \| sarva-durgama-sañcāritvena
sarva-jayitvena ca savyasācinam udīcyāṁ mahā-parvatamayatvena tasyā
atidurgamatvāt, durjaya-bahula-deva-gandharvamayatvāc ca \| ata eva
savyenāpi pāṇinā dhanur-guṇākarṣaṇādinā tasya māhātmyam apy uktam \|
bhīmaś ca prācyāṁ tat-samabala-jarāsandha-jayāpekṣayeti jñeyam
\|\|13\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** katham ayuṅkta? tad
āha---**sahadevam** iti \| tadā **sahadeva-nakulau** prati
dakṣiṇa-pratīcyor ādeśas tatra tatra bahula-durgama-durjayābhāvāt,
**savyasācinaṁ** ca udīcyāṁ sarvatra bhayatvena tasyā durgamatvād
durjaya-bahula-deśamayatvāc ca, ata eva savyasācinam iti savyenāpi
pāṇinā dhanur-guṇa-karṣaṇādinā tasya māhātmyaṁ sūcitam \| **bhīmaṁ** ca
prācyāṁ tat-sama-bala-jarāsandha-jayāpekṣayā, tat-tat-krameṇa deśo
yathottaram agrajatvena gauravādhikyād iti dik \|\|13\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** katham ayuṅkta
tatrāha---**sahadeva** iti sārdhakena \| tatrātivātsalyābālatvena
pratītau śrī-sahadeva-nakulau prati dakṣiṇa-pratīcyor ādeśas tatra tatra
bahula-durgama-durjayābhāvāt sarva-durgama-sañcāritvena sarva-jayitvena
ca niścitaṁ savyasācinam udīcyāṁ mahā-parvata-mayatvena tasyā
atidurgamatvāt durjaya-bahula-gandharva-devamayatvāc ca \| ata eva
savyasācinam iti savyenāpi pāṇinā dhanur-guṇākarṣaṇādinā tasya māhātmyaṁ
sūcitam \| bhīmaṁ ca prācyāṁ tat-sama-bala-jarāsandha-jayāpekṣayā
tat-tat-krameṇādeśo yathottaram agrajatvena gauravādhikyāt \|\|13\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nakulādīnāṁ matsyādibhiḥ
sahāyaiḥ yathā-saṅkhyena sambandhaḥ \|\|13\|\|

**\...**

**\|\| 10.72.14 \|\|**

**te vijitya nṛpān vīrā ājahrur digbhya ojasā \|**

**ajāta-śatrave bhūri draviṇaṁ nṛpa yakṣyate \|\|**

**śrīdhara-svāmī (bhāvārtha-dīpikā) :** kathaṁ-bhūtāya ? **yakṣyate**
yāgaṁ kariṣyate \|\|14\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : te** sahadevādayas trayaḥ \|
**ajātaśatrave** iti jito\'pi kaścit tasmin dveṣaṁ nākarot, kintu
bhaktim eva, svabhāvatas tasya kasmiṁścid api dveṣābhāvāt \| vijayas tu
kevalaṁ rājasūyāpekṣayaiveti bhāvaḥ \| \"ājigyur\" iti pāṭhe jayater
dvikarmakatvān **nṛpān draviṇaṁ** **vijitya** ity anvayaḥ \| he **nṛpa**
! iti sva-pūrveṣām idaṁ yaśaḥ karṇa-puṭair āpīyatām iti bhāvaḥ
\|\|14\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ojasā** vegenaiva
**vijitya**, yato **vīrāḥ** \| **ajātaśatrava** iti vijito\'pi kaścit
tasmin dveṣaṁ nākarot, kīntu bhaktim eva, svabhāvatas tasya kasmiṁścid
api dveṣābhāvāt \| vijayaś ca kevalaṁ rājasūyāpekṣayaiveti bhāvaḥ \| he
nṛpa ! iti sva-pūrvajānāṁ māhātmyāmṛtam idaṁ karṇa-puṭena āpīyatām iti
taṁ harṣayati \|\|14\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ojasā** vegenaiva vijitya yato
**vīrāḥ** \| **ajātaśatrava** iti jito\'pi kaścit tasmin dveṣaṁ nākarot
kintu bhaktim eva svabhāvatas tasya kasmiṁścid api dveṣābhāvāt \|
vijayaś ca kevalaṁ rājasūyāpekṣayeti bhāvaḥ \| ājahrur ity atrājigyur
iti pāṭhe jayater dvikarmakatvāt **nṛpān draviṇaṁ** **vijitya** ity
anvayaḥ \| tac cājātaśatrave tad-artham iti he **nṛpa** ! iti
sva-pūrvajānām apūrvam idam api māhātmyaṁ karṇapuṭenāpīyatām iti
protsāhanam \|\|14\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : draviṇaṁ** samarpayāmāsur
iti śeṣaḥ \|\|14\|\|

**\...**

**\|\| 10.72.15 \|\|**

**śrutvājitaṁ jarāsandhaṁ nṛpater dhyāyato hariḥ \|**

**āhopāyaṁ tam evādya uddhavo yam uvāca ha \|\|**

**śrīdhara-svāmī (bhāvārtha-dīpikā) : ādyo hariḥ** śrī-kṛṣṇaḥ \|\|15\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu jarāsandhaṁ
nihatyaiva pāṇḍavais tu diśo jitāḥ iti purāṇāntara-virodhasya kaḥ
parihāraḥ ? iti ced atrāha---śiṣṭoktir eveti gṛhāṇa \| sā ca---

> pūrvāḥ kathāḥ paraṁ brūyuḥ parāḥ pūrvaṁ tathaiva ca \|
>
> mohanārthāya duṣṭānāṁ sarva-vyatyāsa iṣyate \|\| iti vijayadhvajaḥ
> \|\|15\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śrutvā dhyāyatas**
taj-jayopāyaṁ cintayataḥ \| kiṁ vā, duḥkhena cintāṁ kurvataḥ, saptamyāṁ
ṣaṣṭhī, dhyāyati satīty arthaḥ \| kiṁ vā, karmaṇi dhyāyantam
āha---**harir** iti, tasya cintā-duḥkha-haraṇāt \| **ādyaḥ** śreṣṭha iti
bhagavattā-prakaṭanāt \| yad vā, bhakteṣu mantriṣu ca **ādya**
**uddhavaḥ** \| **ha** harṣe \|\|15\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śrutvā** **dhyāyata** iti
nāradena kathitam uddhava-mantraṁ katham ayaṁ śrī-bhagavān noṭṭaṅkayati
? kathaṁ vā prakārāntaraṁ tatra cintayati ? iti manasi cintayataḥ
vicārayata ity arthaḥ \| svato mahāvara-svabhāvatve\'pi
viṣṇu-tejasopabṛṁhitatve\'pi dig-vijaye pravṛttasya tasya bhīmasya tu
tam ajitvaivāgamanaṁ śrī-bhagavata eva raha upadeśād iti gamyaṁ \|
**ha** harṣe \| atra ṭīkāyām ādyo harir ity anvayaḥ \| śrī-kṛṣṇasya
sarvāvirbhāva-mūla-rūpatvaṁ sūcayati, yathā brahma-saṁhitāyām---

> īśvaraḥ paramaḥ kṛṣṇaḥ saccidānanda-vigrahaḥ \|
>
> anādir ādir govindaḥ sarva-kāraṇa-kāraṇam \|\| \[bra.saṁ. 5.1\] iti
> \|\|15\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : ādyo** hariḥ \|\|15\|\|

**\...**

**\|\| 10.72.16 \|\|**

**bhīmaseno'rjunaḥ kṛṣṇo brahma-liṅga-dharās trayaḥ \|**

**jagmur girivrajaṁ tāta bṛhadratha-suto yataḥ \|\|**

**śrīdhara-svāmī (bhāvārtha-dīpikā) : brahma-liṅga-dharā**
brāhmaṇa-liṅga-dhāriṇaḥ \| **yato** yatra **bṛhadratha-suto**
jarāsandhaḥ \|\|16\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ha** iti sūcitam itihāsam
āha---**brāhmaṇa-liṅgāni** veda-pāṭhādīni \| sabhā-parvaṇi tu tapasvināṁ
brāhmaṇānāṁ snātakānāṁ paricchadām \[ma.bhā. 2.20.22\] ity uktaṁ
jarāsandha-vadhārthaṁ bhīmasyaiva gantavye\'rjuna-gamane hetur api
tatraivoktaḥ \|

> mayi nītir balaṁ bhīme rakṣitā cāvayor jayaḥ \|
>
> māgadhaṁ sādhayiṣyāma iṣṭiṁ traya ivāgnayaḥ \|\| iti \|\|16\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** brahma-liṅgaṁ
snātaka-vipra-veṣas tad-dharāḥ, tathā ca sabhā-parvaṇi---

> tapasvināṁ brāhmaṇānāṁ snātakānāṁ paricchadam \|
>
> ācchādya suhṛdāṁ vākyair manohajñair abhinanditāḥ \|\| \[ma.bhā.
> 2.20.22\] iti \|

anena rathādi-parityāgo jñeyaḥ \| tatas tasmād upāyād eva hetoḥ \| kiṁ
vā, upāyagadanānantaraṁ sadya evety arthaḥ \| yad vā, indraprasthāt
jarāsandha-vadhārthaṁ śrī-kṛṣṇena saha bhīmasyaiva gantavyatāyām
arjunasyāpi gamane kāraṇaṁ tatraivoddiṣṭaṁ śrī-bhagavatā---

> mayi nītir balaṁ bhīme rakṣitā cāvayor jayaḥ \|
>
> māgadhaṁ ghātayiṣyāmi iṣṭiṁ traya ivāgnayaḥ \|\| \[ma.bhā. 2.20.30\]

iti, etad abhiprāyo nayane vyājam eva, vastutas tu sakhyād eva \|
**giri-vrajaṁ** rāja-gṛham \| he tāteti teṣāṁ brahma-liṅga-dharatvādinā
premodrekāt \| **bṛhadrathasya suta** iti mahā-vīratvaṁ
sat-kula-janmādikaṁ ca pitṛ-māhātmyena sūcitam \| tac coktaṁ
śrī-yudhiṣṭhiraṁ prati tatraiva tena,

> akṣauhiṇībhir bahvībhir āsīt samaradarpitaḥ \|
>
> rājā bṛhadratho nāma magadhādhipatiḥ purā \|\|
>
> rūpavān vīrya-sampannaḥ śrīmān atula-vikramaḥ \|
>
> nityaṁ dīkṣāṅkita-tanuḥ śatakratur ivāparaḥ \|\|
>
> tejasā sūrya-sadṛśaḥ kṣamayā pṛthivī-samaḥ \|
>
> yamāntaka-samaḥ kope śriyā vaiśravaṇopamaḥ \|\| \[ma.bhā. 2.17.13-15\]
> ity-ādi \|\|16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** brahma-liṅgam atra
snātaka-vipra-veṣaḥ tad-dharāḥ tathā ca sabhā-parvaṇi---

> tapasvināṁ brāhmaṇānāṁ snātakānāṁ paricchadam \|
>
> ācchādya suhṛdāṁ vākyair manojñair abhinanditāḥ \|\| \[ma.bhā.
> 2.20.22\] iti \|

anena rathādi-parityāgo jñeyaḥ traya ity atra tata iti pāṭhe tatas
tad-anantaraṁ jarāsandha-vadhārthaṁ śrī-kṛṣṇena saha bhīmasya
gantavyatāyām arjunasyāpi gamane kāraṇaṁ śrī-bhagavatā
tatraivoddiṣṭam---

> mayi nītir balaṁ bhīme rakṣitā cāvayorjayaḥ \|
>
> māgadhaṁ ghātayiṣyāma iṣṭiṁ traya ivāgnayaḥ \|\| \[ma.bhā. 2.20.30\]
> iti \|

etadapi prāyo jayane vyāja eva vastutas tu sakhyam eva kāraṇaṁ
giri-vrajaṁ rāja-gṛhaṁ he **tāta** iti teṣāṁ brahma-liṅgatvādinā
kautukodrekāt \| **bṛhadrathasya** **suta** iti
tad-vaṁśa-dharatva-prasiddhi-sūcanayā mahāvīratvādikaṁ sūcitam
\|\|16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.72.17 \|\|**

**te gatvātithya-velāyāṁ gṛheṣu gṛha-medhinām \|**

**brahmaṇyaṁ samayāceran rājanyā brahma-liṅginaḥ \|\|**

**śrīdhara-svāmī (bhāvārtha-dīpikā) : gṛheṣu** vartamānaṁ
**samayāceran** samyag ayācanta ity arthaḥ \|\|17-18\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ jarāsandham \|
**ātithya-velāyām** āditye dina-madhyaṁ gāhamāne \| *ity artha*
iti---atīte liḍ ārṣa ity āśayaḥ \|\|17\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : gṛheṣu** sthitaṁ \| kiṁ vā,
**gṛheṣu gatvā** gṛhāntaḥ praviśya, yato **brahma-liṅgina**
**ātithya-velāyāṁ** mādhyāhnika-bhojanāvasare samyag avāk-pāṭavādinā
stuti-pūrvakaṁ samayāceran, yato **gṛha-medhinaṁ** gṛhi-dharma-param,
tatrāpi brahmaṇyam \|\|17\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gṛheṣu** **gatvā** gṛhāntaḥ
praviśya yato **brahmaṇyaṁ** **brahma-liṅgina** iti **ātithya-velāyāṁ**
mādhyāhnika-bhojanāvasare samyag vākya-pāṭha-vādinā stuti-pūrvakam
ayāceran prayogaś cāyaṁ vyatyayo bahulam (3.1.85) iti chāndasa-sūtrāt
yāc cāyāṁ hetuḥ **gṛha-medhinaṁ** gṛhi-dharma-paraṁ tatrāpi
**brahmaṇyaṁ** **gṛha-medhinām** iti pāṭhe **ātithya-velāyām** ity
anuṣaṅgaḥ \|\|17\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : gṛha-medhināṁ** yā
**ātithya-velā** tasyāṁ **samayāceran** samayācanta \|\|17-18\|\|

**\...**

**\|\| 10.72.18 \|\|**

**rājan viddhy atithīn prāptān arthino dūram āgatān \|**

**tan naḥ prayaccha bhadraṁ te yad vayaṁ kāmayāmahe \|\|**

**vaṁśīdharaḥ (bhāvārtha-dīpikā-prakāśaḥ) : tad** vastu \|\|18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atithīn** abhyāgatān,
tatrāpy **arthino** yācakān, tatrāpi **dūram āgatān viddhi**, viprān ity
anuktir anṛta-parihārārtham \| ataḥ **prayaccha**, tac ca yuktam eva
tavety āhuḥ---he **rājann** iti \| rājñā vipra-prārthitasya
avaśya-deyatvād iti bhāvaḥ \| tataś ca tava maṅgalaṁ bhāvīty
āśayenāhuḥ---**bhadraṁ ta** iti \| iyaṁ protsāhanārthaṁ
brahma-liṅgitvānurūpāśīḥ \|\|18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atithīn** tatrāpy **arthino**
yācakān tatrāpi **dūram āgatān** **viddhi** viprān ity anuktir
anṛta-parihārārthāḥ, ataḥ **prayaccha** \| tac ca yuktam eva \| tavety
āhuḥ---he **rājann** iti \| rājñā vipra-prārthitasyāvaśya-deyatvād iti
bhāvaḥ \| tataś ca tava maṅgalaṁ bhāvīti viprocitāśīrbhiḥ protsāhayanti
\| **bhadraṁ ta** iti bhūyād iti śeṣaḥ \| vastutas tu mokṣāpekṣayed
amuktaṁ yad vayaṁ **kāmayāmahe** **tat** **te** tava **bhadram** evety
arthaḥ \| yad vā, **yad** yasmāt **te** tvatto **vayaṁ bhadram** eva
**kāmayāmahe** yathā\'smākaṁ bhadraṁ bhavatīti \|\|18\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, kiṁ kāmayadhve
tad-viśeṣaṁ brūta anyathā yācakair yuṣmābhir yadi mat-priyaḥ putra eva
kāmitaḥ syāt tadā tad atimamatāspada-svaputra-viccheda-duḥkhaṁ kathaṁ
mayā soḍhavyaṁ ? tatrāhuḥ---**kiṁ durmarṣam** ? iti \| viśvamitrādibhyo
daśarathādyair atipriya-putrārpaṇasyāpi dṛṣṭatvād iti bhāvaḥ \| nanv
evaṁ prārthyamānaiḥ gṛhastha-lokaiḥ yadi yūyaṁ tiraskriyadhve tarhi kiṁ
syāt ? tatrāhuḥ---**kim akāryam** iti \| nanu yadi mac-charīram eva
yuṣmat-kāmitaṁ syāt tadā tad-ahantāspadaṁ kathaṁ deyaṁ ?
tatrāhuḥ---**kim adeyam** iti \| dadhy-aḍḍādau deva-prārthanāyāṁ
sva-śarīra-dānasyāpi dṛṣṭatvād iti bhāvaḥ \| nanu yadi yūyam eva
mac-chatravo bhavatha, tadā śatrubhyas tat kathaṁ deyaṁ ? tatrāhuḥ---kaḥ
paraḥ ? iti \| sama-darśināṁ jñānināṁ na hi tvayy api
viṣama-darśana-lakṣaṇam ajñānaṁ sambhaved iti bhāvaḥ \|\|19\|\|

**\...**

**\|\| 10.72.19 \|\|**

**kiṁ durmarṣaṁ titikṣūṇāṁ kim akāryam asādhubhiḥ \|**

**kiṁ na deyaṁ vadānyānāṁ kaḥ paraḥ sama-darśinām \|\|**

**śrīdhara-svāmī (bhāvārtha-dīpikā) :** nanv idaṁ kāmayāmaha iti viśeṣo
nirdiśyatām, anyathā yasya svayaṁ-kalpaḥ putrāder viyogo duḥsahaḥ sa
kathaṁ deyaḥ, tathā rāja-maṇḍanaṁ kirīṭādy-adeyaṁ yat tad bhikṣubhyaḥ
kathaṁ deyam ? tathātiramyaṁ ratnābharaṇādi putrādi-yogyaṁ kathaṁ
parasmai deyam ? iti ced ata āhuḥ---**kiṁ durmarṣam** ity-ādi \| atha
dṛṣṭāntatvenārthāntaram āhuḥ---**kim akāryam** iti \| yathā
**asādhūnām** akāryaṁ nāsti, tathā **titikṣūṇāṁ durmarṣaṁ** duḥsahaṁ
nāsti \| **vadānyānām** atyudārāṇām **adeyaṁ** nāsti \| **sama-darśināṁ
paraś** ca nāsti \| ataḥ kiṁ viśeṣa-nirdeśenety arthaḥ \|\|19\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa ākṣipati---*nanv* iti
\| *viśeṣo* yācya-vastu-bhedaḥ \| *anyathā* nirdeśābhāve \| ato\'tra
durmarṣatve yatas titikṣv-ādīnām itthaṁ gatir ato hetoḥ \| *ity artha*
iti---deva-bheda-kathanaṁ tv abrahmaṇyāgre evocitaṁ na tu tava
brahmaṇyasyāpīti bhāvaḥ \| yad vā, **asādhubhiḥ** vāsudevaḥ sādhuḥ
sādhayitā yeṣāṁ teṣāṁ **kim akāryaṁ** kartum aśakyam ? api tu sarvam eva
śakyam evety arthaḥ \|

nanu kim icchatha tad bhūta anyathā yadi mat-putra eva vaḥ kāmitaḥ syāt
tarhi sa mamatāspada-putra-vicchedaḥ kathaṁ soḍhavyaḥ ? tatrāhuḥ---**kiṁ
durmarṣam** ? iti \| viśvāmitrādibhyo \|
daśarathādi-kartṛka-putrādi-samarpaṇāt \| nanv evaṁ prārthayanto yadi
gṛha-janais tiraskriyadhve yūyaṁ tarhi kiṁ syāt ? tatrāhuḥ---**kim
akāryam** ? iti \| nanu yadi **mac-charīram** eva yācatha tarhi tat
kathaṁ deyaṁ ? tatrāhuḥ---**kim adeyam** ? iti \| dadhyagādau devebhyaḥ
śarīra-dānasyāpi dṛṣṭatvāt \| nanu yadi mac-chatravo bhavatha tarhi
śatrubhyaḥ **kathaṁ deyaṁ** ? tatrāhuḥ---**kaḥ paraḥ** iti \|
**sama-darśināṁ** jñānināṁ na hi tvayi viṣamaya-darśana-rūpam ajñānam
astīti bhāvaḥ \|\|19\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kiṁ durmarṣam** ? ity-ādinā
**titikṣā vadānyatā samadarśitā** ca tvayāstīty asmat-kāmitaṁ tvaṁ dātum
arhasy eveti bhāvaḥ \| iyaṁ yācaka-rītyā prāg-vāk-cāturyeṇa stutiḥ
\|\|19\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kiṁ durmarṣam** ity-ādinā
**titikṣā** **vadānyatā samadarśitā** ca tvayy asti ity asmāt kāmitaṁ
tvaṁ dātum arhasy eveti bhāvaḥ \| yadi ca tā na santi tadā tu dātuṁ
nārhasy evety āha---**kim akāryam ?** iti \| iyaṁ ca yācaka-rītyā prāk
stuti-nindā-cāturī \|\|19\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, kiṁ kāmayadhve
tad-viśeṣaṁ brūta anyathā yācakair yuṣmābhir yadi mat-priyaḥ putra eva
kāmitaḥ syāt tadā tad atimamatāspada-svaputra-viccheda-duḥkhaṁ kathaṁ
mayā soḍhavyaṁ ? tatrāhuḥ---**kiṁ durmarṣam** ? iti \| viśvamitrādibhyo
daśarathādyair atipriya-putrārpaṇasyāpi dṛṣṭatvād iti bhāvaḥ \| nanv
evaṁ prārthyamānaiḥ gṛhastha-lokaiḥ yadi yūyaṁ tiraskriyadhve tarhi kiṁ
syāt ? tatrāhuḥ---**kim akāryam** iti \| nanu yadi mac-charīram eva
yuṣmat-kāmitaṁ syāt tadā tad-ahantāspadaṁ kathaṁ deyaṁ ?
tatrāhuḥ---**kim adeyam** iti \| dadhy-aḍḍādau deva-prārthanāyāṁ
sva-śarīra-dānasyāpi dṛṣṭatvād iti bhāvaḥ \| nanu yadi yūyam eva
mac-chatravo bhavatha, tadā śatrubhyas tat kathaṁ deyaṁ ?
tatrāhuḥ---**kaḥ paraḥ** ? iti \| sama-darśināṁ jñānināṁ na hi tvayy api
viṣama-darśana-lakṣaṇam ajñānaṁ sambhaved iti bhāvaḥ \|\|19\|\|

**\...**

**\|\| 10.72.20 \|\|**

**yo'nityena śarīreṇa satāṁ geyaṁ yaśo dhruvam \|**

**nācinoti svayaṁ kalpaḥ sa vācyaḥ śocya eva saḥ \|\|**

**śrīdhara-svāmī (bhāvārtha-dīpikā) :** kiṁ ca, arthine dhīreṇa
mudgalādivat-prāṇā api na vañcanīyā ity āśayenāhuḥ---**yo'nityena** iti
\| **nācinoti** na sampādayati **sa vācyaḥ** sa nindyaḥ \|\|20\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puruṣeṇa yaśaḥ sampādyam
āha---*kiṁ ca* iti \| **vācyo** *nindyaḥ* \| vācyas tu kutsite hīne
vacanārhe ca vācyavat iti medinī \|\|20-21\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, **satāṁ** sadbhir
**geyam**, iti loka-dvaya-maṅgalatvena mahā-vāṇijyaṁ sūcitam \| svayaṁ
svata eva kalpaḥ samartho\'pi na tv anya-sāhāyyena \| yad vā, svayam
eva, na tv anya-preraṇādinā vineti, sa eva **śocyaḥ** śoka-yogyaḥ,
**sa** iti punar uktis tasyaiva śocyatā-nirdhārārthā \|\|20\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha kevalāṁ nindām api
darśayanti---**ya** iti \| **dhruvaṁ** nityaṁ \| kiṁ ca, **satāṁ**
sadbhir **geyam** iti loka-dvaya-maṅgalatvena mahā-vāṇijyaṁ sūcitaṁ
svayaṁ svata eva kalpaḥ samartho\'pi na tv anya-sāhāyyena \| yad vā,
**svayaṁ** para-preraṇaṁ vinā **nācinoti** ity arthaḥ \| doṣa-darśināṁ
vācyaḥ adoṣa-darśinām api sa eva **śocyaḥ** śoka-yogyaḥ **sa** iti punar
uktis tasyaiva śocyatā-nirdhāraṇārtham \|\|20\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : nācinoti** na sampādayati
\|\|20\|\|

**\...**

**\|\| 10.72.21 \|\|**

**hariścandro rantideva uñcha-vṛttiḥ śibir baliḥ \|**

**vyādhaḥ kapoto bahavo hy adhruveṇa dhruvaṁ gatāḥ \|\|**

**śrīdhara-svāmī (bhāvārtha-dīpikā) :** viśvāmitrārthānṛṇyāya
**hariścandro** bhāryātmajādi-sarvaṁ vikrīya svayaṁ cāṇḍālatāṁ prāpto'py
anirviṇṇaḥ sahāyodhyā-vasibhir janaiḥ svargaṁ gataḥ \| **rantidevaḥ**
sa-kuṭumbo'ṣṭa-catvāriṁśad ahāny alabdhodako'pi kathañcil
labdhvānnaudakādy-arthibhyo dattvā brahma-lokaṁ gataḥ \|
**uñcha-vṛttir** mudgalaḥ ṣaṇ-māsaṁ sīdat-kuṭumbo'py ātithya-dānena
brahma-lokaṁ gataḥ \| **śibiḥ** śaraṇāgata-kapota-rakṣaṇāya sva-māṁsaṁ
śyenāya dattvā divaṁ gataḥ \| **baliḥ** sarvasvaṁ brāhmaṇa-veṣa-dhāriṇe
haraye dattvā tam eva ātma-sāc cakāra \| **kapotaś** cātithaye vyādhāya
kapotyā sahātma-māṁsaṁ dattvā vimānena divaṁ gataḥ \| **vyādhas** tayoḥ
sattvaṁ vīkṣya svayam atinirviṇṇo mahā-prasthāne vanāgni-dagdha-deho
niṣkalmaṣo divam āruroha \| evam anye ca bahavo'**dhruveṇa** śarīreṇa
**dhruvaṁ** lokaṁ **gatā** iti \|\|21\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī) :** tatra ca satāṁ vyavahāraṁ
pramāṇayanti---**hariścandra** iti \|\|21\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśvāmitrānṛṇyāya
**hariścandro** bhāryātmajādi sarvaṁ vikrīya svayaṁ cāṇḍālatāṁ
prāpto\'py anirviṇṇaḥ saha ayodhyā-vāsibhiḥ janaiḥ svargaṁ gataḥ \|
**rantidevaḥ** sakuṭumbo\'py aṣṭacatvāriṁśad ahāny alabdhodako\'pi
kathañcil labdhānnodakādikam arthibhyo dattvā brahma-lokaṁ gataḥ \|
**śibiḥ** śaraṇāgata-kapota-rakṣaṇāya sva-māṁsaṁ śyenāya dattvā svargaṁ
gataḥ \| **baliḥ** sarvasvaṁ vipra-veṣa-dhāriṇe haraye dattvā taṁ vaśe
cakāra \| **kapotaś** cātithaye vyādhāya kapotyā sahātma-māṁsaṁ dattvā
vimānena divaṁ gataḥ \| **vyādhas** tayoḥ sattvaṁ vīkṣya svayam api
nirviṇṇo mahā-prasthāne vanāgni-dagdha-deho divam āruroha \| evam
anye\'py **adhruveṇa** eva śarīreṇa **dhruvaṁ** cira-kāla-sthāyi-lokaṁ
**gatāḥ** \|\|21\|\|

**\...**

**\|\| 10.72.22 \|\|**

**śrī-śuka uvāca---**

**svarair ākṛtibhis tāṁs tu prakoṣṭhair jyā-hatair api \|**

**rājanya-bandhūn vijñāya dṛṣṭa-pūrvān acintayat \|\|**

**śrīdhara-svāmī (bhāvārtha-dīpikā) : jyā-hatair** jyā-ghāta-kiṇāṅkitaiḥ
**dṛṣṭa-pūrvān** draupadī-svayaṁvarādiṣu \|\|22-23\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tān** arthinaḥ \|
**prakoṣṭhaiḥ** maṇibandha-kūrparāntaraiḥ \| prakoṣṭho maṇibandhasya
kūrparasyāntare\'pi ca iti medinī \| kiṇaś cihnaṁ vraṇādīnām iti
dharaṇiḥ \| ādinā rukmiṇī-vivāhādi-grahaḥ \| **svarair** gambhūraiḥ \|
**ākṛtibhir** hṛṣṭa-puṣṭa-sundarākāraiḥ \| kṣatra-**bandhūn**
vipra-veśena yācana-paratvena nikṛṣṭa-kṣatriyān \|\|22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svarair gabhīraiḥ, iti
yācñā-siddhy-arthaṁ yugapat trayāṇām evoktir jñeyā \| **ākṛtibhir**
hṛṣṭa-puṣṭa-prakāṇḍa-baliṣṭha-sundarākāraiḥ, svarādīnāṁ yathottaraṁ
rājanya-jñāna-hetutve śraiṣṭhyam, **rājanya-bandhum** iti vipra-veśena
yācñayā ca nikṛṣṭa-kṣatriya-mananāt\| evam agre\'pi \|\|22\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : svarair** gambhīraiḥ iti
yācñā-siddhy-artham aṅgāṅgi-bhāve tatra pāṇau muktir jñeyā \|
**ākṛtibhir** hṛṣṭa-puṣṭa-baliṣṭha-sundarākāraiḥ svarādīnāṁ yathottaraṁ
taj-jñāna-hetutve śraiṣṭhyaṁ **rājanya-bandhūn** iti vipra-veṣeṇa
yācñayā nikṛṣṭa-kṣatriya-mananāt \| evam agre\'pi \|\|22\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : jyāhatair**
jyāghāta-kaṭhorīkṛtaiḥ \| **rājanya-bandhūn** vipra-veṣeṇa
yācakībhūtatvān nikṛṣṭa-kṣatriyān **dṛṣṭa-pūrvān**
draupadī-svayaṁvarādiṣu \|\|22-23\|\|

**\...**

**\|\| 10.72.23 \|\|**

**rājanya-bandhavo hy**[^2] **ete brahma-liṅgāni bibhrati \|**

**dadāni**[^3] **bhikṣitaṁ tebhya ātmānam api dustyajam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad
evābhipretyāha---**rājanya**- iti \| **ete**\'rthinaḥ \|\|23\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ātmānaṁ** deham \|\|23\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** idam apy acintayad ity
āha---**rājanya**- iti \| **bandhavo**\'pīty atra \"bandhavo hi\" iti
pāṭhaḥ kvacit dadāmīty atra \"dadāni\" iti \| **ātmānaṁ** deham
\|\|23\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.72.24-25 \|\|**

**baler nu**[^4] **śrūyate kīrtir vitatā dikṣv akalmaṣā \|**

**aiśvaryād bhraṁśitasyāpi vipra-vyājena viṣṇunā \|\|**

**śriyaṁ jihīrṣatendrasya viṣṇave dvija-rūpiṇe \|**

**jānann api mahīṁ prādād vāryamāṇo'pi daitya-rāṭ \|\|**

**śrīdhara-svāmī (bhāvārtha-dīpikā) :** indrasya śriyaṁ jihīrṣatā
**vipra-vyājena viṣṇunā** **bhraṁśitasyāpi** **baleḥ** \| **nu** aho \|
\"na\" iti pāṭhe na **śrūyate** kiṁ, api tu śrūyata iti \| taṁ
ślāghate---**viṣṇava** iti \| śukreṇa **vāryamāṇo'pi** \| ata eva viṣṇur
iti **jānann api** \|\|24-25\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : *\"****na\" iti pāṭhe*
kākūktyā **śrūyata** eva ity arthaḥ \| kaśyapāj jātasyāsya
**vipra-vyājena** iti \| tarhi tad *indrasyāpi* prasajjeta
kṣatriya-vṛttyā tv indrasya tal-luptaṁ cet tarhy upendra-lipsayā
vāmanasya caitad aluptatve\'pi dambhamaya-vipratvam eva gamyata iti
bhāvaḥ \|\|24\|\| *taṁ* balim \| ata eva vāryamāṇatve\'py anivṛtter eva
\| śukreṇeti śeṣaḥ \|\|25\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv ete kila śatrava iti
cet tarhi atīva samyag eva jñātvāpi śatrubhyo
vipra-veṣa-mātreṇābhīṣadānataḥ śrī-**baler** iva
**kīrti**-viśeṣa-siddhir ity āha---**baler** iti dvābhyām \| **dikṣu**
**vitatā** daśa-dig-vyāpinīty arthaḥ, **akalmaṣā** viśuddhā \| yad vā,
anyeṣām api śravaṇādinā kaluṣa-nāśinī \| **viṣṇunā** iti paścāt
trivikrama-mūrtyā viśva-vyāpanābhiprāyeṇa \| kīrtim eva
nirdiśati---**viṣṇava** iti \| **pra**karṣeṇa
śraddhayātmārpaṇādi-**dānāt**, yato **daitya-rāṭ** brahmaṇyatvādinā
daitya-kula-śreṣṭhaḥ \| kiṁ vā, daitya-rāḍ api, kiṁ punaḥ kṣatriya ity
arthaḥ \| **mahīm** iti śrī-vāmana-devārthita-tripada-mātra-bhūmeḥ
saṅkalpābhiprāyeṇa, vastutas tu trilokīm eva **prādāt** \|\|24-25\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv ete kila śatrava iti cet
tarhy atīva samyag eva jñātvāpi śatrubhyo vipraveṣa-mātreṇa vipratvam
abhyupagamyābhīṣṭa-dānataḥ śrī-baler iva kīrti-viśeṣa-siddher ity
āha---**baler** iti yugmakena \| **vipra-vyājena** ity atra
kaśyapāditi-jātatvenāsya vipratvam eva saṅgacchata iti cet
tarhīndrasyāpi tat prasajjeta kṣatriya-vṛttyā tv indrasya tal-luptaṁ cet
tarhy anta-rūpendratva-lipsayā vāmanākhyasya caitanya-luptam api
dambhamayam eva vipratvaṁ gamyata iti bhāvaḥ \| viṣṇuneti paścāt
sarva-vyāpti-smaraṇena kīrtim eva nirdiśati---**viṣṇava** iti \|
**pra**karṣeṇa sa-śraddha-mātmārpaṇa-paryantam **adāt**, yato
**daitya-rāṭ** brahmatvādinā daitya-śreṣṭhaḥ **mahīm** iti prathamata
eva śrī-vāmana-devasya chalana-jñānābhiprāyeṇa \|\|24-25\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi kapaṭibhyaḥ
etebhyaḥ kiṁ bhikṣita-dānena tatrāha---**baler** iti \|
**vipra-vyājena** kapaṭi-vipreṇa ity arthaḥ \| aho neti pāṭhena śrūyate
kim api tu śrūyata eva \| indrasyeti balerityasya viśeṣaṇaṁ tataś ca
viṣṇave viṣṇur iti jānannapi śukraṇa vāryamāṇo\'pi \|\|24-25\|\|

**\...**

**\|\| 10.72.26 \|\|**

**jīvatā brāhmaṇārthāya ko nv arthaḥ kṣatra-bandhunā \|**

**dehena patamānena nehatā vipulaṁ yaśaḥ \|\|**

**śrīdhara-svāmī (bhāvārtha-dīpikā) : patamānena** patatā
**kṣatra-bandhunā** **dehena** **brāhmaṇārthāya** **vipulaṁ yaśo**
**nehatā** nehamānena asaṁpādayatā **ko nv arthaḥ** ? na ko'pīty arthaḥ
\|\|26\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : jīvatā kṣatra-bandhunā ko nv
arthaḥ ?** iti sambandhaḥ \| *ity artha* iti---arthāvagato\'rtha iti
\|\|26\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv etarhi tv aprāṇā eva
yācyāḥ, na tu rājyādaya iti cet tarhi deho\'yaṁ saphala evābhūd anyathā
tu vyartha evety āha---**jīvatā** iti \| tṛtīyāntaṁ sarvaṁ dehasyaiva
viśeṣaṇam \| kiṁ vā **patatā dehena** kṛtvā **nehamānena**
**kṣatra-bandhunā jīvatā ko nv arthaḥ ?** ity anvayaḥ \|
kṣatriya-bandhunā iti kṣatriya-kulotpannena ity arthaḥ \| kiṁ vā,
brāhmaṇārthāsampādanena adhamatvāt \|\|26\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv ete tarhi prāṇān eva
yāceran, na tu rājyādīn iti ced diṣṭyā deho\'yaṁ saphala eva vṛtaḥ tad
anyathā vyartha evety āha---**jīvatā** iti \| **brāhmaṇārthāya** iti
śrī-baly-anusāreṇa tad-veṣeṣv api tad-abhyupagamāt tṛtīyāntaṁ sarvaṁ
dehasya viśeṣaṇaṁ \| kiṁ vā, **patatā dehena** kṛtvā **nehamānena**
**kṣatra-bandhunā jīvatā ko\'nvarthaḥ ?** ity anvayaḥ \|
kṣatra-bandhuneti kṣatriya-kulotpannenety arthaḥ \| \| kiṁ vā,
brāhmaṇārthāsampādanenādhamatvāt \|\|26\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : patamānena** patana-śīlena
**dehena** tācchīlye śānac \| **vipulaṁ** **yaśo na īhatā** nehamānena
**kṣatra-bandhunā ko nv arthaḥ** ? na ko\'pi etādṛśena kṣatriyādhamena
prayojanaṁ nāstīty arthaḥ \|\|26\|\|

**\...**

**\|\| 10.72.27 \|\|**

**\
ity udāra-matiḥ prāha kṛṣṇārjuna-vṛkodarān \|**

**he viprā vriyatāṁ kāmo dadāmy ātma-śiro'pi vaḥ \|\|**

**śrīdhara-svāmī (bhāvārtha-dīpikā) :** evaṁ niścityāha---**he viprā**
iti \|\|27-28\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vo** yuṣmabhyam \|\|27\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : udārā** dāna-śīlā vicāreṇa
mahatī vā **matir** yasya saḥ \| ataḥ **pra**karṣeṇa
prasanna-mukhatvādinā **āha** \| **kṛṣṇādīnāṁ** tat-tat-krameṇoktir
yathā-pūrvaṁ vāk-cāturyādau śraiṣṭhyāt \| kiṁ vā, arjunaḥ kṛṣṇam anvetu
bhīmo\'nvetu dhanañjayam iti sabhā-parvokta-śrī-yudhiṣṭhirādeśānusāreṇa
sthiteḥ \| **viprā** iti vipra-buddhyaiva dāne pravṛtteḥ \|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : udārā** dāna-śīlāḥ vicāreṇa
mahatī vā **matir** yasya \| ataḥ **pra**karṣeṇa prasanna-mukhatvādinā
**āha**---śrī-**kṛṣṇādīnāṁ** tat-tat-krameṇoktiḥ yathā-pūrvaṁ
vāk-cāturyā-śraiṣṭhyāt arjunaḥ kṛṣṇam anvetu bhīmo\'nvetu dhanañjayam
iti sabhā-parvokta-śrī-yudhiṣṭhirādeśānusāreṇa sthitaś ca \| **viprā**
iti pūrvābhiprāyaṁ sopahāsaṁ ca \|\|27\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** tadaiva sura-taror vailakṣaṇyena
tādṛśānugraha-vacanādikam udāhṛtya prasādam eva viśiṣya darśayati---
**śrī-bhagavān uvāca** ity-ādinā \| lokapālā aṁśa-sambhavā \[10.72.10\]
yeṣāṁ te \| ātmā aham evāsmi sevyatvena yasya tena mat-parama-bhaktenety
arthaḥ \| na kṛtaḥ mayi nārpita ātmā yais taiḥ \|\|27-48\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : ity** evaṁ niścitya
\|\|27-29\|\|

**\...**

**\|\| 10.72.28 \|\|**

**śrī-bhagavān uvāca---**

**yuddhaṁ no dehi rājendra dvandvaśo yadi manyase \|**

**yuddhārthino vayaṁ prāptā rājanyā nānya**[^5]**-kāṅkṣiṇaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito\'gre kvacit pustakeṣu
śloka-dvayaṁ prakṣiptam api dṛśyate kiṁ devā ity-ādi-rūpam \|
**dvandvaśo** dvandva-yuddham \| dvandvaśa iti dvandva-śabdāc
chas-pratyaya ārṣaḥ \|\|28\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ tasya pratijñāṁ
prāpya svayam eva prāgalbhyād yācate---**yuddham** iti \| **rājendra**
iti tava **yuddhaṁ** sammatam eveti sāmnā tatra pravartayati \| **yadi
manyase** icchasīti cāturyāt tad eva draḍhayati \| yuddhārthitve
hetuḥ---**rājanyā** iti \| ato vipravad **anya-kāṅkṣiṇo** na bhavāmaḥ \|
pāṭhāntare yuddhetara-kāṅkṣiṇa iti \|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tasya pratijñāṁ prāpya
svayam eva prāgalbhyāt taṁ bhikṣeta vṛkodara ity uddhava-vākyam
atikramyāpi yāceta---**yuddham** iti \| he **rājendra** iti tava yuddhaṁ
sammatam eveti sāmnā tatra pravartayati \| **yadi** iti niścaye \| tataś
ca **yadi** niścitam eva **manyase** icchasīti cāturyāt tad eva
dṛḍhayati yuddhārthitve hetuḥ---**rājanyā** iti \| ato vipravad
**anna-kāṅkṣiṇo** na bhavāmaḥ \| \"anya-\" iti pāṭhe yuddhetara-kāṅkṣiṇa
iti \|\|28\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.72.29 \|\|**

**asau vṛkodaraḥ pārthas tasya bhrātārjuno hy ayam \|**

**anayor mātuleyaṁ māṁ kṛṣṇaṁ jānīhi te ripum \|\|**

**śrīdhara-svāmī (bhāvārtha-dīpikā) :** rājanyatām eva
prapañcayati---**asāv** iti \|\|29-30\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idam-etadāv
aṅguli-nirdiṣṭa-parau \|\|29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : hi** niścaye \| mātra
saṁśayaṁ kurv ity arthaḥ \| **kṛṣṇam** iti tvat-prāṇākarṣakam iti bhāvaḥ
\| yatas tava ripum, atas tvad-vadhārthaṁ mayaiva etāv ānītāv iti bhāvaḥ
\|\|29\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : hi** niścaye \| mātra saṁśayaṁ
kurv ity arthaḥ \| **kṛṣṇam** iti tvad-vidha-prāṇākarṣakam iti bhāvaḥ \|
yatas te ripum, atas tad-vadhārthaṁ mayaivetau ānītāv iti bhāvaḥ
\|\|29\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.72.30 \|\|**

**\
evam āvedito rājā jahāsoccaiḥ sma māgadhaḥ \|**

**āha cāmarṣito mandā**[^6] **yuddhaṁ tarhi dadāmi vaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vo** yuṣmabhyam \|\|30\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : uccair jahāsa** avajñayā
bhayābhāvāc ca, yato **rājā** kṣatriya-varaḥ \| tatrāpi **māgadho**
jarāsandhaḥ \| **amarṣito** yuddhārthaṁ mahā-kruddhaḥ san \| yad vā,
ayam evoccair hāse hetuḥ---atikrodhena tad-udayāt \| **mandāḥ !** he
svalpa-vīryāḥ ! ity arthaḥ \| tattvatas tu sthira-buddhayaḥ,
a-kāra-praśleṣeṇa sarvotkṛṣṭā vā \|\|30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : uccair jahāsa** teṣāṁ
brahma-veṣādi-dainya-darśanenāntaḥ santoṣād upahāsāc ca \| **rājā** iti
tan-māninas tatrāsaṅgocaṁ darśayati---**māgadha** iti \| tatra
**amarṣā** yogyatve\'pi magadha-deśajānāṁ tat-svabhāvatvād iti bhāvaḥ \|
**mandāḥ** ! he svalpa-vīryāḥ! tata eva brāhmaṇa-veṣeṇa gamanād iti
bhāvaḥ \| tattvatas tu sthira-buddhaya ity arthaḥ \| a-kāra-praśleṣeṇa
sarvotkṛṣṭā iti vā \|\|30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : jahāsa** iti
brahma-veṣa-rūpa-dainyenāntaḥ santoṣāt \| **mandāḥ !** iti he durbalāḥ !
yuddha-pariśrameṇālaṁ mac-chira eva kathaṁ na gṛhṇīta ? iti bhāvaḥ \|
yācaka-vipra-veṣa-dhāraṇād eva yuṣmākaṁ śauryam astībhūtam eva tad api
yadi tan na jihāsatha tarhi yuddhaṁ dadāmi \| \"amandāḥ\" ity arthas tu
vāg-devyāḥ \|\|30\|\|

**\...**

**\|\| 10.72.31 \|\|**

**na tvayā bhīruṇā yotsye yudhi viklava-tejasā**[^7] **\|**

**mathurāṁ sva-purīṁ tyaktvā samudraṁ śaraṇaṁ gataḥ \|\|**

**śrīdhara-svāmī (bhāvārtha-dīpikā) :** yato mad-bhiyā **samudraṁ**
**śaraṇaṁ gataḥ** \|\|31\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇaṁ praty āha---**na
tvaya** iti \| **viklavam** asthiraṁ **ceto** yasya tena \|\|31\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhīrutvād** eva **yudhi
viklavaṁ** vyākulaṁ dīnaṁ vā **ceto** yasya tena, ata eva **mathurām**
ity-ādi, tattvatas tūbhayatrāpy a-kāra-praśleṣeṇa \"abhīruṇā\"
\"ayudhi\" yuddhābhāve saty eva **viklava-cetasā**, ataḥ sarva-nirjayena
naiścintyād vicitra-krīḍārthaṁ sva-purīm api hitvā **samudram** eva
**śaraṇaṁ** gṛhaṁ **prāptaḥ** kṛtavān iti \|\|31\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gato** yas tvām iti śeṣaḥ \|
tattvatas tu \"abhīruṇā\" iti chedaḥ, abhīrutvād eva vicitra-krīḍārthaṁ
sva-purīm api hitvā **samudraṁ śaraṇaṁ** gṛhaṁ **prāptaḥ** kṛtavān iti
\|\|31\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : abhīruṇā** mahā-balavatā
**tvayā** saha **yudhi** **viklavena** vihvalena **cetasā** yukto\'haṁ
**na yotsye sva-purīm** api tyaktvā svecchayaiva **samudraṁ śaraṇaṁ**
sva-gṛhaṁ **gata** iti vāstavo\'rthaḥ \|\|31-32\|\|

**\...**

**\|\| 10.72.32 \|\|**

**ayaṁ tu vayasātulyo nātisattvo na me samaḥ \|**

**arjuno na bhaved yoddhā bhīmas tulya-balo mama \|\|**

**śrīdhara-svāmī (bhāvārtha-dīpikā) : vayasāpy atulyo** **nāti-sattvo**
nātibalaś ca na ca dehena maya **samo**'to'**rjuno** yoddhā **na
bhavet** \| **bhīmas** tu bhavet \| yato mama **tulya-balaḥ** \|\|32\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ayam** arjunaḥ **atulyaḥ**
\| **nātisattvaḥ** na praśasta-parākramaḥ, mat-tulya-gadā-yuddhāvittvāt
\| ato **na me** mayā sadṛśaḥ \| asamatvād eva **yoddhā** neti
sambandhaḥ \|\|32\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atisattvo** mahā-balo\'pi
**vayasā tulyo** na bhavatīti tattvārthaḥ \|\|32\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atisattvo** mahābalo\'pi
**vayasā tulyo** na bhavatīti tattvārthaḥ \|\|32\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.72.33 \|\|**

**ity uktvā bhīmasenāya prādāya mahatīṁ gadām \|**

**dvitīyāṁ svayam ādāya nirjagāma purād bahiḥ \|\|**

**śrīdhara-svāmī (bhāvārtha-dīpikā) :** prādāya dattvety arthaḥ
\|\|33\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
bhāratīya-bāhu-yuddha-virodhas tu **mahatīṁ** pūjyāṁ **gadāṁ** vācaṁ
**prādāya** **bhīmāya** bhīmas tulya-balo mama \[32\] ity ukteḥ \|
**dvitīyāṁ** dvairathāyogyāṁ svayaṁ ko\'rthaḥ svayaṁ bhagavate na tvayā
bhīruṇā yotsye \[31\] ity ukter ādāya dattveti \| purād giri-vrajāt
\|\|33\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pra**karṣeṇa
prasanna-mukhatvādinā **ā** samyak haste\'rpaṇādinā **dattvā**,
**mahatī** bhīmasya yogyatvāt\| iti dharma-yuddhāpekṣayā niṣkapaṭatvaṁ
sūcitam \| **bahir** nirgamaḥ sa-mekhalārtham, paurāṇāṁ sākṣād
duḥkha-parihārārthaṁ vā \|\|33\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pra**karṣeṇa
prasanna-mukhatvādinā **ā** samyak haste\'rpaṇādinā **dattvā mahatīṁ**
bhīmasenasya yogyatvāt, anutkṣepyeyam iti mananād vā \| **bahir**
nirgamaḥ samekhalārthaṁ paura-janeṣu sva-mahima-kautuka-darśanārthaṁ ca
\|\|33\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : mahatīm** ity atithes tava
tuṣṭir mad-apekṣaṇīyeti \"**bṛhatīṁ** tvaṁ gṛhāṇa, mama tu yathā tathā
gadayāpi yuddhaṁ setsyati\" iti gūḍha-garva-vyañjikā tasyoktir abhūd iti
bhāvaḥ \|\|33\|\|

**\...**

**\|\| 10.72.34 \|\|**

**tataḥ sa-mekhale vīrau saṁyuktāv itaretaram \|**

**jaghnatur vajra-kalpābhyāṁ gadābhyāṁ raṇa-durmadau \|\|**

**śrīdhara-svāmī (bhāvārtha-dīpikā) : samekhale** yuddhāṅgaṇe \|\|34\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tataḥ** purā
bahir-gamanottaram \| **mekhalā** paritaḥ kṛtā mṛṇmaya-maryādā, tayā
sahite \| **gadābhyāṁ** vāgbhyāṁ niṣṭhuroktibhyām \|\|34\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tato** nirgamād anantaram
eva **saṁyuktau** yuddhe\'bhiniviṣṭau santau, mitho **jaghnatuḥ**, yato
**raṇe durmadau** atimattau \|\|34\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : saṁyuktau** yuddhe\'bhiniviṣṭau
santau mitho **jaghnatuḥ** yato **raṇe durmadau** atimattau \|\|34\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : sa-mekhale** yuddhāṅgaṇe
\|\|34\|\|

**\...**

**\|\| 10.72.35 \|\|**

**maṇḍalāni vicitrāṇi savyaṁ dakṣiṇam eva ca \|**

**caratoḥ śuśubhe yuddhaṁ naṭayor iva raṅgiṇoḥ \|\|**

**śrīdhara-svāmī (bhāvārtha-dīpikā) : maṇḍalāni**
gadā-yuddha-gati-bhedān \| **savyaṁ dakṣiṇaṁ** ca yathā bhavati,x\`
tathā \| **raṅgiṇo** raṅga-gatayor **naṭayor** **iva** iti
nirbhayatvenopamā \|\|35\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : naṭayor iva** ity uktena
śastra-yuddham iti \| anyathā dṛṣṭānta-vaiṣamyāpatteḥ \|\|35\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : eva** api \| **maṇḍaleṣu**
ca kadācid **dakṣiṇam** api, **ca**-kārād abhimukhādikaṁ **caratoḥ**,
yato **raṅgiṇor** yuddha-raṅgavatoḥ \| ata eva **śuśubhe** \|\|35\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : eva ca** iti kadācid
abhimukhādikam api **caratoḥ** \|\|35\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : maṇḍalāni**
gadā-yuddha-gati-bhedān **savyaṁ dakṣiṇaṁ** ca yathā syāt, tathā
**naṭayor** iti nirbhayatvena sadā śāstra-vicakṣaṇatvena copamā
\|\|35\|\|

**\...**

**\|\| 10.72.36 \|\|**

**tataś caṭa-caṭā-śabdo vajra-niṣpeṣa-sannibhaḥ \|**

**gadayoḥ kṣiptayo rājan dantayor iva dantinoḥ \|\|**

**śrīdhara-svāmī (bhāvārtha-dīpikā) : caṭa-caṭā** iti **gadayoḥ**
parasparāghāta-śabdānukaraṇam \| **vajrasya niṣpeṣaḥ** pātas tat-sadṛśaḥ
\| yudhyator **dantinor** dantāghāta-śabda iva śuśubhe \|\|36\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tato**
yuddha-pravṛtty-anantaram \| **gadayoḥ kṣiptayor** anyonyaṁ
niṣṭhuroktyoḥ satyoś **caṭacaṭā-śabdas** tala-tāḍanottha eva jñeyaḥ
\|\|36\|\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kṣiptayoḥ** prahārārtham
anyonyaṁ prayuktayoḥ \| he **rājann** iti vismayād yuddha-kautukād vā
\|\|36\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ṭīkāyāṁ tat-sadṛśas
tac-chabda-sadṛśaḥ **kṣiptayoḥ** praharaṇārtham anyonyaṁ prayuktayoḥ
\|\|36\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : caṭacaṭā** iti **gadayoḥ**
parasparāghāta-**śabdā**nukaraṇam \| **vajrasya niṣpeṣaḥ** pātas
tat-sadṛśaḥ yudhyamānayoḥ **dantinoḥ** dantāghāta-śabda iva śuśubhe
\|\|36\|\|

**\...**

**\|\| 10.72.37 \|\|**

**te vai gade bhuja-javena nipātyamāne**

**anyonyato'ṁsa-kaṭi-pāda-karoru-jatrum \|**

**cūrṇī-babhūvatur upetya yathārka-śākhe**

**saṁyudhyator dviradayor iva dīpta-manvyoḥ \|\|**

**śrīdhara-svāmī (bhāvārtha-dīpikā) : aṁsa-kaṭy-ādīn upetya** \| **dīpto
manyur** yayos tayor **dviradayor** gajayor **arka-śākhābhyāṁ** samaṁ
**yudhyatos** te yathā **cūrṇī-bhavatas** tadvat \|\|37\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : te gade** tayor gṛhīte \|
sandhy-abhāva ārṣaḥ \| **bhuja-javena** pāṇi-vegena \| nipātyamāne adhaḥ
kriyamāṇe \| **cūrṇī-babhūvatur** niṣphale babhūvatuḥ \|
pūrvokta-praśasta-vācau saṁrambhāveśāt **aṁsa-kaṭy**-ādīn upetya \"ahaṁ
te\'ṁsaṁ bhajāmi, ahaṁ te kaṭim\" ity-ādy uktvā \|
**arka-śākhā**-dṛṣṭāntas tu nāśa-mātra eva jñeya ity evaṁ parihāryaḥ \|
evam agre\'pi \|\|37\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva gāyann iva
dīrgha-cchandasā yuddhaṁ varṇayati---**te** iti dvābhyām \| **vai** api
\| te vajra-sāra-tulye api, **aṁsādiṣu** **ni**tarāṁ **pātyamāne**
satyau **upari** eva **etya** prāpya, napuṁsakatvābhāva ārṣaḥ,
**yathārka-śākhe** tathā **cūrṇībabhūvatur** iti tayor akiñcitkaratvaṁ
samyak cūrṇītvādikaṁ coktam \| anyat tair vyākhyātam \| tatra gajayor
**arka-śākhābhyāṁ** samaṁ **yudhyator** ity abhūtopamā jñeyeti \| tayor
dvandva-yuddhārthaṁ gṛhītayor anirvacanīyayor vā \|\|37\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** te vajra-sāra-tulye api
**aṁsa**- iti \| atra prāṇy-aṅga-dvandvatve\'pi napuṁsakatvābhāva ārṣaḥ
\| **yathā\'rka-śākhe** cūrṇībhavatas tathā **cūrṇībabhūvatuḥ** \| anyat
taiḥ \| tatra gajayor arka-śākhābhyāṁ samaṁ yuddhyator ity abhūtopamā
jñeyeti \|\|37\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : te gade aṁsa-kaṭyādīn
upetya cūrṇībabhūvatuḥ** \| **dīpya-manyvor** uddīpta-kopayoḥ \|\|37\|\|

**\...**

**\|\| 10.72.38 \|\|**

**itthaṁ tayoḥ prahatayor gadayor nṛ-vīrau**

**kruddhau sva-muṣṭibhir ayaḥ-sparaśair apiṣṭām \|**

**śabdas tayoḥ praharator ibhayor ivāsīn**

**nirghāta-vajra-paruṣas tala-tāḍanotthaḥ \|\|**

**śrīdhara-svāmī (bhāvārtha-dīpikā) : apiṣṭāṁ** cūrṇī-cakratuḥ
\|\|38\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : prahatayoś** cūrṇī-bhūtayoḥ
\| **vajrasya** nirghāto vajra-nirghātas tadvat **paruṣo** niṣṭhuraḥ,
rāja-dantādivat samāsaḥ \|\|38\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pra**karṣeṇa **hatayor**
naṣṭayoḥ satyoḥ, **nṛṣu vīro** **ayaḥ-sparśair** loha-tulyair
**apiṣṭāṁ** mitho gātram, **nirghāto**
nirabhra-mahā-dāruṇa-ghora-śabdaḥ, **vajro** vajrapātas tābhyām api
**paruṣaḥ**, **talena** kara-talena yat **tāḍanaṁ** mithaḥ prahāraḥ,
tasya vā tāḍanaṁ hananam, tad-**utthaḥ** \|\|38\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : prahatayor** naṣṭayoḥ satyoḥ
**ayaḥ**-**sparśaiḥ** tat-tulyaiḥ **apiṣṭāṁ** mitho gātraṁ **nirghāto**
nirabhra-mahā-garjitaṁ **vajraṁ** vajrapātaḥ tato\'pi **paruṣaḥ**
**talena** kara-talena yat **tāḍanaṁ** mithaḥ prahāraḥ tad-**utthaḥ**
\|\|38\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : gadayoḥ prahatayoḥ** sator
**apiṣṭāṁ** parasparaṁ cūrṇī-cakratuḥ \|\|38-41\|\|

**\...**

**\|\| 10.72.39 \|\|**

**tayor evaṁ praharatoḥ sama-śikṣā-balaujasoḥ \|**

**nirviśeṣam abhūd yuddham akṣīṇa-javayor nṛpa \|\|**

**śrīdhara-svāmī (bhāvārtha-dīpikā) : śikṣā** abhyāsaḥ, **balaṁ**
sattvam, **ojaḥ** prabhāvaḥ, **samāni** tāni yayos tayoḥ \|\|39-41\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tayor** bhīma-jarāsandhayoḥ
\| **nirviśeṣam** anupamam, viśeṣo bheda-tulyayoḥ iti dharaṇiḥ
\|\|39\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evaṁ praharator api**
**akṣīṇa-javayor** iti akṣīṇa-javatvena **niviśeṣatvena** vā vismayāt
\|\|39\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evaṁ praharator apy
akṣīṇa-javayor** iti śramādy-abhāvena yuddhādy-anivṛttir uktā
\|\|39-41\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.72.40 \|\|**

**evaṁ tayor mahāja yudhyatoḥ sapta-viṁśatiḥ \|**

**dināni niragaṁs tatra suhṛdvan niśi tiṣṭhatoḥ \|\|**

**vaṁśīdharaḥ (bhāvārtha-dīpikā-prakāśaḥ) : tatra** giri-vraje
\|\|40\|\|

------------------------------------------------------------------------------------------------------------------

*anyaiḥ na vyākhyātam.*

**\...**

**\|\| 10.72.41 \|\|**

**ekadā mātuleyaṁ vai prāha rājan vṛkodaraḥ \|**

**na śakto'haṁ jarāsandhaṁ nijetuṁ yudhi mādhava \|\|**

**vaṁśīdharaḥ (bhāvārtha-dīpikā-prakāśaḥ) : mātuleyaṁ** śrī-kṛṣṇam
\|\|41\|\|

------------------------------------------------------------------------------------------------------------------

*anyatamena na kenāpi* *vyākhyātam.*

**\...**

**\|\| 10.72.42 \|\|**

**śatror janma-mṛtī vidvāñ jīvitaṁ ca jarā-kṛtam \|**

**pārtham āpyāyayan svena tejasācintayad dhariḥ \|\|**

**śrīdhara-svāmī (bhāvārtha-dīpikā) :** janma śakala-rūpaṁ, mṛtiḥ punaḥ
śakalī-bhāvas te **vidvān** jānan \| **jarā** nāma rākṣasī,
tat-**kṛtam** \| **acintayat** \"katham asau śakalī-bhavet ?\" iti
\|\|42\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śatror** jarāsandhasya \|
**āpyāyayat** vardhayāmāsa \|\|42\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : jarayā** rākṣasyā
śakala-dvaya-saṁyojanenaiva **kṛtam** \| **pārtham** iti
pṛthā-putratvena sneha-bhara-pātratvaṁ sūcitam \| ataḥ **svakīyenaiva
tejasā** śaktyā nikṣiptayā **āpyāyayan** san \| kiṁ vā,
svabuddhi-prabhāveṇāpyāyayitum \| **harir** iti śatru-prāṇa-haraṇe
pravṛtteḥ \|\|40\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : jarayā** rākṣasyā
śakala-dvaya-saṁyojanenaiva **kṛtam \|** **pārtham** iti
pṛthā-putratvena sneha-bhara-pātratvaṁ sūcitam \|\|42\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : śatroḥ** sva-bhakta-dviṣaḥ
janma-śakala-rūpaṁ mṛtiḥ, punaḥ śakalībhāvaḥ te jarā rākṣasī,
**tat-kṛtaṁ** jīvitaṁ śakalayor ekībhāvaṁ ca **vidvān** jānan
**pārthaṁ** bhīmaṁ sva-tejasā **āpyāyayan** bṛṁhayan katham asau
śakalībhaved iti **acintayat** \|\|42\|\|

**\...**

**\|\| 10.72.43 \|\|**

**sañcintyāri-vadhopāyaṁ bhīmasyāmogha-darśanaḥ \|**

**darśayāmāsa viṭapaṁ pāṭayann iva saṁjñayā \|\|**

**śrīdhara-svāmī (bhāvārtha-dīpikā) : viṭapaṁ** śākhām \| kareṇa viṭapaṁ
gṛhītvā harir bhīmasya \"yathāhaṁ viṭapaṁ pāṭayāmi tathā tvam enaṁ
viṣāṭaya\" iti **saṁjñayā** saṅketena **ari-vadhopāyaṁ** **darśayāmāsa**
ity arthaḥ \|\|43-45\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viṭapo na striyāṁ
stamba-śākhā-vistāra-pallave iti medinī \| *ity artha* iti---vinā
śakalīkaraṇam asya mṛtyuḥ kadāpi neti bhāvaḥ \|\|43-44\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **sañcintya** jñātvety
arthaḥ \| yato\'**mogham** akuṇṭhitaṁ satyaṁ vā **darśanaṁ** jñānaṁ
yasya saḥ \| **viṭapaṁ pāṭayann iva** iti muṣṭīkṛta-kara-dvayena
viṭapa-pāṭana-mudrayety arthaḥ \|\|43\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yata **amogham** akuṇṭhitaṁ
satyaṁ vā **darśanaṁ** jñānaṁ yasya saḥ \| **iva** iti vākyālaṅkāre
\|\|43\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : sañcintya** tu \"evam imaṁ
pāṭaya\" iti **saṁjñayā** saṅketena **viṭapaṁ** śākhāṁ **pāṭayan**
**iva** **bhīmasya** **ari-vadhopāyaṁ** **darśayāmāsa** ity anvayaḥ
\|\|43\|\|

**\...**

**\|\| 10.72.44 \|\|**

**tad vijñāya mahā-sattvo bhīmaḥ praharatāṁ varaḥ \|**

**gṛhītvā pādayoḥ śatruṁ pātayāmāsa bhū-tale \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-saṁjñayā darśanaṁ
**vijñāya** samyag buddhyā, yato **mahat sattvaṁ** buddhir yasya saḥ \|
**praharatāṁ** madhye **vara** iti bala-vikramādau śraiṣṭhyaṁ sūcitam \|
ataḥ pātayāmāsa \| yad vā, yato mahā-sattvo mahā-balaṁ \| kiṁ ca,
praharatāṁ varo yuddhe\'tinipuṇa ity arthaḥ \|\|44\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yato **mahā-sattvo**
mahā-balaḥ \| kiṁ ca, **praharatāṁ varaḥ** yuddhe nipuṇa ity arthaḥ
\|\|44\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : mahā-sattvo** mahā-balaḥ
\|\|44-45\|\|

**\...**

**\|\| 10.72.45 \|\|**

**ekaṁ pādaṁ padākramya dorbhyām anyaṁ pragṛhya saḥ \|**

**gudataḥ pāṭayāmāsa śākhām iva mahā-gajaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anyaṁ** dvitīya-pādam \|
**sa** bhīmaḥ \|\|45-46\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ekaṁ pādaṁ** śatroḥ
**padā** svasya **dorbhyāṁ** ca **pragṛhya** prakarṣeṇa gāḍhaṁ gṛhītvā
\| **śākhām iva** iti dṛṣṭāntena anāyāsādikaṁ sūcitam \|\|45\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pādaṁ** śatroḥ \|\|45\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.72.46 \|\|**

**eka-pādoru-vṛṣaṇa- kaṭi-pṛṣṭha-stanāṁsake \|**

**eka-bāhv-akṣi-bhrū-karṇe śakale dadṛśuḥ prajāḥ \|\|**

**śrīdhara-svāmī (bhāvārtha-dīpikā) : ekaikaḥ pādādir** yayos te
**śakale** \|\|46-47\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pādādīnāṁ yathottaram
ūrdhvāṅgatvam \| **prajāḥ** sarvā eva tatratya-lokā **dadṛśur** iti
tatra na saṁśayaḥ ko\'pi kārya iti bhāvaḥ \| yad vā, paramādbhutatvena
dadṛśur ity arthaḥ \|\|44\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pādādīnāṁ yathottaram
ūrdhvāṅgatvam \|\|46\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : ekaikaḥ padādir** yayos te
**śakale** samau kāya-bhāgau \|\|46-47\|\|

iti sārārtha-darśinyāṁ harṣiṇyāṁ bhakta-cetasām \|

atra dvisaptatitamo daśame\'jani saṅgataḥ \|\|72\|\|

**\...**

**\|\| 10.72.47 \|\|**

**hāhā-kāro mahān āsīn nihate magadheśvare \|**

**pūjayāmāsatur bhīmaṁ parirabhya jayācyutau \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : magadheśvare** jarāsandhe \|
**jayo**\'rjunaḥ \|\|47\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ni**tarāṁ **hate** kṣaṇād
gata-prāṇe satīty arthaḥ \| **hāhā-kāraḥ** prajānām eva, yato
**magadhasya** tad-deśasya **īśvare** svāmini,
**pūjayāmāsatuḥ**---\"sādhu sādhu\" ity evaṁ vījanādinā ca
sammānitavantau \| **jaya** ity arjunasyāpi taj-jaye śaktiḥ sūcitā \|
yad vā, sneha-bhareṇāgraja-jayenaivātma-jaya-mananāt \| **acyuta** iti
cira-parirambhaṇādy-atyāgāt tasya paścād uktiḥ, svenaiva svayaṁ
sneha-vaśataḥ prāk tat-parirambhaṇādāv arjunasya pravartanāt \| yad vā,
svayam asaṅkocena ciraṁ tal-lālasayā \|\|45\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pūjayāmāsatuḥ** \"sādhu sādhu\"
ity evaṁ vījanādinā ca sammānitavantau **jayācyutāv** iti
nāma-viśeṣa-grahaṇaṁ tat-sahāyya-yogyatva-jñāpanāya jayasya
pūrva-nipātas teṣāṁ māhātmyāya ca \| taṁ ca prati svayam acyutena
svato\'pi māna-pradānād abhyarhitatva-sāmyāt \|\|47\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.72.48 \|\|**

**sahadevaṁ tat-tanayaṁ bhagavān bhūta-bhāvanaḥ \|**

**abhyaṣiñcad ameyātmā magadhānāṁ patiṁ prabhuḥ \|**

**mocayāmāsa rājanyān saṁruddhā māgadhena ye \|\|**

**śrīdhara-svāmī (bhāvārtha-dīpikā) :** durvṛttatvād asau hato na tu
rājyābhilāṣeṇeti darśayann āha---sahadevam iti \|\|48\|\|

iti śrīdhara-svāmi-vicaracitāyāṁ bhāvārtha-dīpikāyāṁ
dvisaptatitamo\'dhyāyaḥ \|\|72\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-tanayaṁ
jarāsandhātmajam \| durvṛttatvād vāma-mārgeṇa rudrārādhakatvāt \| nanu
tan-mārgasyāpi śāstra-vihitatvena tad-āśrayaṇe kathaṁ durvṛttatvam iti
cet purāṇāntarākhyānena tad āha \| tathā hi vārāhe
gautama-śapta-viprāṇāṁ kalau vāmācāre pravṛttiḥ---

> purā sarva-janānāṁ tu mokṣa-mārge vyavasthitam \|
>
> dṛṣṭvā svargādi-vaiphalyaṁ [devaisaktaḥ]{.mark} svayaṁ hariḥ \|\|
>
> bhagavān sṛṣṭi-nāśaṁ tvaṁ śamayānugraheṇa naḥ \|
>
> tadā\'haṁ viṣṇunā prokto moha-śāstram akalpayam \|\|
>
> veda-mārgāviruddhaṁ yat tad raudraṁ mat-pravartitam \|
>
> mad-aṭṭahāsa-patitā mahyaṁ toyasya bindavaḥ \|\|
>
> asaṅkhyātās tu te raudrā bhaviṣyanti kalau yuge \|
>
> kalpayiṣyanti śāstrāṇi surā-māṁsa-priyā narāḥ \|\|
>
> mayāpi kalpitā viṣṇor ājñayā saṁhitā purā \|
>
> niḥśvāsākhyā veda-bāhyā vāmācāra-pravartikā \|\|
>
> tatra mac-chāsana-ratā mad-ācārās tu ye dvijāḥ \|
>
> teṣāṁ vāsas tu narake bhaviṣyati na saṁśayaḥ \|\|
>
> śūdrais tad-adhamair grāhya ācāro vāsa-saṁjñitaiḥ \|
>
> na dvijaiḥ sarvathā grāhya iti satyaṁ vaco mama \|\|
>
> iti rudro'pi gastyaṁ praty āha \|

kali-sandhitvāj jarāsandhas tasminn ācāre pravṛtta iti jñeyam \| asau
jarāsandhaḥ \|\|48\|\|

iti vaṁśīdhara-kṛte śrīmad-bhāgavata-bhāvārtha-dīpikā-prakāśe
daśama-skandhottarārdhe dvisaptatitamo\'dhyāyaḥ \|\|72\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

iti śrīnātha-cakravarti-pāda-viracitāyāṁ caitanya-mañjūṣāyāṁ
dvisaptatitamo\'dhyāyaḥ \|\|72\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : magadhānāṁ** **patitvena
abhyaṣiñcat** \| kutaḥ? **bhagavān** sarvaiśvarya-pūrṇaḥ
**bhūta-bhāvanaḥ** sarva-jagat-sraṣṭā, **ameyātmā** sarva-vyāpakaḥ,
**prabhuḥ** sarveṣām eva svāmī, ceti sarva-vibhūtimattayā sadya eva
tādṛśa-rājya-koṭi-koṭi-sṛṣṭi-śaktyā tucchātitucche
tad-rājye\'bhilāṣābhāvād ity arthaḥ \|

yad vā, **bhagavān** iti tad-rājyādāv apekṣā-rāhityāt \| kiṁ ca,
**bhūta-bhāvanaḥ** sarva-jīva-paripālaka iti dayālutvāt \| kiṁ ca,
**ameyātmā** aparicchinna-buddhiḥ, mayā svayam abhiṣeke kṛte śraddhayā
anena mad-ājñā-paripālanādinā bhakto bhaved ity āśayāt \| kiṁ ca,
**prabhuḥ** sarvārtha-samarthaḥ \| kiṁ vā, jagadīśaḥ, tasyaiva
tad-yogyatvād iti bhāvaḥ \| viśeṣaṇānām eṣāṁ yathottaram
abhiṣeka-hetutve śraiṣṭhyam \| yad vā, prabhur ity asya pareṇānvayaḥ,
sarvābhīṣṭa-pradāna-samarthaḥ, ataḥ samyag giri-droṇyāṁ
prakṣepa-pāda-śṛṅkhalādinā **ruddhā** ye, tān **sarvān** eva \|
**sahadevaṁ** prerya, svayam eva vā gatvā **mokṣayāmāsa** \|\|46\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sahati sārdhakam \|
**māgadhānāṁ** patitvenābhyaṣiñcat \| kutaḥ ? **bhagavān**
sarvaiśvarya-pūrṇaḥ **bhūta-bhāvanaḥ** sarva-jagat-sraṣṭā **ameyātmā**
sarva-vyāpakaḥ **prabhuḥ** sarveṣām eva svāmī ceti sarva-vibhūtimattayā
sadya eva tādṛśa-rājya-parārdha-koṭi-sṛṣṭi-śaktimattvāt tucchātitucche
tad-rājye\'bhilāṣābhāvād ity arthaḥ \|

yad vā, **bhagavān** iti tad-rājyādau apekṣā-rāhityāt \| kiṁ ca,
**bhūta-bhāvanaḥ** sarva-bhūta-bhāvanaḥ sarva-bhūta-paripālaka iti
dayālutvāt \| kiṁ ca, **ameyātmā** aparicchinna-buddhiḥ svayam abhiṣeke
kṛte tv anena tac-chraddhayā mad-ājñā-paripālanādinā rājasūyādau
pāṇḍavānāṁ sāhāyyaṁ kuryād ity āśayāt \| kiṁ ca, **prabhuḥ** sarvārthaḥ
\| kiṁ vā, jagadīśaḥ tasyaiva tad-yogyatvād iti bhāvaḥ \| viśeṣaṇānām
eteṣāṁ yathottaram abhiṣeka-hetutve śraiṣṭhyam \|\|48\|\|

iti śrīmad-bhāgavata mahā-purāṇe daśama-skandhe

śrīmaj-jīva-gosvāmi-kṛta-vaiṣṇava-toṣiṇyām dvisaptatitamo\'dhyāyaḥ
\|\|72\|\|

iti śrīmad-bhāgavate mahā-purāṇe daśama-skandhe uttarārdhe
śrī-śrīla-sanātana-gosvāmi-pāda-kṛtāyāṁ śrī-bṛhad-vaiṣṇava-toṣaṇyāṁ
śrī-daśama-ṭippaṇyāṁ dvisaptatitamo\'dhyāyaḥ \|\|72\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :**

iti śrīmad-bhāgavate mahā-purāṇe daśama-skandhīye
śrīmaj-jīva-gosvāmi-kṛta-krama-sandarbhe dvisaptatitamo\'dhyāyaḥ
\|\|72\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**

iti śrīmad-bhāgavate mahā-purāṇe daśama-skandhe
śrīmaj-jīva-gosvāmi-kṛta-bṛhat-krama-sandarbhe dvisaptatitamo\'dhyāyaḥ
\|\|72\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakti-cetasām \|
dvisaptatitamo\'dhyāyo daśame\'jani saṅgataḥ \|\|72\|\|

**\...**

(10.73)

## atha trisaptatimo\'dhyāyaḥ

### jarāsandha-ruddhānāṁ rājñāṁ kārā-gṛhān mocanam \| 

**\|\| 10.73.1 \|\|**

**śrī-śuka uvāca---**

**ayute dve śatāny aṣṭau niruddhā yudhi nirjitāḥ \|**

**te nirgatā giri-droṇyāṁ malinā mala-vāsasaḥ \|\|**

**śrīdhara-svāmī (bhāvārtha-dīpikā) :**

tatas tri-saptatitame mocayitvā nṛpān hariḥ \|

rājārha-bhogaiḥ svān deśān prāsthāpya punar āgamat \|\|\*\|\|

atyunnaddha-jarāsandha- vadhāt tad-ruddha-bhū-patīn \|

vimokṣya kṛpayā kṛṣṇo nija-rūpam adarśayat \|\|\*\*\|\|

ye **nirjitā** jarāsandhena **niruddhāś** ca **giri-droṇyāṁ,** **te**
tato **nirgatāḥ** santo ghana-śyāmaṁ dadṛśur ity uttareṇānvayaḥ
\|\|1\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tato*
jarāsandha-vadhottaram \|\|\*\|\| *atyunnaddho*\'tyucchṛṅkhalaḥ \|
tad-baddhān jarāsandha-baddhān *nṛpān* \| he ayuta vāsudeva-bhakta īḥ
karuṇo dvāpuri ity anekārtha-mālokteḥ \| dvāyā bhūmyā īśo dveśa īś cāsau
dveśa ī dveśas tat-sambuddhau he ī-dveśa ! yad vā, ayuta-padena punaḥ
karmadhārayeṇa ayute dveśety ekaiva sambuddhi \| tathā ca---he
kṛṣṇa-bhaktayālo dharitrīśa tāni ṣaṭ \| ṭādyā nava iti keraloktes
ta-śabdaḥ ṣaṭ-saṅkhyā-paraḥ \| aṣṭau ca aṅkānāṁ vāmatā gatiḥ iti rītyā
ṣaḍaśīti-saṅkhyā sampadyate \| rājñāṁ ṣaḍ aśītir jātiḥ śeṣāś caiva
caturdaśa iti bhārata-virodho\'pahṛtaḥ \| *tato* **giri-droṇyāḥ** \| te
rājānaḥ \|\|1-4\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : aṣṭau śatāni** ca, līlayā
anāyāsenaiva, niḥśeṣeṇa \| yad vā, sva-gṛhānayanena **jitā** iti
lajjādinā mahā-dainyaṁ sūcitam \| tad eva darśayati---malina
ity-ādi-pada-trayeṇa \| **malinā** mala-yuktāḥ, snānādy-abhāvāt \| kiṁ
ca, **mala**-yukta-**vāsasaḥ** \|\|1\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ayute** iti sārdhakam \|
**malinā** iti ina-pratyayāntam \|\|1\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

trisaptatitame bhūpair mocaitair vīkṣitaḥ stutaḥ \|

bhakti-prado hariḥ santoṣyaitān pārtha-purīm agāt \|\|

ye **nirjitā** jarāsandhena **niruddhāś** ca **te** **giri-droṇyāḥ**
sakāśān **nirgatāḥ** \|\|1\|\|

**\...**

**\|\| 10.73.2-3 \|\|**

**kṣut-kṣāmāḥ śuṣka-vadanāḥ saṁrodha-parikarśitāḥ \|**

**dadṛśus te ghana-śyāmaṁ pīta-kauśeya-vāsasam \|\|**

**śrīvatsāṅkaṁ catur-bāhuṁ padma-garbhāruṇekṣaṇam \|**

**cāru-prasanna-vadanaṁ sphuran-makara-kuṇḍalam \|\|**

**śrīdhara-svāmī (bhāvārtha-dīpikā) : kṣudhā kṣāmā** kṛśāḥ \|
**saṁrodhena parikarśitāḥ** kleśitāḥ \|\|2-4\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śuṣkāṇi**
svacchanda-bhojana-pānābhāvena cintayā ca **vadanāni** yeṣāṁ te\| tatra
hetuḥ---**saṁrodha-** iti \| te mahā-duḥkhitā, ciraṁ taṁ didṛkṣavo vā \|
yad vā, ye nirjitā nirjitya ruddhā āsan, te nirgatā iti vākya-bhedāt ity
asyāpaunaruktyam \| **ghana-śyāmam** iti varṇam uktvā tena śobhitaṁ,
tat-prasaṅgād vastraṁ coktvā asādhāraṇāni lakṣaṇāny āha---**śrīvatsa-**
ity-ādinā \| **padmasya garbho**\'ntar-dalam, tadvad ante\'**ruṇe
īkṣaṇe** yasya tam, **cāru** sundaraṁ **prasannaṁ** ca sadā smeratvena
**vadanaṁ** yasya tam, vadanasya cārutayā sukomalatvādinā vayaḥ-sandhiḥ
sūcita eva, adhunā bhūṣaṇādīni ca varṇayan śrī-mukha-śobhā-hetutvena
tat-prasaṅgād ādau kuṇḍalam āha---**sphurantī** ratnādinā śrī-gaṇḍābhyāṁ
ca rājantī **makarākṛti**-svarṇa-**kuṇḍale** yasya tam \|\|2-3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dadṛśur iti trikam \|
**ghana-śyāmam** iti varṇam uktvā tena śobhitaṁ tat-prasaṅgād vastraṁ
coktvā vilakṣaṇāni lakṣaṇāny āha---**śrīvatsa-** ity-ādinā \| **padmasya
garbhaḥ** antar-dalaṁ tat-tulye ante\'**ruṇe īkṣaṇe** yasya, taṁ
**cāru** avayava-varṇābhyāṁ vayaḥ-sandhi-śobhayā ca sundaraṁ sadā
smaratvena **prasannaṁ** ca **vadanaṁ** yasya, tam \| adhunā bhūṣaṇādīni
ca varṇayann uttamāṅgasya mukhya-śobhā-hetutvena tat-prasaṅgād ādau
kuṇḍalaṁ varṇayati---**sphurantī** svarṇa-ratnādinā śrī-gaṇḍābhyāṁ ca
rājantī **makarākṛtinī kuṇḍale** yasya tam \|\|2-3\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhrājan bhrājamāno
vara-maṇiḥ kaustubho yayā, sā grīvā yasya taṁ nivītaṁ yuktam \|\|2-6\|\|

**\...**

**\|\| 10.73.3 \|\|**

*na katamenāpi vyākhyātam.*

**\...**

**\|\| 10.73.4 \|\|**

**padma-hastaṁ gadā-śaṅkha- rathāṅgair upalakṣitam \|**

**kirīṭa-hāra-kaṭaka- kaṭi-sūtrāṅgadāñcitam \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
padma-yukta-dakṣiṇordhva-hastam, upalakṣitaṁ viśiṣaṣṭaṭaṁ śobhitaṁ vā,
gadādīnāṁ dakṣiṇādhaḥ karād vāmordhvantaṁ krameṇa dhāraṇāttathaivoktiḥ
\| kirīṭādibhirañcitaṁ sevitam, karakaṁkaṇaṁ prakoṣṭhe aṅgadaṁ ca
bāhau\| paridheyabrahmaliṅgadharatve\'pi tasya tais tathā darśanaṁ
śrīnāradādikathitatādṛśarūpeṇa bhaktyā taccintanāttathaiva parisphūrter
iti jñeyam \|\|4\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upalakṣitam upalakṣaṇa-rūpais
taiḥ paricitaṁ dakṣiṇādhaḥ-karam ārabhya dakṣiṇāvartenādhokṣajasya
lakṣaṇam idaṁ padmaṁ kaumodakīṁ śaṅkhaṁ cakraṁ dhatte\'py adhokṣaja iti
siddhārtha-saṁhitātaḥ śrī-kṛṣṇatve ca brahma-liṅga-dharatve ca tasya
tais tathā darśanaṁ bhakty-anurūpāvirbhāva-rūpatvāt kirīṭādīnām akramo
nānā-dṛṣṭīnām akramāt \|\|4\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.5-7 \|\|**

**bhrājad-vara-maṇi-grīvaṁ nivītaṁ vana-mālayā \|**

**pibanta iva cakṣurbhyāṁ lihanta iva jihvayā \|\|**

**jighranta iva nāsābhyāṁ rambhanta iva bāhubhiḥ \|**

**praṇemur hata-pāpmāno mūrdhabhiḥ pādayor hareḥ \|**

**śrīdhara-svāmī (bhāvārtha-dīpikā) : bhrājan** bhrājamāno
**vara-maṇiḥ** kaustubho yayā, sā **grīvā** yasya tam \| nivītaṁ
kaṇṭha-lambitayā vyāptam \| pibanta ivety-ādīnāṁ hareḥ pādayoḥ praṇemur
ity uttareṇānvayaḥ \|\|5\|\| rambhantaḥ parirambhamāṇā iva \|\|6\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pibanta** ity-ādibhiḥ
sarvendriyair bhagavat-sevoktā \|\|5-7\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** mayyāveśyetyādi---mayi
śrīvāsudeve mana āveśya yadi bhakti vāsanāḥ stha, tadā māṁ yāsyatha,
bhaktarūpeṇaiva sthāsyatha, yadi vā kaivalya-vāsanā eva stha, tadā
madvaibhavaṁ brahma yāsyathety arthaḥ \|

iti trisaptatiḥ \| evaṁ catuḥ-pañca-ṣaṭ-saptatayaḥ \|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ciraṁ
kṣut-tṛḍ-ādy-ārtānāṁ daivād amṛtādi-prāptyeva mahā-duḥkhitānāṁ teṣāṁ
sahasā śrī-bhagavat-sandarśanenātṛptyā tasmin paramāsaktim āha---pibanta
iti \| evaṁ catur-jñānendriyāṇām arbhabhir niveśa uktaḥ, tatra
cāliṅganena tvag-indriyasyāyāta eva, śravaṇasyānuktiḥ pratyakṣatvāt,
tasyāpy agre sākṣāc chrī-mukha-vacanāmṛtena setsyaty eva \| bāhubhir iti
viśeṣato\'tra bahutvaṁ gāḍhāliṅganābhiprāyeṇa \|
iva-śabdenātyantābhiniveśena sākṣād iva pānādibhis tat-tad-abhinayo
bodhyate \| tatra yathottaraṁ teṣām ādhikyam ūhyam \| teṣāṁ
tādṛśābhāvādau hetuḥ---hatāḥ prāg eva dūta-preṣaṇādinā prapattyā nāśitāḥ
pāpmānaḥ, tac-chravaṇādi-kṛtāṁ kārakāṇāṁ vā sarveṣāṁ duṣprārabdhā yais
te \| pādayor nyastair mūrdhabhir iti teṣāṁ prīty-arthaṁ kṛpayā
pratyekaṁ sva-śakti-viśeṣeṇa sākṣād avasthitiṁ dyotayati---harer iti \|
teṣāṁ pāpmanaḥ kiṁ vā, tādṛśa-darśanena manaso haraṇābhiprāyeṇa
\|\|5-6\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ciraṁ kṣuṭ-tṛṣṇādi-pīḍitānāṁ
daivād amṛtādi-prāptyeva mahā-duḥkhitānāṁ teṣāṁ sahasā
śrī-bhagavat-sandarśanenātṛptayā tasmin paramāsaktim āha---**pibanta**
iti sārdhakena \| **iva**-śabdaḥ sarvatrotprekṣāyām \| sā ca
paramāsaktiṁ dyotayati, tasyāḥ pravṛttis tu cakṣuṣor vistāra-prāptyā,
jihvāyāḥ ślāghā-vacanayā, [cāsanādinā]{.mark} tat-saurabhya-mattayor
nāsayoḥ phullatvādinā, bāhvor mithas tad-darśanāyaiva muhuś cālanādinā
jñeyā \| atra bāhvoś cālanā-vaśena vahatām iva gatayor bahutvoktiḥ
jñānendriya-gaṇe caitayor uktis tvag-indriya-dharma-sparśa-sukhasya
tatraiva pradhānatvena śravaṇayor anuktis tāvat tad-vacanādya-śravaṇāt
svato nāveśena tac cataṣṭayāveśāc chūnyatvena ca teṣāṁ tādṛśatve hetuḥ
hataḥ prāg eva dūta-preṣaṇādinā prapattyā nāśitaḥ pāpmā sarvo\'pi
tadanāsaktihetudoṣo yaiste yad vā, hatas tacchravaṇād eva pāpmā yaiste
\|\|5-6\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** pibanta ity-ādi \|\|5-35\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rambhantaḥ
parirambhamāṇāḥ \|\|6-7\|\|

**\...**

**\|\| 10.73.7 \|\|**

**kṛṣṇa-sandarśanāhlāda- dhvasta-saṁrodhana-klamāḥ \|**

**praśaśaṁsur hṛṣīkeśaṁ gīrbhiḥ prāñjalayo nṛpāḥ \|\|**

**śrīdhara-svāmī (bhāvārtha-dīpikā) :** kṛṣṇa-darśanāhlādena dhvastaḥ
saṁrodhana-klamo yeṣāṁ te \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv atyanta-kleśena
kṣubhitānāṁ tādṛśy āsaktir na sambhavet tatrāha---kṛṣṇasya
paramānanda-ghana-mūrter bhagavataḥ sandarśanena sākṣāt tādṛśa-darśanena
ya āhlādas tena dhvasta-saṁrodhana-klamāḥ, gīrbhiḥ sarva-guṇa-yuktābhiḥ
praśaśaṁsus tuṣṭuvuḥ \| hṛṣīkeśam iti pūrvokta-prakāreṇa
sarvendriyāpyāyayanasya \| kiṁ vā, tenaiva kṛpayā tādṛśa-stutau
pravartanasyābhiprāyeṇa \| nṛpā iti tādṛśa-stutyā sarve narā rakṣitā iti
bhāvaḥ \|\|7\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hṛṣīkeśam iti \| pūrva-rītyā
sarvendriyāpyāyanasya \| kiṁ vā, tenaiva kṛpayā tādṛśa-stutau
pravartanasyābhiprāyeṇa gīrbhir ity adhika-padopādānaṁ
tat-prāśastya-vivakṣayā nṛpā iti tādṛśa-stutyā sarve narā rakṣitā iti
bhāvaḥ \|\|7\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.8 \|\|**

**rājāna ūcuḥ---**

**namas te deva-deveśa prapannārti-harāvyaya \|**

**prapannān pāhi naḥ kṛṣṇa nirviṇṇān ghora-saṁsṛteḥ \|\|**

**śrīdhara-svāmī (bhāvārtha-dīpikā) :** saṁrodhād rakṣitān asmān
ghorāyāḥ saṁsṛter api pāhi mocaya \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā śuno rakṣitaḥ
siṁhādapi rakṣyata ity āśayenāhuḥ---saṁrodhād iti \|\|8\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ghorāyāḥ
sadātyantaduḥkhāvalīpradānena bhayānakāyāḥ saṁsṛteḥ pāhi\| kutaḥ?
prapannān śaraṇāgatān \| tad api kutaḥ? nirviṣaṇṇān
vividha-saṁsāra-duḥkha-bhogenārtān viṣaya-bhogebhyo viraktān iti vā \|
nanu tarhi tad-artham anyaṁ devaṁ prārthayadhvam iti cet,
tatrāhuḥ---deva-deveśa! he śrī-brahmam ādi-prabho! iti parameśvaratvena
tvam eva tatra yogyo na tv anya iti bhāvaḥ \| viśeṣataś ca
dīna-vātsalyād ity āhuḥ---prapannānāṁ duḥkhena śaraṇāgatānāṁ
satāmārtihareti\| kiṁ ca, he avyayeti sarva-śaktiparipūrṇatvāditi\| kiṁ
ca, he kṛṣṇeti tatrāpi nijāśeṣabhagavattāprakaṭanād iti bhāvaḥ \| yad
vā, prapattau hetavaḥ---devety-ādayaḥ \|\|8\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ghorāyāḥ
tvad-vaimukhyakartṛtvena bhayānakāyāḥ saṁsṛteḥ pāhi kutaḥ prapannān
śaraṇāgatān nanv atrāsti viṣaya-bhoge sukhaṁ madarpaṇena
kathañcid-bhaktihetutvaṁ ca tatrāhuḥ---nirviṇṇān bhūyo duḥkhānubhāvād
viṣaya-sambandhād viraktān nanu tad-artham anyad evaṁ prārthayadhvaṁ,
tatrāhuḥ---deva-deveśa he brahmādi-prabho! iti parameśvaratvena tvam eva
tatra yogyo na tv anya iti bhāvaḥ \| nanv īdṛśaś ced ahaṁ, tarhi
bhavad-vidheṣu kathaṁ mad-avadhānaṁ syāt ? tatrāhuḥ---prapanneti
nanvevaṁ cet prapannās tv anantā eva bhaveyuḥ ? tatrāhuḥ---he avyaya
akṣaya-śaktyādika ! tatrāpi, he kṛṣṇa ! aho bakīyam ity-ādi
prasiddha-tādṛśa-mahā-kīrte ity arthaḥ \| bhavantv anantāḥ kā hāniḥ,
pratyuta tava kīrtir yogyā eva ta iti bhāvaḥ \|\|8\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devadeveśeti
pāramaiśvaryam \| prapanneti bhakta-vātsalyam avyayeti kūṭasthatvaṁ
coktam \|\|8\|\|

**\...**

**\|\| 10.73.9 \|\|**

**nainaṁ nāthānvasūyāmo māgadhaṁ madhusūdana \|**

**anugraho yad bhavato rājñāṁ rājya-cyutir vibho \|\|**

**śrīdhara-svāmī (bhāvārtha-dīpikā) :** nanu bhavanto
jarāsandhāsūyāviṣṭā ihāmutra bhogāsaktāś ca kathaṁ saṁsṛter mocanīyā ity
āśaṅkya saṁprati na vayaṁ tathā-bhūtā ity āhuḥ---**nainam** ity aṣṭabhiḥ
\| he nātha ! vayam enaṁ nānvasūyāmaḥ \| anv anu doṣa-dṛṣṭyā na paśyāmaḥ
\| kuta ity ata āhuḥ---anugraha iti \| yad yasmāt \|\|9\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** harir āśaṅkate---nanv iti
\| tathā-bhūtā asūyāveśa-loka-dvaya-bhogāsaktāḥ \| enaṁ jarāsandham \|
hetum āśaṅkya samādadhate---kuta ity-ādinā \|\|9\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he nātheti adhunā tvayā
sanāthāḥ santa iti bhāvaḥ \| rājyāccyutirevānugrahaḥ \| he madhusūdaneti
ādi-mahā-daityo madhur api tvayā hataḥ, ayaṁ ko nāma varāko\'sya vadhena
ko vā tava mahimā ? mahimā tu dīnānugraha eveti bhāvaḥ \| śleṣeṇa
madhuvat tuccha-viṣaya-sukhaṁ sūdayatīti tathā-bhūteti rājyāc cyāvanaṁ
yuktam eveti, tac ca tvat-prabhāvād eva, na tv anyathā kathañcid ity
āśayenāhuḥ---vibho! he sarvaṁ kartuṁ samartheti \|\|9\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nainam iti tair avatāritam \|
tac ca saparihāsaṁ jñeyam \| māgadham ity avajñoktiḥ \| enam iti
pratyakṣaṁ darśayanti \| anvādeśaprayogāt \| tadveṣṭṛtvenāsūyāviṣayatayā
muhurnirdiṣṭam api nānusūyāmaḥ \| asūyetyakārābhāva ārṣaḥ \|
nija-rājyavyāpakatvena tu doṣa-dṛṣṭyā na paśyāmaḥ \| tataḥ sutarām anyaṁ
tu naivety arthaḥ \| he nātheti adhunā tvayā sanāthā api jātā vayam iti
bhāvaḥ \| he madhusūdana! iti ādi daityo\'py asau tvayā hataḥ ayaṁ ko
varākaḥ \| asya vadhe ko vā tava mahimā \| mahimā tu dīnānugraha eveti
bhāvaḥ \| he vibho! sarvaṁ kartuṁ samartheti tatropodvalakam \|\|9\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nānusūyāmaḥ enam anu
lakṣīkṛtya na doṣān āropayāmaḥ \| a-kāra-lopa enā-deśaś cārṣaḥ \| yat
yato māgadhād eva rājñām asmākaṁ rājya-cyutiḥ yataś ca
rājyacyuterbhavato\'nugraha iti \|\|9\|\|

**\...**

**\|\| 10.73.10 \|\|**

**rājyaiśvarya-madonnaddho na śreyo vindate nṛpaḥ \|**

**tvan-māyā-mohito'nityā manyate sampado'calāḥ \|\|**

**śrīdhara-svāmī (bhāvārtha-dīpikā) :** etad eva vyatirekeṇopapādayanti,
rājyaiśvaryeti \| rājyaiśvaryābhyāṁ madas tenonnaddha ucchṛṅkhalo nityā
acalāś ca saṁpado manyate \| yad vā, anityāḥ satīr acalāḥ śāśvatīr
manyate \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etadevānugrahaṇam eva \|
vyatirekeṇa pūrvoktārthavaiparītyena\| nityācalayorarthābhedaṁ
matvārthāntaram āha---yadveti \|\|10\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nṛpo na vindata eva,
anyastu kaścillabhetāpīty arthaḥ \| yad vā, nṛpo naraśreṣṭho\'pi na
vindate, tatra hetuḥ---rājyeti\| yataḥ sampado dhādirampattīracalāḥ
sthirā manyate \| nanu pratyakṣāḥ pramāṇairanityāścāpi kutaḥ sthirā
manyante? tatrāhuḥ---tvad iti \| ayam eva tvanmāyāprabhāva ita bhāvaḥ
\|\|10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śreyaḥ tad-bhaktyādi-rūpaṁ
phalaṁ nṛpo na vindata eva anyastu kathañcillabhetāpīty arthaḥ \| yad
vā, nṛpo naraśreṣṭho\'pi na vindate tatra hetuḥ rājyeti yataḥ
dhanādisampattīracalā manyate nanu pratyakṣādipramāṇairanityāścāpi kutaḥ
sthirā manyate tatrāhustvad iti ayam eva tvamāyāprabhāvaḥ iti bhāvaḥ
\|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
rājyāccyuteranugrahahetutvamupapādayanti-rājyaiśvaryeti tribhiḥ \|
unnaddhaḥ ucchṛṅkhalaḥ anityā api sampadaḥ acalāḥ śāśvatīrmanyate
\|\|10\|\|

**\...**

**\|\| 10.73.11 \|\|**

**mṛga-tṛṣṇāṁ yathā bālā manyanta udakāśayam \|**

**evaṁ vaikārikīṁ māyām ayuktā vastu cakṣate \|\|**

**śrīdhara-svāmī (bhāvārtha-dīpikā) :** kiṁ ca, avas tu sad-vastutayā
paśyantīty āhuḥ, mṛga-tṛṣṇām iti \| vaikārikīṁ sṛṣṭy-ādi-vikārāpannām \|
ayuktā avivekinaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itthaṁ jñātāro mūrkhā
evety āha---kiṁ ceti \| sat bhavat \|
mṛgatṛṣṇāmambarapradeśasaṁsṛṣṭadivākarakaranikaram \| udakāśayaṁ
jalapūram \| māyāṁ mahimānaṁ sampallakṣaṇam \| vastu pratihatirahitaṁ
nityam \| cakṣate paśyanti \| goaśvetyādimahimetyācakṣate iti śruteḥ
\|\|11\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bālā nirbuddhayo
hariṇādayaḥ, vaikārikī vikārāḥ śandādi-viṣayās tad-rūpeṇa pariṇatām ity
arthaḥ, vastu-satya-rūpām \|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bālā nirbuddhayo hariṇādayaḥ
vaikārikīṁ vikārāḥ śabdādiviṣayāḥ tat-tad-rūpeṇa pariṇatām ity arthaḥ \|
vastutaḥ satyarūpāyāḥ arthakriyākāritvādinā mṛgatṛṣṇāto vailakṣaṇye\'pi
asārāṁśatve dṛṣṭānto\'yam \|\|11\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, rājyādisampadaḥ
khalu sampada eva na bhavantītyāhuḥ---mṛgatṛṣṇām iti \| vikārāḥ
śabdādayo viṣayāstebhya udbhūtāṁ bhogasampattiṁ māyāṁ māyikīm ayuktā
avivekinaḥ vastu cakṣate yathā mṛgatṛṣṇāyāṁ teja eva udakaṁ paśyanti
tathaiva bhogasampattau duḥkham eva sukhaṁ paśyantīty arthaḥ \|\|11\|\|

**\...**

**\|\| 10.73.12 \|\|**

**vayaṁ purā śrī-mada-naṣṭa-dṛṣṭayo**

**jigīṣayāsyā itaretara-spṛdhaḥ \|**

**ghnantaḥ prajāḥ svā ati-nirghṛṇāḥ prabho**

**mṛtyuṁ puras tvāvigaṇayya durmadāḥ \|\|**

**śrīdhara-svāmī (bhāvārtha-dīpikā) :** rājyasya yoga-viyogayor
anarthārthāvahatvam asmāsv eva dṛṣṭam ity āhuḥ---vayam iti dvābhyām \|
śrī-madena naṣṭā dṛṣṭir yeṣāṁ te \| asyāḥ pṛthivyāḥ \| itaretara-spṛdhaḥ
parasparaṁ spardhamānāḥ \| puraḥ purataḥ \| tvā mṛtyum avigaṇayya \|
purā ye durmadā vayam \|\|12\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
svadṛṣṭyantenoktamarthamāhuḥ---rājyasya yogety-ādinā \| atinighṛṇā
atinirdayāḥ \|\|12\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svāḥ svīyatna putravat
paripālyā api prajā ghnanto dhanasañcayārthaṁ yuddhārthaṁ vā
adhikakaragrahaṇādinā nipīḍayantaḥ, yato\'tinirghṛṇā mahānirdayāḥ,
puraḥ, avaśyambhāvitvāt, pitrādidṛṣṭāntena sākṣādanubhūyamānatvācca,
purato vartamānam api mṛtyu kālarūpeṇa saṁhārakaṁ tvām \| ata eva
mahāprabhāvam ity āha---he prabho iti \| atas tvatto rakṣaṇe kasyāpi
śaktirnāstīti bhāvaḥ \| tathāpyavigaṇaya anādṛtya, anyat tair vyākhyātam
\| tatra cānārthārthāvahatvam iti lekhye arthapāto lekhakabhramājjñeyaḥ,
viyoge'rthāvahatvasya nirantarapadye vakṣyamāṇatvād iti \|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rājyacyuteranugrahahetutvena
vayam iti yugmakam svāḥ jñātivat paripālyā api prajāḥ
parasparasanmardena ghnantaḥ yato atinirghṛṇā mahānirdayāḥ pura
ityavaśyaṁ bhāvitvāt pitrādimaraṇadṛṣṭyānubhūyamānatvāc ca purato
vartamānam api mṛtyu kālarūpeṇa saṁhārakaṁ tvāṁ prabhostava
rūpatvādevāsau mahāprabhāva iti vyañjayitum āha---he prabho iti \| atas
tvatto rakṣaṇe kasyāpi śaktirnāstīti bhāvaḥ \| tathāpyavigaṇaya anādṛtya
anyat taiḥ tatra yogaviyogayoranārthārthāvahatvam iti yogenārthāvahatvaṁ
viyoge\'rthāvahatvam ity etat dvayaṁ krameṇa dvābhyāmāhety arthaḥ
\|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atrodāharaṇānyasmadādaya
evety āhurvayam iti \| asyāḥ pṛthivyāḥ itaretaraspṛdhaḥ parasparaṁ
sparddhamānāḥ mṛtyuṁ tvāṁ puraḥ agravartinam avigaṇaya purā ye vayaṁ
durmadā āsma ta eva vayaṁ adya idānīṁ bhavatas tanvā tanurūpeṇa kālena
śriyo vicālitā bhraṁśitāḥ santaḥ bhavato\'nukampayā prāptayā caraṇau
smarāma prārthanāyāṁ loṭ smartuṁ kāmayāmahe \| ato
rājyacyutirbhavadanugrahaheturityanubhavāmaḥ \|\|12-13\|\|

**\...**

**\|\| 10.73.13 \|\|**

**ta eva kṛṣṇādya gabhīra-raṁhasā**

**duranta-vīryeṇa vicālitāḥ śriyaḥ \|**

**kālena tanvā bhavato'nukampayā**

**vinaṣṭa-darpāś caraṇau smarāma te \|\|**

**śrīdhara-svāmī (bhāvārtha-dīpikā) :** he **kṛṣṇa** ! **ta eva** vayam
**adya** vinaṣṭa-darpās te **caraṇau smarāmaḥ** smartum āśāsmahe \|
kathaṁ-bhūtāḥ ? **bhavatas tanvā** mūrtyā **kālena śriyo vicālitāḥ**
vibhraṁśitāḥ \| ato rājya-cyutir bhavad-anugraha evety arthaḥ \|\|13\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : smarāma** ity āśiṣi loṭ \|
yato rājyam anartha-hetur ato hetoḥ \| *ity artha* iti---mā rājya-śrīr
abhūt puṁsaḥ śreyaskāmasya mānada \[bhā.pu.10.84.64\]
ity-ādi-vakṣyamāṇatvād iti bhāvaḥ \|\|13\|\|

------------------------------------------------------------------------------------------------------------------

**hemādri (kaivalya-dīpikā-ṭīkā) :** evaṁ bībhatsa-rūpeṇa bhakti-rasam
anubhavato bhagavat-smṛtir anyā smṛtiś ca syād iti kramād dvābhyām
āha---**ta eva** iti \| he śrī-**kṛṣṇa** ! ye prāg aiśvarya-madāndhā
abhūma, **ta eva** vayam **adya te caraṇau smarāma,** yato
**vinaṣṭa-darpāḥ \|** tad eva kutah ? yatas tava **tanvā kālena śriyaḥ**
sakāśād **vicālitāḥ** \|\|13\|\| \[mu.pha. 16.20\]

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśeṣeṇa giri-droṇyāṁ
saṁrodhanādinā cālitāḥ, tad-atikrame tu kasyāpi śaktir nāstīty
āhuḥ---**gabhīraṁ** gurutaram anantaṁ ca **raṁho** vego yasya tena, ato
**durantam** aparicchinnaṁ **vīryaṁ** śaktir yasya tena, yato **bhavatas
tanvā**, bhavata ity asyobhayato\'nvayaḥ \| atas tena kṛtaṁ yat tad
bhavataiveti bhavata evānukampayā kṛtvā **vinaṣṭa-darpāḥ** santaḥ \| yad
vā, evaṁ bhavato\'nukampayā hetunā **smarāma** \| kim-artham? tad
āhuḥ---**kṛṣṇa**! he paramānanda-ghana-mūrte! tvac-caraṇa-smaraṇasyaiva
paramānanda-mayatvāt tad eva hi prayojanam iti bhāvaḥ \|\|13\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad-atikrame tu kasyāpi
śaktir nāstīty āhuḥ---**gambhīraṁ** durbodhaṁ **raṁhaḥ** vego yasya,
tena sūkṣmatvād durbodha-nirgama-praveśena ity arthaḥ \| tathā
**durantam** apratikāryaṁ **vīryaṁ** śaktir yasya, tena \| yato
**bhagavatas tanvā** śaktyā bhagavata ity asyobhayato\'nvayaḥ \| atas
tena kṛtaṁ yat tad bhavataiveti tayā ca vicārato bhavata
evānukampā-rūpeṇa hetunā **vinaṣṭa-darpāḥ** sastayaiva **smarāma** \|
kim-arthaṁ ? tatrāhuḥ---**kṛṣṇa**! he ātmārāmādīnāṁ
sarvendriyākarṣakatvena tan nāmann iti \| itthambhūta-guṇatvam eva
mahadbhiḥ siddhāntitaṁ vayaṁ kathaṁ tat-prayojanaṁ kathayemeti bhāvaḥ
\|\|13\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.14 \|\|**

**atho na rājyaṁ mṛga-tṛṣṇi-rūpitaṁ**

**dehena śaśvat patatā rujāṁ bhuvā \|**

**upāsitavyaṁ spṛhayāmahe vibho**

**kriyā-phalaṁ pretya ca karṇa-rocanam \|\|**

**śrīdhara-svāmī (bhāvārtha-dīpikā) :** ata eva **atho** anantaraṁ
**mṛga-tṛṣṇi-sadṛśaṁ** **rājyaṁ** **śaśvat patatā** pratikṣaṇaṁ
kṣīyamāṇena tathā **rujāṁ** rogāṇāṁ **bhuvā** janma-kṣetreṇa dehena
**upāsitavyaṁ** sevyaṁ **na spṛhayāmahe** \| **pretya** para-loke ca
**kriyā-phalaṁ** svargādi-bhogam **upāsitavyaṁ na spṛhayāmahe** \|
kathaṁ-bhūtam ? **karṇayo rocanaṁ** ruci-janaka-mātram \| tatra gatasya
spardhādy-anapagamena sukhābhāvād ity arthaḥ \|\|14\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva bhavad-anugrahād
eva \| **yatra** svarge \| *ity artha* iti---evaṁ lokaṁ paraṁ vidvān
naśvaraṁ karma-nirmitam \[bhā.pu. 11.3.20\] ity-ādy-ukter iti bhāvaḥ
\|\|14\|\|

------------------------------------------------------------------------------------------------------------------

**hemādri (kaivalya-dīpikā-ṭīkā) : atho** iti \| atha [stva]{.mark}
tvac-caraṇa-smaraṇānantaraṁ **mṛgatṛṣṇā** marīcikayā nirūpitaṁ
vyākhyātam \| tat tulyam ity arthaḥ \| **rujāṁ** rogāṇāṁ **bhuvā**
āśrayeṇa anena bhojya-bhogakayor anya-nityatvam uktam \| **upāsitavyaṁ
na spṛhayāmahe**, sevya-buddhyā na gṛhṇīma ity arthaḥ \| yac **ca
pretya** para-lokaṁ **kriyāyā** jyotiṣṭomādeḥ **phalaṁ**, tad api **na
spṛhayāmahe** \| yatas tat **karṇa-rocanaṁ** kevalaṁ śravaṇa-mātreṇa
prīti-janakaṁ, na tu bhoga-kṣamam \| aviśuddhiḥ kṣayādi-doṣa-duṣitatvād
iti bhāvaḥ \|\|14\|\| \[mu.pha. 16.21\]

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atho anantaram adhunety
arthaḥ \| yad vā, ato hetor **na spṛhayāmahe** \| kutaḥ? tattvato
māyikatvād ity āhuḥ---**mṛgi-** iti \| **mṛga-tṛṣṇir** mṛgatṛṣṇā,
**mṛgatṛṅ-nirūpitam** iti vopadevaḥ \| mṛga-tṛṭ mṛgatṛṣṇā \| kiṁ ca,
tat-tad-v[ṛṣṭy]{.mark}-abhāve\'pi tad-bhoga-sādhanasyāsāmarthyād ity
āhuḥ---**dehena** iti \| nanu tarhi jarā-maraṇādi-doṣa-rahitam akṣayaṁ
svargādikam icchatha, tatrāhuḥ---**kriyā-** iti \| **vibho**! he svāminn
iti tvat-kṛpayedīnaṁ tvat-prapannebhyo\'smabhyam anyat kim api na
**rocata** iti bhāvaḥ \|\|14\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mṛgatṛṣṇir** mṛgatṛṣṇā mṛgatṛḍ
nirūpitam iti vopadeva-pāṭhe \| mṛgatṛṭ mṛgatṛṣṇā \| kiṁ ca, **dehena**
iti **vibho** ! he svāminn ! iti tvayi svāmini labdhe tat kathaṁ rocatām
iti bhāvaḥ \|\|14\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : atho** ata eva
**mṛgatṛṣṇi-rūpitaṁ** mṛgatṛṣṇāvadbhir eva janaiḥ rūpitaṁ sundarīkṛtaṁ
**rājyaṁ** **na spṛhayāmahe** dvitīyāntatvam ārṣaṁ \| kīdṛśaṁ ? **śaśvat
patatā** kṣaṇa-bhaṅgureṇa **rujāṁ bhuvā** roga-mandireṇa **dehena
upāsitavyam** iti rājyasya duḥkha-pradatvam eva darśitaṁ tarhi
rājyopagatair bahu-dhanair aśvamedhādayo yāgāḥ kartavyāḥ ?
tatrāhuḥ---**kriyā-phalaṁ** svargaṁ ca **na spṛhayāmahe** \| kutaḥ ?
**karṇa-rocanaṁ** karṇābhyām eva rocanaṁ tatra gatasyāpi
spardhādy-anapagamena sukhābhāvād iti bhāvaḥ \|\|14\|\|

**\...**

**\|\| 10.73.15 \|\|**

**taṁ naḥ samādiśopāyaṁ yena te caraṇābjayoḥ \|**

**smṛtir yathā na viramed api saṁsaratām iha \|\|**

**śrīdhara-svāmī (bhāvārtha-dīpikā) :** yady evaṁ-bhūtā yūyaṁ tarhi mama
caraṇau smarata, tato'nāyāsena muktir bhaviṣyatīti kiṁ mad-apekṣayeti
ced ata āhuḥ, taṁ na iti \| tvac-caraṇa-smṛtir api tvat-prasāda-phalam
evety arthaḥ \|\|16-17\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evambhūtā ihāmutra
bhogaviraktāḥ \| tato maccaraṇasmaraṇāt \| madapekṣayā matprasādena \|
ity artha iti---na hi tvatprasādaṁ vinā tvaccaraṇānurāgaḥ syād iti
bhāvaḥ \|\|15\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi
kimicchathetyapekṣāyāmāhuḥ---tam iti \| samyak asmākaṁ hṛdayagrāhyatvena
kartuṁ śakyatvādinā cādiśa, yatheti tatra ca yena prakāreṇa tam apy
ādiśety arthaḥ \| yad vā, yathāvannijecchānurūpā smṛtirna viramet, kintu
sadā sidhyed ity arthaḥ \| iha vividhayonau saṁsaratāṁ jāyamānānām api,
iti mokṣāspṛhāpi dyotitaiva, tatra ca smṛterupāyasyaiva, na tu sākṣāt
tasyāḥ, tatrāpyādeśam eva, na tu tatsiddheḥ prārthanaṁ vinayabharāttasyā
atigauravādvā, kiṁ vā, upāyajñāne sati tatsthairyaṁ siddhyedity
abhiprāyeṇeti \|\|15\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu tarhi
kimicchathetyapekṣāyāmupakrame dainyena parokṣavādenaivoktam api
upasaṁhāre paramotkaṇṭhayā svahṛdayamuddhaṭayaiva nivedayanti---tam iti
\| samyak asmākaṁ grāhyatvena kartuṁ śakyatvena cādiśa yatheti tatra
yena prakāreṇa tam apy ādiśety arthaḥ \| yad vā, yathāvannijecchānurūpā
smṛtirna viramet kintu sadā siddhyed ity arthaḥ \| pūrvaṁ
smṛtivighātakatvenaiva ghorasaṁsṛtito rakṣaṇaṁ prārthitam idānīṁ yadi
smṛtiḥ syāttadā sāpi bhavatv ity āhuḥ---iha vividhayonau saṁsaratāṁ
jāyamānānāmapīti tatra smṛterupāyasyaiva na tu sākṣāttasya tatrāpyādeśam
eva na tu tattatsiddheḥ prārthanam idaṁ vinayabharāttasyāḥ atigauravādvā
kiṁ vā upāyajñāne sati tatsthairyaṁ siddhyedity abhiprāyeṇeti
pūrvavatsarvathā dainyam eva \|\|15\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tarhi
sāyujyamuktirdīyate gṛhyatāṁ tatra na hi nahītyāhuḥ---tam iti \| tam
upāyaṁ samyaktayā grahītuṁ kartuṁ ca śakyatvena ādiśa yena smṛtirna
viramet iha vividhayonau saṁsaratāmapīti na saṁsārabhaṅge kāmanā
kintvatilobhyāyāṁ premabhaktāvapyatidainyodayenaiva na kāmanā nāpi
tadaṅgabhūtāyāṁ smṛtāvapi kintu tasyā upāye eva tatrāpi dehītyaprayujya
samādiśatyane nāpi sākṣāttatrāpīti bhaktyadhikārocitānāṁ
niṣkāmatvadainyavinayādīnāṁ paramāvadhir eva darśitaḥ \|\|15\|\|

**\...**

**\|\| 10.73.16 \|\|**

**kṛṣṇāya vāsudevāya haraye paramātmane \|**

**praṇata-kleśa-nāśāya govindāya namo namaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
kṛṣṇāyetyādiślokarūpamantrajapātsarvepsitāvāptiḥ \| kāmabījasampuṭitena
ca śīghram eveṣṭalābhaḥ \| bandīmokṣo\'pyasya lakṣajapādbhavati \|
dhyānaṁ cātra gāyanti mantravat \| oṁasya śrī-kṛṣṇāyetyādimantrasya
śrī-kṛṣṇo devatā \| vyāsa ṛṣiḥ \| anuṣṭup chandaḥ \| kāmo bījam \|
sarvābhilaṣitāvāptaye jape viniyogaḥ \|\| oṁkṛṣṇāyetyaṁguṣṭhābhyāṁ namaḥ
\| vāsudevāya tarjanībhyāṁ namaḥ \| haraye madhyamābhyāṁ namaḥ \|
paramātmane\'nāmikābhyāṁ namaḥ \| praṇatakleśanāśāya kaniṣṭhikābhyāṁ
namaḥ \| govindāya namonama iti karatalakarapṛṣṭhābhyāṁ namaḥ \|\| evaṁ
hṛdayādinyāsaḥ \|\| yad vā, ---dadṛśuste ghanaśyāmam ity ārabhya nivītaṁ
vanamālayā ityuktam evādhyāyārambhoktam eva \|\|16\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti
tatrātmanāmayogyatvādinā tasyāḥ parama-daurlabhyaṁ manvānās tatsiddhaye
madhureṇa samāpayet iti nyāyena tatpriyanāmasaṅkīrtanenopasaṁharantaḥ
sāṣṭāṅgaṁ praṇamanti-kṛṣṇāyeti \| sākṣādbhagavate, tatra ca vāsudevāya
nijāśeṣaiśvaryaprakaṭanārthaṁ vasudevājjātāya, iti
śrīnārāyaṇato\'pyādhikyamuktam \| ata eva haraye adhikārādyanapekṣayā
saṁsāraduḥkhahartre kiṁvā, apūrvasaundaryādinā sarvamanoharāya\| kiṁ ca,
paramātmane sarveṣām api priyatamāyety arthaḥ \| kiṁ ca, praṇatānāṁ
kleśo bhaktivighnādiduḥkhaṁ tasya nāśo yasmāt tasmai,
svabhaktipravartakāya kiṁ vā, bhaktavatsalāyety arthaḥ \| tad eva
darśayati-govindāya tattatkrīḍābhiḥ svabhaktipravartanecchayā
bhaktivatsalatayā vā gopālanena gokulendratāṁ prāptāya, namo nama iti
vīpsayā atyantadainyena punaḥpunaḥ praṇāmā bodhyante \|\|16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatprārthanāyām apy
ātmanāmanarhatvādikanmanvānās tatsiddhaye madhureṇa
tatpriyanāmasaṅkīrtanenopasaṁharantaḥ sāṣṭāṅgaṁ praṇamanti kṛṣṇāyeti
svayaṁ bhagavate tatra ca vāsudevāya sarva-lokakṛpayā śrī-vasudevaṁ
prakaṭīkṛtya tasmātprakaṭībhūtāya ata eva haraye adhikārānapekṣayā
daityādīnām api saṁsāraduḥkhahartre apūrvasaundaryādinā sarvamanoharāya
ca kiṁ ca, svarūpato\'pi paramātmane tad-rūpatvāt sarveṣām api
nirupādhipremāspadāyety arthaḥ \| kiṁ ca, praṇatānāṁ svabhaktānāṁ kleśo
bhaktivighnādiduḥkhaṁ taṁ nāśayati yastasmai svabhaktipravartakāya
bhaktavatsalāyety arthaḥ \| tad evaṁ viśiṣya darśayanti-govindāya \|
vanabhramaṇādināpi kṛtagopālanāyety arthaḥ \| namo nama iti vīpsayā
punaḥ punaḥ praṇamya bodhayanti \|\|16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
ayamayogyebhyo\'pyasmabhyaṁ kṛpayaiva samādeṣṭavya iti
daṇḍavadavanipraṇipātapuraḥ saraṁ sāṣṭāṅgaṁ nāmāni saṁkīrtayantaḥ
praṇamanti \| kṛṣṇāya svayaṁ bhagavate vāsudevāya sarvajīveṣu kṛpayaiva
vasudevāt prakaṭībhūtāya \| haraye daityādīnām api saṁsāra-duḥkha-hantre
paramātmane śānta-bhaktānāṁ paramātmatvena dāsādi-bhaktānāṁ
parama-premāspadatvena ca bhāsamānāya \| praṇatānāṁ sādhakabhaktānāṁ
bhaktipratibandhakakleśahantre govindāya sampratyasmākaṁ gāḥ
nayanaśravaṇanāsādīndriyāṇi \|
saundaryasvaiśvaryasaurabhyādisudhāpradānārthaṁ vindate prāpnuvate
tubhyaṁ punaḥ punar namāmaḥ \|\|16-17\|\|

**\...**

**\|\| 10.73.17 \|\|**

**śrī-śuka uvāca---**

**saṁstūyamāno bhagavān rājabhir mukta-bandhanaiḥ \|**

**tān āha karuṇas tāta śaraṇyaḥ ślakṣṇayā girā \|\|**

**śrīdhara-svāmī (bhāvārtha-dīpikā) :** ślakṣṇayā mañjulayā \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tānrājñaḥ \| mañjulayā
manojñayā \|\|17\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyag
viṣayādiparityāgena śrīpādābjasmṛtimātrāpekṣayā stūyamānaḥ, yato
muktabandhanaiḥ, sākṣānmahopakāreṇa parama-bhaktyutpatter iti bhāvaḥ\|
yad vā, tyaktaviṣayādivāsanairity arthaḥ \| ślakṣṇayā madhurayā girā
āha, yato bhagavān nijāśeṣasadguṇagaṇaprakāśanārthaṁ svayamavatīrṇaḥ
parameśvaraḥ, ataḥ karuṇo mahādayāluḥ, kiṁ vā, snehena sākṣāt
karuṇārasarūpaḥ\| kiṁ ca, śaraṇyaḥ śaraṇāgatavatsalaḥ\| he tāteti
śrī-bhagavato dīnavātsalyabharānusandhānena premodrekāt \|\|17\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak tad-bhaktimātrāpekṣayā
stūyamānaḥ yato muktabandhanaiḥ sākṣāttādṛśatatkāruṇyānubhavena
jātamahābhaktibhirity arthaḥ \| ślakṣṇayā madhurayā girāha yataḥ
sarvatra karuṇaḥ viśeṣataḥ śaraṇāgatavatsalaś ca \|\|17\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.18 \|\|**

śrī-bhagavān uvāca**---**

**adya prabhṛti vo bhūpā mayy ātmany akhileśvare \|**

**su-dṛṭhā jāyate bhaktir bāṭham āśaṁsitaṁ tathā \|\|**

**śrīdhara-svāmī (bhāvārtha-dīpikā) :** yathā bhavadbhir āśaṁsitaṁ tathā
bāḍhaṁ niścitaṁ vo mayi bhaktir jāyate jāyatām ity arthaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti---bhavaduktaṁ mayā svīkṛtam iti bhāvaḥ \|\|18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātmani sarvantaryāminy
api akhileśvare\'pi mayi śrīdevakīnandane śrī-yādava-deva-buddhyety
arthaḥ \| sudṛḍheti bhaktir asty eva, kintu adya-prabhṛti sudṛḍhā
jāyatām ity arthaḥ \| he bhūpāḥ! iti mad-bhaktyā yuṣmābhir eva pṛthvī
pāliteti bhāvaḥ \| anyat tair vyākhyātam \| tatra yathety eva pāṭhas
tat-saṁmataḥ \| tasyāśaṁsitam ity anena yojanād iti, athavā
adya-prabhṛti bhūpāḥ pṛthvī-pālakā yūyam eva vṛttāḥ, yato mayi bhaktir
jāyate jātety arthaḥ \| yad vā, nanu tarhy asmat-prārthitaṁ sampādayeti
cet tatrāha---jāyate svato jāyamānāsty eva, kiṁ mayā sā sampādyety
arthaḥ \| evaṁ vāk-paripāṭya varo datta eva \| bhakti-janma-liṅgam
āha---yato yuṣmābhir yathāvad bāḍham āśaṁsitam,
smṛty-upāyādeśa-prārthanāt \|\|18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-bhagavāṁstu
svasmiṁstādṛśasmṛtinadyāḥ paramāśrayākṣayiṣṇusarasīrūpā
bhaktirevānantaraṁ santam eva sphītībhaviṣyatīti siddhatayā
nirdiśati-adyaprabhṛtīti \| ātmani paramātmanīti premayogyatā
akhileśvara iti gauravayogyatābhihitā tasmād-bhaktiśabdenaivoktaṁ
taddvayamiśratāyām eva hi tacchabdaḥ prayujyate yathā pañcarātre---

> māhātmyajñānapūrvastu sudṛḍhaḥ sarvato\'dhikaḥ \|
>
> sneho bhaktir iti proktaḥ tayā sāṣṭyādi nānyathā \|\| iti \|\|

sudṛḍheti bhaktirastyeva kintu adya-prabhṛti sudṛḍhā vighnānavacchedyā
bāḍhamatiśayena jāyate sampratyeva prādurbhaviṣyatīty arthaḥ \|
vartamānasāmīpye vartamānavad vā, ata eva vicariṣyatha yāsyathe(te)ty
api bhāvaḥ \| anyat taiḥ tatra yathetyeva pāṭhas tatsanmataḥ
tasyāśaṁsitam ity anena yojanād iti tatheti pāṭhastu bahutra \|\|18\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he bhūpā iti tan naḥ
samādiśeti vākyenaiva mad-bhakta-jana-svabhāva-prakhyāpakena sarvā bhūr
api mad-bhakti-rīti-sudhā-vitaraṇena pālitaiveti bhāvaḥ \| bāḍham iti
pratijñāyāṁ idam ahaṁ pratijāne ity arthaḥ \| yathā āśaṁsitam
ākāṅkṣitaṁ, tathā tenaiva prakāreṇa bhaktiḥ sudṛḍhā jāyate mat-kartṛka
upāyādeśaḥ yuṣmat-kartṛkam upāya-jñānam upāyānuṣṭhānaṁ tato dṛḍhā smṛtis
tayā ca sudṛḍheti prema-bhaktir adhunaiva
kṣaṇa-mātreṇaivopāyopeyataddāḍhyadikayuktā jāyate krameṇānubhavateti
bhāvaḥ \| adya prabhṛti nityanavīnībhavantīty arthaḥ \|\|18\|\|

**\...**

**\|\| 10.73.19 \|\|**

**diṣṭyā vyavasitaṁ bhūpā bhavanta ṛta-bhāṣiṇaḥ \|**

**śrīy-aiśvarya-madonnāhaṁ paśya unmādakaṁ nṛṇām \|\|**

**śrīdhara-svāmī (bhāvārtha-dīpikā) :** he bhūpāḥ, mad-bhajanam eva
kartavyam iti bhavadbhir vyavasitaṁ saṅkalpitaṁ diṣṭyā bhadram \|
bhavadbhir uktaṁ ca satyam evety āha---bhavanta iti \| śrīś ca aiśvaryaṁ
ca tābhyāṁ madas tenonnāham udbandhanaṁ svairācāram ity arthaḥ \| paśye
paśyāmi \|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhaktirdāḍhyārtham eva
tān ślāghamānastaduktamanumodate-diṣṭyeti \| ṛtabhāṣitve hetuḥ-śriyeti
\| dhanādisampadāśrayaiśvaryam iti vaktavye śriyetyārṣaḥ \| yad vā,
śriyā aiśvaryeṇa ca madonnāham, samāsāntargatasyāpi madonnāham ity
asyākarṣa āryaḥ \| unmādakamunmattatāpādakaṁ paśyāmi \|\|19\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhaktidāḍhyārtham eva tān
ślāghamānastaduktamanumodate-diṣṭyeti \| ṛtabhāṣitve hetuḥ śriyeti
śrīrdhanādisampat aiśvaryam iti vaktavye śriyaiśvaryām iti tanvādīnāṁ
vikalpeneṣaḍuvaḍāviti chāndasavārtikāt triyambakādivat \|\|19\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktir eva kartavyeti
yadvyavasitaṁ taddiṣṭyā \| yataḥ śriyā sampattyā yadaiśvaryaṁ tena yo
madastena connāham udbandhanam ucchṛṅkhalatvam ity arthaḥ \|
paśyetyārṣam \|\|19\|\|

**\...**

**\|\| 10.73.20 \|\|**

**haihayo nahuṣo veṇo rāvaṇo narako'pare \|**

**śrī-madād bhraṁśitāḥ sthānād deva-daitya-nareśvarāḥ \|\|**

**śrīdhara-svāmī (bhāvārtha-dīpikā) :** tad evāha---haihaya iti \|
haihayaḥ kārta-vīryāś cakravartī nareśvaraḥ pituḥ kāma-dhenu-haraṇāt
paraśurāmeṇa sa-putro hataḥ \| nahuṣo devendratāṁ prāpta unmattaḥ
śacī-saṅgāya brāhmaṇān śibikāṁ vāhayaṁs tair eva tato
bhraṁśito'jagaratvam avāpa \| veno'py unmatto brāhmaṇānadhikṣipaṁs tair
eva huṅ-kṛtair hataḥ \| rāvaṇo rākṣaseśvaraḥ sītām abhilaṣan rāghaveṇa
hataḥ \| narako daityeśvaro'diti-kuṇḍalādy-āharaṇān mayaiva hataḥ \|
apare'pi śrī-madāt sthaṇād bhraṁśitāḥ \|\|20\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** unmādakaṁ
buddhibhraṁśakatvam eva \| tair evāgastyādiviprair eva \| apare
muduktetare triśaṁkvādayaḥ \|\|20-21\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** haihayādīnāṁ yathottaraṁ
śrīmadādau śraiṣṭhyam\| ete haihayādayaḥ kathambhūtāḥ?
deva-daitya-nareśvarāḥ\| yad vā, apare\'pi devadaityanareśvarāḥ\| tatra
deveśvara indraḥ śrīmadenaiva balinā sthānādbhraṁśitaḥ\| hiraṇyakaśipuḥ
śrīmadenaiva śrīviṣṇuvaiṣṇavadrohācchrīnṛsiṁhena vidāritaḥ, nareśvarāḥ
pauṇḍrajarāsandhādayaḥ śrīmadādunmārgavatino mayaiva hatāḥ\| evam
anye\'pyūhyāḥ \|\|20\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ete apare\'pi
devadaityanareśvarāḥ \|\|20\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sthānāt svapadāt
\|\|20\|\|

**\...**

**\|\| 10.73.21 \|\|**

**bhavanta etad vijñāya dehādy utpādyam anta-vat \|**

**māṁ yajanto'dhvarair yuktāḥ prajā dharmeṇa rakṣyatha \|\|**

**śrīdhara-svāmī (bhāvārtha-dīpikā) :** yad utpādyaṁ dehādi tad antavat
\| evaṁ vijñāya yuktā apramattā rakṣatha rakṣatety arthaḥ \|\|21\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā sadā
smṛtyupāyamādiśati-bhavanta iti sārdhadvayena \| utpādyam iti
utpattimato\'syāniyatatvād ity arthaḥ \| yad vā, etadātmīyatvena
gṛhyamāṇaṁ deham, ādi-śabdāt putrādikaṁ tena tena cotpādyaṁ dhanādikam
api sarvam\| yuktā matparā bhavantaḥ santaḥ, kiṁ vā, bhavanto yuktā
eveti pṛthagvākyam\| dharmeṇa mad-bhaktilakṣaṇena kṛtārthā api yūyaṁ
prajāsu mad-bhaktipravartanārthaṁ gṛhasthadharmānācaranto rājyaṁ
svīkuruteti bhāvaḥ \| tatra rakṣatha rakṣatvity artha iti lekhye
lekhakabhramāt rakṣateti \|\|21\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha siddhāyām api
mad-bhaktau matprītyarthaṁ dharmaṁ lokaṁ ca pālayitum icchato mamājñayā
yathā svaṁ tattatpālanaṁ ca kariṣyathetyādiśati-bhavanta iti
sārdhadvayena \| yuktā matparāḥ santo lokasaṅgrahārthairyajñair api māṁ
yajantaḥ dharmeṇa prajā rakṣatha rakṣiṣyantīty arthaḥ \| ṭīkāyāṁ
lokatayā pariṇāme lekhakabhramād eva rakṣateti kintu rakṣatvity eva
jñeyaṁ he bhavanta iti vā samādheyam \|\|21\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kintu madājñayā
lokarītirevānusaraṇīyetyāha---bhavanta iti \|\|21\|\|

**\...**

**\|\| 10.73.22 \|\|**

**santanvantaḥ prajā-tantūn sukhaṁ duḥkhaṁ bhavābhavau \|**

**prāptaṁ prāptaṁ ca sevanto mac-cittā vicariṣyatha \|\|**

**śrīdhara-svāmī (bhāvārtha-dīpikā) :** prajā-tantūn putrādi-santatīḥ \|
prāptaṁ prāptaṁ samatvena sevamānāḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhavābhavau maṅgalāmaṅgale
\|\|22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, prajātantūn
samyaktanvantaḥ bhavābhavau sampadvipadau teṣu ca prāptaṁ prāptaṁ
yattadeveti samatvenetyevārthaḥ \| vicariṣyatha gṛhasthācāraṁ kariṣyatha
kurutety arthaḥ \|\|22\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prajātantūn
putrādisantatīḥ \| bhavābhavau bhūtyabhūtī \| prāpte ca prāptau ceti
prāptam ekaśeṣaḥ \|\|22-23\|\|

**\...**

**\|\| 10.73.23 \|\|**

**udāsīnāś ca dehādāv ātmārāmā dhṛta-vratāḥ \|**

**mayy āveśya manaḥ samyaṅ mām ante brahma yāsyatha \|\|**

**śrīdhara-svāmī (bhāvārtha-dīpikā) :** māṁ brahma yāsyatha \|\|23\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ante dehāvasāne\'jñānānte
vā \|\|23\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi gṛhādyāsaktyā
śrīmadena punastvad-bhaktirahitā hanta durgati yāsyāmaḥ,
netyāha---udāsīnā iti \| dehe, ādi-śabdāt tadīye ca putrādau udāsīnā
nirapekṣāḥ, kevalamātmani svasminn eva mayi vā, ā samyak
anyāśeṣanairapekṣyeṇa ramanta iti tathā-bhūtāḥ santaḥ, ato dhṛtaṁ dṛḍhaṁ
gṛhītaṁ vrataṁ matpūjādiniyamo yais tathā-bhūtāś ca santaḥ \| evaṁ
matsmṛtyupāyaprāptyā mayi mana āviśya samyak sadā sāmīpyādi yathā
syāttathā brahma parabrahmarūpaṁ mām\| yad vā, brahmarūpā vimuktāḥ
saccidānandavigrahāḥ santo māṁ prāpsyatha \|\|23\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu tarhi gṛhādyāsaktyā
śrīmadena punastvad-bhaktirahitāḥ hanta durgatiṁ yāsyāmaḥ
netyāha---udāsīnā iti \| ātmā evārāmo matkrīḍāvanaṁ yeṣāṁ tathā-bhūtāḥ
ātmano mama ārāmarūpā vā santaḥ tathā dhṛtaṁ dṛḍhaṁ gṛhītaṁ vrataṁ
man-mahat-pūjādi-niyamo yais tathā-bhūtāś ca santo mayi mana āveśya
samyak sadā sāmīpyādi yathā syāt tathā brahma para-brahma-rūpaṁ māṁ
yāsyatha \|\|23\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** mayy
āveśyety ādi \| mayi vāsudeve mana āveśya yadi mukti-vāsanāḥ stha, tadā
māṁ yāsyatha, mad-bhakta-rūpeṇaiva sthāsyathety arthaḥ \| yadi vā
kaivalya-kāmāḥ stha, tadā mad-vaibhavaṁ brahma yāsyatheti bhāvaḥ
\|\|23\|\| (iti)

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.24 \|\|**

**śrī-śuka uvāca---**

**ity-ādiśya nṛpān kṛṣṇo bhagavān bhuvaneśvaraḥ \|**

**teṣāṁ nyayuṅkta puruṣān striyo majjana-karmaṇi \|\|**

**śrīdhara-svāmī (bhāvārtha-dīpikā) :** striyāś ca teṣāṁ
maj-jana-karmaṇy abhyaṅga-snānādau nyayuṅkta \|\|24-25\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ bandhacyutarājñām \|
striyaḥ strīḥ \|\|24-25\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇaḥ sarvānandapradaḥ\|
kiṁ ca, bhagavān mahādayāluḥ, ato nyayuṅkta \| nanu sadyas tatra
tāvantaḥ strīpuruṣāḥ kathaṁ siddhāḥ? tatrāha---bhuvanānāṁ
caturdaśalokānāmīśvaraḥ, tadicchāmātreṇa sarvasiddher iti bhāvaḥ
\|\|24\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇaḥ paramānandaghano\'pi
tathā bhagavān brahmādidurlabhājñāmayapāramaiśvaryādiyukto\'pi
bhuvanaiśvaryalīlāviṣkārakaḥ san iti pūrvokta-rītyā nṛpānādiśya puruṣān
sākṣādabhyaṅgādau striyas tatsādhanādau jñeyāḥ \|\|24\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
mayyāveśyetyādi \| mayi śrīvāsudeve mana āveśya yadi muktivāsanāḥ stha,
tadā māṁ yāsyatha, mad-bhaktarūpeṇaiva sthāsyathety arthaḥ \| yadi vā
kaivalyakāmāḥ stha, tadā madvaibhavaṁ brahma yāsyatheti bhāvaḥ
\|\|24-35\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** striyaś ca majjanakarmaṇi
abhyaṅgasnānādau \|\|24-26\|\|

**\...**

**\|\| 10.73.25 \|\|**

**saparyāṁ kārayām āsa sahadevena bhārata \|**

**naradevocitair vastrair bhūṣaṇaiḥ srag-vilepanaiḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vastrādibhiḥ saparyāṁ
kārayāmāsa he bhārateti śrī-bhagavato dīnavātsalyena nija-dāsarakṣayā
praharṣodayāt \|\|25\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saparyām iti yugmakam \|
vastrādibhiḥ saparyāṁ kārayāmāsa he bhārateti śrī-bhagavato
dīnavātsalyena nijāśārakṣayā praharṣodayāt, kiṁ kṛtvā kārayāmāsa?
tadāha---bhojayitveti \| kathambhūtānity atra krameṇāha susnātānity-ādi
\|\|25-26\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.26 \|\|**

**bhojayitvā varānnena susnātān samalaṅkṛtān \|**

**bhogaiś ca vividhair yuktāṁs tāmbūlādyair nṛpocitaiḥ \|\|**

**śrīdhara-svāmī (bhāvārtha-dīpikā) :** susnātān samyag alaṅkṛtān
bhogaiś ca yuktān vareṇānnena bhojayitvā punas teṣāṁ saparyāṁ
saha-devena kārayām āsa \|\|26\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** varānnena pāyasādinā
\|\|26\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ kṛtvā kārayāmāsa?
tadāha---bhojayitveti \| kathambhūtān sataḥ? ādau suṣṭhu
śmaśruvapanādipūrvakatailamardanaśirobhyaṅgādinā snātān, tataḥ samyak
sadvastrālaṅkāramālyānulepanairalaṅkṛtān, tato bhogairyuktāṁś ca sataḥ
\| ādya-śabdena phalamūlādayo vicitrapānakādayaś ca \|\|26\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** varānnena pāyasādinā
\|\|26\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.27 \|\|**

**te pūjitā mukundena rājāno mṛṣṭa-kuṇḍalāḥ \|**

**virejur mocitāḥ kleśāt prāvṛḍ-ante yathā grahāḥ \|\|**

**śrīdhara-svāmī (bhāvārtha-dīpikā) :** grahāś candrādayo yathā
\|\|27\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te rājānaḥ \|\|27-28\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mukundena
paramānandapradena bhagavatā pūjitāḥ sanmānitāḥ pūjāṁ kāritā vā santaḥ,
ata eva mṛṣṭakuṇḍalāḥ santo viśeṣeṇa pūrvato\'pyādhikyena rejuraśobhanta
\| anyaśeṣālaṅkārāṇāmujjvalatve\'pi mṛṣṭakuṇḍalā iti
mukhaśobhāviśeṣāpekṣayā\| kiṁ ca, kleśāta saṁrodhajāt sāṁsārikāc ca
mocitāḥ santaḥ, ayam api mukhaprasādādinā śobhāviśeṣe hetuviśeṣaḥ \|
saṁrodhanādinā kliṣṭānāṁ tadabhāvena śobhābharodaye
dṛṣṭāntaḥ---prāvṛḍanta iti \| tatra prāvṛṭ meghamayavarṣākālaḥ
śobhācchādakasaṁrodhādisthānīyaḥ \|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** grahāścandrādayaḥ
\|\|27-34\|\|

iti śrīmadviśvanācakravartikṛtāyāṁ sārārtha-darśinyāṁ
daśama-skandhottarārdhe trisaptatitamo\'dhyāyaḥ \|\|73\|\|

**\...**

**\|\| 10.73.28 \|\|**

**rathān sad-aśvān āropya maṇi-kāñcana-bhūṣitān \|**

**prīṇayya su-nṛtair vākyaiḥ sva-deśān pratyayāpayat \|\|**

**śrīdhara-svāmī (bhāvārtha-dīpikā) :** prīṇayya nandayitvā
\|\|28-29\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** santo vegavattādinottamā
aśvā yeṣu tānāropya balāt svasākṣādevādhiropya sūnṛtaiḥ bhavanto madīyā
ahaṁ ca bhavadīya eva\| matpriyatamasya śrī-yudhiṣṭhirasya
yajñamahotsavo bhavadbhirgatvālaṅkāryaḥ ity-ādibhiḥ, sva-sva-deśān prati
punar jīvayitveva ayāpayat prasthāpayāmāsa śrī-bhagavān \|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ), viśvanātha-cakravartī (sārārtha-darśiṇī) :**
*na vyākhyātam.*

**\...**

**\|\| 10.73.29 \|\|**

**ta evaṁ mocitāḥ kṛcchrāt kṛṣṇena su-mahātmanā \|**

**yayus tam eva dhyāyantaḥ kṛtāni ca jagat-pateḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te nṛpāḥ taṁ śrī-kṛṣṇam
\|\|29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇena
paramānandaghanamūrtineti sākṣāddarśanānanditāśceti bhāvaḥ \| yataḥ su
śobhanaḥmahāṁś ca ātmā, dayālutvād iti bhāvaḥ\| kiṁ vā, sarva-guṇaiḥ
śreṣṭha ātmā śrīvigraho yasya tena, atas tam eva dhyāyantas tathaiva
cintayantaḥ\| kiṁ ca, jagatpateḥ sākṣāt parameśvarasyāpi, kṛtāni
tādṛśasvastyayanādīni jarāsandhaghātanādīni vā karmāṇi ca dhyāyantaḥ
\|\|29\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.30 \|\|**

**jagaduḥ prakṛtibhyas te mahā-puruṣa-ceṣṭitam \|**

**yathānvaśāsad bhagavāṁs tathā cakrur atandritāḥ \|\|**

**śrīdhara-svāmī (bhāvārtha-dīpikā) :** jagaduḥ ūcuḥ \|\|30-31\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te nṛpāḥ \| prakṛtibhyaḥ
suhṛdādibhyaḥ \| yathā\'nvaśāsat bhavanta etadvijñāya ity ārabhya
māmante brahma yāsyatha ityantena \|\|30-31\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahāpuruṣasya
puruṣottamasya ceṣṭitaṁ lokottaravyavahāraṁ svamocanādipratiyāpannaṁ
jagadurharṣāduccaiḥ kīrtayāmāsuḥ, praharṣasvabhāvāt paramāścaryādvā\|
vastutas tu mantriṇām api bhagavati bhaktyarthaṁ tathā taiḥ prajāsu
bhaktipravartanārthaṁ ca \| kiṁ ca, yatheti bhagavān sarveśvaryapūrṇaḥ
paramāptaśiromaṇir iti tadanuśāsane viśvāsaḥ sūcitaḥ \| ata evātandritā
analasāḥ sāvadhānā vā santaḥ \|\|30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahāpuruṣasya ceṣṭitaṁ
lokottaravyavahāraṁ svamocanādipratiyāpanāntaṁ jagaduḥ harṣāduccaiḥ
kīrtayāmāsuḥ praharṣasvabhāvāt varamāścaryāt premataś ca tattu teṣāṁ
mantryādiṣvapi bhagavad-bhaktaye jātam iti bhāvaḥ \| kiṁ ca, yatheti
bhagavān paramāptaśiromaṇir iti tadanuśāsane viśvāsaḥ sūcitaḥ ata
evātandritā analasāḥ sāvadhānāś ca santaḥ \|\|30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.31 \|\|**

**jarāsandhaṁ ghātayitvā bhīmasenena keśavaḥ \|**

**pārthābhyāṁ saṁyutaḥ prāyāt sahadevena pūjitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** keśavaḥ sākṣāt
parameśvaraḥ, kiṁ vā, vrajajanānandārthaṁ keśihasteti bhakta-vātsalyaṁ
sūcitam \| ataḥ sva-bhakta-bhīmasena-yaśo-vistāraṇam
abhakta-jarāsandha-ghātanaṁ ca yuktam eveti bhāvaḥ \| prāyāt
jarāsandhasya divya-ratham āruhya tataḥ prayāṇaṁ cakre, tathā ca
sabhā-parvaṇi---jarāsandha-rathaṁ kṛṣṇo yojayitvā patākinam \| āropya
bhrātarau caiva \[ma.bhā.sabhā.pa. 24.22\] ity-ādi \| kiṁ ca,

> na sa sajjati vakṣeṣu śastraiś cāpi na hīyate \|
>
> divyo rathavaro rājan dṛśyate naiva mānuṣaiḥ \|\|
>
> tamāsthāya rathaṁ divyaṁ parjanya-sama-nisvanam \|
>
> niryayau puruṣa-vyāghra pāṇḍavābhyāṁ sahācyutaḥ \|\| \[ma.bhā.
> sabhā.pa. 24.227\]

iti bahula-ratnādy-arpaṇena pūjitaḥ san \|\|31\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** keśavaḥ punaś
cakrādi-dhāraṇa-vailakṣaṇyena tad-ākāras sann iti sarvāvirbhāvāspadatā
darśanena svayaṁ bhagavattvam eva darśitaṁ prāyāt jarāsandhasya
divyarathamāruhya tataḥ prayāṇaṁ cakre tathā ca
sabhāparvaṇi---jarāsandharathaṁ kṛṣṇo yojayitvā patākinam \| āropya
bhrātarau caiva ity-ādi \|

kiṁ ca---

> na sa sajjati vṛkṣeṣu śastraiś cāpi na hīyate \|
>
> divyo rathavaro rājan dṛśyate naiva mānuṣe \|\|
>
> tamāsthāya rathaṁ divyaṁ parjanyasamanisvanam \|
>
> niryayau puruṣavyāghra pāṇḍavābhyāṁ sahācyutaḥ \|\| iti \|

tādṛśarathādibahularatnādyarpaṇena pūjitaḥ san \|\|31\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.32 \|\|**

**gatvā te khāṇḍava-prasthaṁ śaṅkhān dadhmur jitārayaḥ \|**

**harṣayantaḥ sva-suhṛdo durhṛdāṁ cāsukhāvahāḥ \|\|**

**śrīdhara-svāmī (bhāvārtha-dīpikā) :** khāṇḍava-prastham indra-prastham
\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te kṛṣṇārjunabhīmāḥ \|
durhṛdāṁ śatrūṇām \|\|32\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śaṅkhān tadrathasthitān,
kiṁ vā, smṛtimātreṇāgatān svakīyān eva dadhmuḥ \| kimartham? svasuhṛdaḥ
śrī-yudhiṣṭhirādīn harṣayanto harṣayitum ity arthaḥ \| kiṁ ca,
taddveṣṭṛṇāṁ śokaṁ vistārayitum ity āha---durhṛdām iti duryodhanādīnām
\|\|32\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śaṅkhān pūrvaṁ vartmani
sthāpite svarathe sthitān dṛrhṛdāṁ duryodhanādīnām \|\|32\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.33 \|\|**

**tac chrutvā prīta-manasa indraprastha-nivāsinaḥ \|**

**menire māgadhaṁ śāntaṁ rājā cāpta-manorathaḥ \|\|**

**śrīdhara-svāmī (bhāvārtha-dīpikā) :** śāntaṁ mṛtam \| āpta-manoratho
babhūva \|\|33-35\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tac-chaṅkha-vādanam
\|\|33-35\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac chaṅkha-dhvanim
\|\|33\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.34 \|\|**

**abhivandyātha rājānaṁ bhīmārjuna-janārdanāḥ \|**

**sarvam āśrāvayāṁ cakrur ātmanā yad anuṣṭhitam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athānantaraṁ
śaṅkhadhvānasamakālam evety arthaḥ \| ityatyantavegena
gamanādrājñābhigamanādyakaraṇakāraṇaṁ sūcitam \| bhagavatā
paścādabhivandanaṁ vinayaviśeṣāt, kiṁ vā, snehaviśeṣeṇa tatra
prāgarjunapreraṇāt\| yad vā, jarāsandhavadhādyupakāreṇa sādhuśiromaṇeḥ
parama-lajjayā paścādavasthitaḥ \| anenaivābhiprāyeṇoktamajanaṁ
duṣṭamardayati hinastīti janārdana iti \| ātmanā svayaṁ yadanuṣṭhitaṁ
tat sarvam ā samyak śrāvayāñcakruḥ aśrāvayanta \|\|34\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantaraṁ
śaṅkhadhvānāvyavahitakālam evety arthaḥ \|
ityatyantavegenāgamanādrājño\'bhigamanādyakaraṇakāraṇaṁ ca sūcitaṁ
bhagavatā paścādabhivandanaṁ vinayaviśeṣāt snehaviśeṣeṇa tatra
prāgarjunapreraṇaṁ ca jarāsandhaghātanādyupakāreṇa sādhuśiropaṇerlajjayā
paścādevasthiteś ca anenaivābhiprāyeṇoktaṁ janaṁ durjanamarddayati
hinastīti janārdana iti ātmanā svayam iti samūhāpekṣayaiva na tu
svasvāpekṣayā anaucityāt premṇā parasparamānandatvāc ca ataḥ parasparam
eva cāturyādikaṁ varṇitam iti jñeyam \|\|34\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.73.35 \|\|**

**niśamya dharma-rājas tat keśavenānukampitam \|**

**ānandāśru-kalāṁ muñcan premṇā novāca kiñcana \|\|**

**śrīdhara-svāmī (bhāvārtha-dīpikā) :**

iti śrīdhara-svāmiviracitabhāvārtha-dīpikāyāṁ daśama-skandhottarārdhe
trisaptatitamo\'dhyāyaḥ \|\|73\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

iti śrīmad-bhāgavata-bhāvārtha-dīpikā-prakāśe daśama-skandhottarārdhe
trisaptatitamo\'dhyāyaḥ \|\|73\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

iti śrīnātha-cakravarti-pāda-viracitāyāṁ caitanya-mañjūṣāyāṁ
trisaptatitamo\'dhyāyaḥ \|\|73\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat keśavena
sākṣaṭātparameśvareṇa, kiṁ vā, gokulānandārthaṁ
keśighnenānukampitamanukampayā kṛtam iti bhīmārjunayoranuṣṭhānasyāpi
tadanukampayaiva siddheḥ \| ānandāśrūṇāṁ kalā bindūn dhārā vā muñcan,
iti tad-avirāmaḥ sūcitaḥ \| novāca vaktuṁ nāśaknot \| kutaḥ? premṇā
prema-bāṣpa-ruddha-kaṇṭhatvād ity arthaḥ \| tac ca kutaḥ? dharma-rājaḥ,
śrī-bhagavad-dharme śreṣṭha iti bhāvaḥ \|\|35\|\|

iti śrīmad-bhāgavate mahā-purāṇe daśama-skandhe uttarārdhe

śrī-śrīla-sanātana-gosvāmi-pāda-kṛtāyāṁ śrī-bṛhad-vaiṣṇava-toṣaṇyāṁ

śrī-daśama-ṭippaṇyāṁ trisaptatitamo\'dhyāyaḥ \|\|73\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** keśaveneti pūrvavad
astra-dhāraṇa-sthiteḥ gāmbhīryeṇānandāśrūṇāṁ kalā bindūn eva muñcan atas
tadruddhakaṇṭhatvena kiṁ vānaucityena novāca vaktuṁ nāśaknot tattatkutaḥ
premṇā tac ca kutaḥ dharmarājaḥ śrī-bhagavaddharme śreṣṭha ity arthaḥ
\|\|35\|\|

iti śrīmad-bhāgavate mahā-purāṇe daśama-skandhe
śrīmaj-jīva-gosvāmi-kṛtavaiṣṇava-toṣiṇyāṁ trisaptatitamo\'dhyāyaḥ
\|\|73\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :**

iti śrīmaj-jīva-gosvāmi-kṛta-krama-sandarbhe trisaptatitamo\'dhyāyaḥ
\|\|73\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-bṛhat-krama-sandarbhe

trisaptatitamo\'dhyāyaḥ \|\|73\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakti-cetasām \|

trisaptatitamo\'dhyāyo daśame\'jani saṅgataḥ \|\|73\|\|

**\...**

(10.74)

## atha catuḥsaptatitamo\'dhyāyaḥ

### rājasūye bhagavato\'gra-pūjanaṁ tato ruṣṭasya durvadataḥ śiśupālasya bhagavatā vadhaś ca \| 

**\|\| 10.74.1 \|\|**

**śrī-śuka uvāca---**

**evaṁ yudhiṣṭhiro rājā jarāsandha-vadhaṁ vibhoḥ \|**

**kṛṣṇasya cānubhāvaṁ taṁ śrutvā prītas tam abravīt \|\|**

**śrīdhara-svāmī (bhāvārtha-dīpikā) :**

catur-yuk saptatitame rājasūya-kriyā dvijaiḥ \|

agra-pūjā-prasaṅgena caidya-ghāṭadi varṇyate \|\|

rājasūya-mukhe hatvā jarāsandhaṁ tad antare \|

caidyaṁ tad antaṁ kurvantaṁ bījaṁ kalim ivāvapat \|\|

kṛṣṇasya cānubhāvam iti cakārāt tasya svājñānuvidhāyitvaṁ cālakṣyety
arthaḥ \|\|1\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mukhe ādau \| tadantare
rājasūyamadhye \| tadante yajñānte \| śrotṛcittarañjakaṁ kṣamājanakaṁ
vīravīryavardhanaṁ śrī-kṛṣṇakartṛkaśiśupālavadhamāha---evaṁ
brāhmaṇaveśādinā \| ity artha iti---aho sarveśvarā madājñāṁ kuruta iti
vimṛśyeti bhāvaḥ \|\|1\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca kṣaṇāt svasthaḥ
san dināntare vā, taṁ kṛṣṇamabravīt, rājeti, jarāsandhavadhādinā
sāmrājyābhiprāyeṇa\| evam agre\'pi jñeyam \| kṛṣṇasya tena prakāreṇa
cittākarṣakasya jarāsandhavadha evānubhāvaḥ prabhāvastam, taṁ
pūrvoktaprakāram\| yad vā, tamanirvacanīyamanubhāvaṁ
jarāsandhavadhacāturyaṁ rājavargamokṣaṇaprakārādi-māhātmyaṁ ca śrutvā\|
vibho! he prabho! iti tatpūrvajeṣu tādṛśa-śrī-bhagavatkṛpāsmṛtyā
premodrekāt\| yad vā, tadvaṁśajātastvaṁ parama-dhanya eveti bhāvaḥ \|
savisargapāṭhe-nija-prabhoḥ, yad vā, jagadīśasya\| tataś ca
śrī-svāmi-pādairvyākhyātam\|

ca-śabdārthena sambandhaḥ \|\|1\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca dināntare taṁ
śrī-kṛṣṇamabravīt rājeti jarāsandhavadhādinā sāmrājyābhiprāyeṇa eva
magre\'pi jñeyaṁ jarāsandhavadhaṁ śrī-kṛṣṇasya
bhīmāpyāyanādakasmāccaturbhujatvāvirbhāvanādilakṣaṇānubhāvātmakaṁ
jarāsandhavadhaṁ yad vā, jarāsandhavadhaṁ śrī-kṛṣṇasya tamanubhāvaṁ ceti
vibho he prabho! iti tatpūrvajeṣu tādṛśabhagavatkṛpāsmṛtyā paramādarāt
savisargapāṭhe nija-prabhoḥ \|\|1\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

catur-yuk-saptatime dvijair makha-vidhau hareḥ \|

agra-pūjā caidya-vadho duryodhana-ruḍ apy abhūt \|\|

jarāsandha-vadhaṁ kṛṣṇasya tam anubhāvaṁ ca \|\|1\|\|

**\...**

**\|\| 10.74.2 \|\|**

**śrī-yudhiṣṭhira uvāca---**

**ye syus trailokya-guravaḥ sarve lokā maheśvarāḥ \|**

**vahanti durlabhaṁ labdhvā śirasaivānuśāsanam \|\|**

**śrīdhara-svāmī (bhāvārtha-dīpikā) :** tad āha---ye syur iti \| ye
trailokyasyāpi guravaḥ syuḥ sanakādayaḥ sarve ca lokā loka-pālāś ca te
śirasaiva tavānuśāsanaṁ vahanti \| durlabhaṁ labdhveti \| bhāgyenaital
labdham iti bahumānenety arthaḥ \|\|2\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatsvājñānuvartitvam \|
ity artha iti---aho asmad-bhāgyaṁ yadīśvareśvaro\'smān ājñāpayatīti
bhāvaḥ \|\|2\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ye syur iti sarvān eva
tān parāmṛśati, anuśāsanaṁ kadācit kathañcit sākṣāt śrī-mukhena \| kiṁ
vā, sva-bhaktādi-dvārā kṛtaṁ śirasaiva vahanti, bhaktyā svīkurvanti,
sadā sampādayanti vā \|\|2\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ye syur iti \| sarvān eva
parāmṛśati anuśāsanaṁ taveti śeṣaḥ \| tac ca sākṣāc chrī-mukhena
vedādi-dvārā vā śirasaiva vahanti bhaktyā svīkurvanti \|\|2\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ye trailokyasyāpi guravas
te\'pi tavānuśāsanam ājñāṁ vahanti \|\|2\|\|

**\...**

**\|\| 10.74.3 \|\|**

**sa bhavān aravindākṣo dīnānām īśa-māninām \|**

**dhatte'nuśāsanaṁ bhūmaṁs tad atyanta-viḍambanam \|\|**

**śrīdhara-svāmī (bhāvārtha-dīpikā) :** sa bhavan parameśvaro'smakam
anuśāsanaṁ dhatte tad atyanta-viḍambanam ananurūpam anukaraṇam \|
sva-tejo-hāni-prasaṅgād ity arthaḥ \|\|3\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dīnānām ajñānām
īśa-māninām, īśvaro\'ham ahaṁ bhogī \[gītā 16.14\] ity-ādy-abhimānavatām
\| tad-anuśāsana-dhāraṇam \| ananurūpam ayuktam \| ity artha iti---loke
prabhu-kartṛka-preṣyājñā-karaṇasya hāsāspadatvād iti bhāvaḥ \|\|3\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dīnānām akiñcanānāṁ
bahudhā duḥkhitānāṁ vā \| tathāpīśābhimānavatām apy asmākam, dhatte
pālayati paramādareṇa svīkaroti vā, ha aravindākṣeti tac ca
kṛpāvaloka-śrīmukha-prasādādinā dhatta iti \| yad vā,
sva-saundarya-mātreṇa dṛṣṭi-mātreṇaiva vā
sarva-tāpāpaharaṇānanda-rasa-pradānādau siddhe\'pi dhatte iti bhāvaḥ \|
bhūman he apicchinna-prabhāva! ato\'tyanta-viḍambanam, vayam ātmano
viḍambanaṁ varaṁ manyāmaha ity arthaḥ \|\|3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dīnānām akiñcanānāṁ bahudhā
duḥkhitānāṁ vā tathāpīśatvenābhimānavatām asmākaṁ dhatte pālayati
paramādareṇa svīkaroti vā \| he aravindākṣeti tadānīṁ
kṛpāmaya-tat-saundaryānubhavamaya-premṇā sambodhanaṁ bhūman he
aparicchinna-prabhāveti sva-stuti-poṣakatvena ato\'tyanta-viḍambanaṁ
vayam ātmano viḍambanam anadhikāritvāl lokopahāsāspadatvam eva manyāmaha
ity arthaḥ \| yad vā, sarvathā kartum ayuktam ity arthaḥ \|\|3\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa bhavān dīnānām
atinikṛṣṭānām asmākaṁ na tūtkarṣaḥ \| hanta hanta parameśvaram api
svājñā-kāriṇam ime kurvantīti lokair upahasyāmaha evety arthaḥ \|\|3\|\|

**\...**

**\|\| 10.74.4 \|\|**

**na hy ekasyādvitīyasya brahmaṇaḥ paramātmanaḥ \|**

**karmabhir vardhate tejo hrasate ca yathā raveḥ \|\|**

**śrīdhara-svāmī (bhāvārtha-dīpikā) :** athavā tava
pūrṇasyājñāpanājñādhāraṇābhyāṁ na tejaso hānivṛddhīataḥ kṛpayā sarvaṁ
saṅgacchata ityāha---na hyekasyādvitīyasyeti \| samānāsamānarahitasya
brahmaṇastavobhayaṁ māyā paramātmana iti sarvajīvaniyantustava
niyamyatvaṁ sutarāṁ navāstavam ataḥ parānugrahāthairetaiḥ karmabhistava
tejo na vardhate na ca hrasati raverivodayāstamayādikarmabhirity arthaḥ
\| tathā ca śrutiḥ na karmaṇā vardhate no kanīyān iti \|\|4\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣāntaram āha----atha
veti \| yato na tejo-hani-vṛddhī staḥ ato hetoḥ \| sarvam
uccāvaca-karma-karaṇam \| ubhayam ājñā-svīkārājñāpana-svarūpam \| māyā
asad eva līlaiva vā \| yato māyā ato hetoḥ \| ity artha iti---na hi
sarvadaika-rasa-tejovato raves tejaso hrāsa-vṛddhī yathā tathā
bhavato\'pīti bhāvaḥ \| atra pramāṇam---tathā ceti \| na kanīyān
atyalpo\'pi na bhavatīty arthaḥ \|\|4\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi yataḥ, tejaḥ prabhāvo
na vardhate na hrasati ca \| tatra hetuḥ---brahmaṇaḥ sarvamayatvena
tattvato bheda-rahitasya, yataḥ ekasya iti
svajītīya-bheda-rahityenājñāpayitur abhāvaḥ\| kiṁ ca, advitīyasya iti
vijātīya-bheda-rāhityenājñā-viṣayābhāva iti vivecanīyam \| anyat tair
vyākhyātam \|

yad vā, brahmaṇo\'pi paramātmano\'pi tava karmabhis tejaḥ santoṣa-viśeṣo
na vardhate kim ?---kākvā \| api tu vardhata eva, sarvatra
loka-hita-mahā-yaśo-gānena bhaktānāṁ paramānandāt \| tad-abhāve ca sati
na hrasati kim? api tu hrasati kṣayaty evety arthaḥ---bhaktānāṁ
sukha-viśeṣāparipoṣaṇa-prasaṅgāt \| tatra dṛṣṭāntaḥ---yathā grīṣmādau
vistāraṇena raves tejo vardhate, śītādau ca saṅkocanena hrasati, tadvad
iti \| ataḥ parama-dayālutvādinā tavāsmad-anuśāsana-dhyānam api yuktam
eveti bhāvaḥ \|\|4\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tava tu tenāpi na hānir ity
āha---na hy ekasyeti \| tac ca tair vyākhyātaṁ tatra sarvam iti
ājñāpanājñā-dhāraṇa-tejo-vṛddhi-hānyādikam ity arthaḥ \| vṛddhi-hānī
tat-prākaṭya-prākaṭyārthe jñeye kṛpayaiva tat-saṅgatau hetuḥ na hy
ekasyety-ādi vyākhyāṁ samānety-ādi samāna-rahitasyetīśvarāntarābhāvād
ājñā-dhāraṇaṁ na sambhavati asamāna-rahitasyeti
svāṁśa-sva-śaktyātmaka-vastu-vyatirikta-rāhityād ājñāpanā na sambhavati
na hi svāṁśe sva-śaktau vājñāpanāpekṣā vidyate icchā-mātreṇa siddheḥ
tasmād ubhayam ājñāpanājñā-dhāraṇa-rūpaṁ vastuto na sambhavati
tad-asambhavātiśayārthaṁ paramātmana ity asya vyākhyānaṁ
samānāsamāna-rāhitye hetuḥ brahmaṇa iti sarvātmana ity arthaḥ \| atas
tanmāyayaiveti prāpte bhakteṣu kāpaṭyānaucityāt durghaṭa-ghaṭanā-kārīṇyā
kṛpāmayā svecchayaiva sambhavatīti yuktam evoktam ataḥ kṛpayetīti bhāvaḥ
\| na vardhate na ca hasati kintu prakaṭībhavaty aprakaṭībhavati cety
evārthaḥ \| tatra yogya-dṛṣṭānta-vyākhyā raver iti \|\|4\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** na ca yajña-bhoktus tava svārtham
evedaṁ karma yato nahīti \| na ca tvadīyānām asmākaṁ svābhimānam ayam
etat \|\|4\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmadvidhasyāpi
jīvasyājñākāritve tava tu na kāpyapratiṣṭhetyāha---nahīti \| ekasya
īśvarāntarābhāvāt sajātīyabhedarahitasya advitīyasya māyājīvayos
tvacchaktitvena tv ad-rūpatvādvijātīyabhedarahitasyeti kaistavāpratiṣṭhā
kartavyeti bhāvaḥ \| kiṁ ca, brahmaṇa iti \| sarvavyāpakasya tava
vyāpyatālakṣaṇo nikarṣo nāsti paramātmana iti sarvajīvaniyantustava
mādṛśajīvaniyamyatvalakṣaṇaś ca sa nāstīti rājñā dainyenaiva vyañjitaṁ
vastutas tu bhaktavaśyatvaṁ bhagavato na nikarṣaḥ
pratyutakṛpāprakarṣavyañjakatvāt sarvotkarṣa eva sa ca sarvadā tasya
vartata eva darśayaṁstadvidāṁ loka ātmano bhaktavaśyatām
ity-ādivacanebhyaḥ yathā raver iti ravirhi bhūloke śvapacagṛham api
prakāśayati sumerūpari parameṣṭhigṛham api prakāśayatīty arthaḥ
\|\|4\|\|

**\...**

**\|\| 10.74.5 \|\|**

**na vai te'jita bhaktānāṁ mamāham iti mādhava \|**

**tvaṁ taveti ca nānā-dhīḥ paśūnām iva vaikṛtī \|\|**

**śrīdhara-svāmī (bhāvārtha-dīpikā) :** nanv evam apy ahaṁ parameśvaro
mamedaṁ nīcaṁ karmāyogyam iti manasi kathaṁ na bhaved ata āha---na vai
ta iti \| he ajita, tava bhaktānām eva tāvadiyaṁ nānādhīr bheda-matir
nāsti \| yathā paśūnām ajñānāṁ vaikṛtā śarīra-viṣayā \| tava tu nāstīti
kiṁ punar vaktavyam ity arthaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavadākṣepaṁ samādhatte
kaimutyena---nanvity-ādinā \| vai evārthe \| vikṛtaṁ śarīraṁ tadviṣayā
vaikṛtā \| ity artha iti---arthāvagataṁ kaimutyamatreti \|\|5\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vai prasiddhau, niddhari
vā\| mamaite putrādaya uttamāḥ, ahaṁ jātyādinottama iti tathā tvaṁ
nīcastavaite nīcā iti paśūnām iva nānādhīḥ, vaikṛtī vikṛtaṁ deho māyā vā
tatsambandhinī nāsti, kintu ete vaiṣṇavā mama, ahameteṣām , kiṁ vā, mama
bhagavān, ahaṁ bhagavadīya iti, tathā tvamabhaktaḥ, tavaite\'prabhaktā
iti, kiṁ vā, tvamīśvaraḥ, tavāham ity evaṁ pāramārthikī
bhedamatirastyevety arthaḥ \| tatra hetuḥ---ajita! he māyayā
vaśīkṛteti\| kiṁ ca, viśeṣato\'dhunā māyānirasanena
nijāśeṣaiśvaryaprakaṭanārthaṁ madhukule\'vatīrṇeti\| tathā coktaṁ
śrībrahmaṇā (bhā.pu. 10.14.16) tatraiva māyādhamanāvatāre iti \| atas
tvad-bhaktānām api tvatsādṛśyena māyārāhity-ād iti bhāvaḥ \| yad vā,
mādhaveti madhuvaṁśodbhavatvānmādhava evocyase, na ca kauravādi, kiṁ vā,
lakṣmyā eva, na tu śacyādīnāṁ patirity evātra pramāṇam iti bhāvaḥ \|
ataḥ sevya-sevakādibhedadṛṣṭyā bhaktānāṁ prema-bhaktisampattyā \|\| teṣu
tavānugrahaviśeṣeṇa tadadhīnatvaṁ saṅgacchataiveti tātparyam \|\|5\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na vai iti ca tair vyākhyātaṁ
parama-sauśīlyādeveti bhāvaḥ vaikṛtīti vikṛtasya
śuddhasvarūpa-guṇaviparītatayā pariṇato yaḥ kutsito dehas tatra
bhavatīti kutsitaivety arthaḥ \| vaikṛteti pāṭhaḥ kvacit tasya tu
tadabhāvakaimutye hetuḥ sambodhanadvayaṁ he ajita māyāvaibhavāvaśīkṛta!
he mādhava! parama-svarūpaśaktipate! iti athavā na ca yajñabhoktustava
svārtham evedaṁ karma yato na hīyate na ca tvadīyānāmasmākaṁ
svābhimānamayametat yato na vai iti tasmāt tava kṛpaiva \|
kāraṇamasmākaṁ ca bhaktireveti bhāvaḥ \|\|5\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** yato na vai iti \| tasmāt tava
kṛpaiva kāraṇamasmākaṁ ca bhaktireveti yady api menire kṛṣṇabhaktasya
sūpapannam ity uktaṁ tathāpyanaikāntyād iti yaducyate tat khalu
brāhmaṇatvādi vyavahāramāśrityaiva jñeyam \|\|5-44\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanvevam apy ahaṁ
parameśvaro mamedaṁ nīcaṁ karma ayogyamati manasi kathaṁ na sambhavedata
āha---neti \| he ajita! tava bhaktānām evaṁ tāvat mamāham iti mama
mahāpāṇḍityamato\'haṁ sarvaśreṣṭhaḥ kasyājñāṁ vahāmi tvaṁ taveti tava
śāstrajñānābhāvāttvaṁ mūrkhaḥ sarvasyaiva dāsyaṁ kurviti paśūnām iva
vaikṛtā vaikṛtīti ca pāṭhaḥ vikāramayī prākṛtī nānādhīrstīti tena
siddhānāṁ teṣāṁ cinmayī sātvastyeveti bhāvaḥ \| tava tu kiṁ punar
vaktavyamastīti bhāvaḥ \|\|5\|\|

**\...**

**\|\| 10.74.6 \|\|**

**śrī-śuka uvāca---**

**ity uktvā yajñiye kāle vavre yuktān sa ṛtvijaḥ \|**

**kṛṣṇānumoditaḥ pārtho brāhmaṇān brahma-vādinaḥ \|\|**

**śrīdhara-svāmī (bhāvārtha-dīpikā) :** yajñiye yajñocite vasantādi-kāle
\| yuktān abhiyuktān \| sa yudhiṣṭhiraḥ ṛtvijo hotṛ-pramukhān \| vavre
vṛtavān \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
abhiyuktānkalpoktanyāyavedinaḥ \|\|6\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ityuktveti
śrī-bhagavatstuteḥ paścād eva kriyamāṇasyānyakṛtyasya siddheḥ\| yajñiye
kāle tadānīm evopasthite kṛṣṇena sākṣādbhagavatāvataraṇārthaṁ
vijñāpitenānumodita iti, tatprītyartham eva kriyamāṇānāṁ sarvakarmaṇāṁ
susiddhyarthaṁ tathā brāhmaṇānāmutsāhavivarddhanārthaṁ ca, yataḥ pārthaḥ
śrī-kṛṣṇaikabhaktāyāḥ pṛthāyāḥ putra iti tasya paramābhijñatvaṁ
sarvakarmakauśalādikaṁ ca sūcitam \| brahmavādinaḥ pāṭhato\'rthataś ca
sadā vedābhyāsaparān \|\|6\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra śrīśuka uvāceti kvacit
yajñiye kāle pūrvam eva vicārya nirṇīte śubhasamayaviśeṣe iti
pūrvoktamuktvā nivedya brahmavādinaḥ pāṭhato\'rthataś ca sadā
vedābhyāsaparān \|\|6\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yajñiye yajñocite
vadantādau \|\|6-11\|\|

**\...**

**\|\| 10.74.7 \|\|**

**dvaipāyano bharadvājaḥ sumantur gotamo'sitaḥ \|**

**vasiṣṭhaś cyavanaḥ kaṇvo maitreyaḥ kavaṣas tritaḥ \|\|**

**śrīdhara-svāmī (bhāvārtha-dīpikā) :** tān āha---dvaipāyana iti tribhiḥ
\|\|7-8\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tānṛtvijo nāmato
nirdiśati-dvaipāyana iti trayeṇa \|\|7-8\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dvaipāyanādīnāṁ yajñe
mukhyatvādeta eva vṛtāḥ, na tv anye \| tatra sarvamukhyo brahmā
dvaipāyanaḥ\| tathā ca sabhāparvaṇi---svayaṁ brahmatvamakarottatra
satyavatīsutaḥ ity-ādi \|\|7\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dvaipeti trikam \|
dvaipāyanādīnāṁ mukhyatvādeta eva vṛtāḥ na tv anye ity evakārārthaḥ
cakāraḥ pratyekamuktasamuccaye tatra sarvamukhyo brahmā dvaipāyanaḥ
tathā ca sabhāparvaṇi svayaṁ brahmatvamakarot tatra satyavatīsutaḥ
ity-ādi \|\|7-9\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.8 \|\|**

**viśvāmitro vāmadevaḥ sumatir jaiminiḥ kratuḥ \|**

**pailaḥ parāśaro gargo vaiśampāyana eva ca \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** eva api,
vaiśampāyano\'pi, ca-kārasya pareṇānvayaḥ \|\|8-9\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī**, **krama-sandarbhaḥ,
bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.9 \|\|**

**atharvā kaśyapo dhaumyo rāmo bhārgava āsuriḥ \|**

**vītihotro madhucchandā vīraseno'kṛtavraṇaḥ \|\|**

**śrīdhara-svāmī (bhāvārtha-dīpikā) :** akṛta-vraṇāntān etān
ṛtvig-upadraṣṭrādi-bhedena vavre \|\|9\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upadraṣṭrādyā ṛtvijāṁ
saṁjñāḥ \| tāś ca\'yajñavidyāto\'veyāḥ \|\|9\|\|

------------------------------------------------------------------------------------------------------------------

*anyena* *na vyākhyātam.*

**\...**

**\|\| 10.74.10 \|\|**

**upahūtās tathā cānye droṇa-bhīṣma-kṛpādayaḥ \|**

**dhṛtarāṣṭraḥ saha-suto viduraś ca mahā-matiḥ \|\|**

**śrīdhara-svāmī (bhāvārtha-dīpikā) :** anye copahūtā yajña-didṛkṣavas
tatreyur ity anvayaḥ \|\|10-11\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upahūtā munayas
tathānye\'nupahūtā api droṇādayastūpahūtā eva \| mahāmatiḥ
sadocitopadeṣṭā \|\|10\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anye ca ṛṣayo
droṇādayaśca, tathā tenoktena śrī-kṛṣṇānumodanaprakāreṇaiva\|
hastināpure śrīnakulaṁ preṣyopahūtā āmantritāḥ,
ādi-śabdādvāhlīka-somadattādayaḥ, sutā duryodhanādayas tat-sahitaḥ\|
droṇādīnāṁ yathāpūrvaṁ yajñe\'dhikāpekṣyatve śraiṣṭhyam\| mahāmatir iti
dravyavyayādau vidurasya naipuṇyaviśeṣeṇāhvāne hetuviśeṣaḥ \| tathā ca
tatraiva (ma.bhā.sabhā.pa. 35.7)---tatra vyayakaraścāsīd viduraḥ
sarva-dharmavit iti \| sarva-dharmavit kāladeśapātrādijñānena
dānādisarva-dharmatattvavettā śrī-bhagavad-bhaktyekaniṣṭho veti
\|\|10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upeti yugmakam \| anye ca
ṛṣayaḥ droṇādayaś ca tathā tenoktena śrī-kṛṣṇānumodanaprakāreṇaiva
hastināpure śrīnakulaṁ preṣya upahūtāḥ āmantritāḥ
ādiśabdādbāhīkasomadattādayaḥ mahāmatir iti
aihikapāralaukikasarva-dharmavid ity arthaḥ \| tathā ca tatraiva tatra
vyayakaraś cāsīd viduraḥ sarva-dharmavit iti brāhmaṇāhvānaṁ ca yathā
tatraiva śrī-yudhiṣṭhirājñayā śrīsahadeva-vākyam\|

āmantrayadhvaṁ rājyeṣu brāhmaṇān kṣatriyānapi \| viśaś ca mānyān śūdrāṁś
ca sarvānānayateti ca \|\| iti \|\|10-11\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.11 \|\|**

**brāhmaṇāḥ kṣatriyā vaiśyāḥ śūdrā yajña-didṛkṣavaḥ \|**

**tatreyuḥ sarva-rājāno rājñāṁ prakṛtayo nṛpa \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra yajñe \|\|11\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nānārāṣṭre sthitā yajñaṁ
didṛkṣavaḥ santaḥsvayam eveṣu, kiṁ vā, dūtadvāropahūtā viśeṣataś ca
yajñaṁ didṛkṣava īyuḥ \| tathā ca tatraiva śrī-yudhiṣṭhirājñayā dūtān
prati śrīsahadevavākyam---

> āmantrayadhvaṁ rājyeṣu brāhmaṇān kṣatriyānapi \|
>
> viśaś ca mānyān śūdrāṁś ca sarvānānayateti ca \|\|

iti tatra kṣatriyāstajjātimātreṇa sāmānyāḥ, rājānaś ca
rājyādhikāriṇastadviśeṣāḥ sarve, prakṛtayaś ca sarvāḥ, he nṛpeti
praharṣāt parama-vismayādvā \|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.12 \|\|**

**tatas te deva-yajanaṁ brāhmaṇāḥ svarṇa-lāṅgalaiḥ \|**

**kṛṣṭvā tatra yathāmnāyaṁ dīkṣayāñcakrire nṛpam \|\|**

**śrīdhara-svāmī (bhāvārtha-dīpikā) :** deva-yajanaṁ yajña-bhūmim \|
kṛṣṭvā karṣaṇādibhiḥ saṁśodhya \| dīkṣayāṁ cakrire dīkṣāsaṁskāra-yuktam
akurvan \|\|12\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato varaṇānantaram \| te
ṛtvijaḥ \| tatra yajñe \| svarṇalāṅgalaiḥ hemahalaiḥ \|\|12\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yathāmnāyaṁ
vedokta-vidhy-anusāreṇa\| asyobhayato\'py anvayaḥ \|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yathāmnāyaṁ
vaidika-vidhy-anusāreṇa asyobhayato\'py anvayaḥ \|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** deva-yajanaṁ yajña-bhūmi
kṛṣṭvā karṣaṇādibhiḥ saṁśodhya dīkṣayāñcakrire dīkṣā-saṁskāra-yuktam
akurvan \|\|12\|\|

**\...**

**\|\| 10.74.13 \|\|**

**haimāḥ kilopakaraṇā varuṇasya yathā purā \|**

**indrādayo loka-pālā viriñci-bhava-saṁyutāḥ \|\|**

**śrīdhara-svāmī (bhāvārtha-dīpikā) :** upakaraṇā upaskarāḥ varuṇasya
rājasūye yathā āsann iti śeṣaḥ \| kiṁ ca, indrādayo deva-gaṇāḥ
\|\|13-14\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra yajñe kevalaṁ rājāna
eva nāgatāḥ kintu devā apītyāha---kiñcati \|\|13-15\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upakaraṇāni
yajñapātrādīni, kila niścaye, atrāsambhāvanayā mā saṁśayaṁ kurvity
arthaḥ \| viriñci-bhavābhyāṁ saṁyutā iti tayos teṣu prādhānyam
\|\|13\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** haimā ityardhakam\| upakaraṇā
upakaraṇāni yajñayātrādīni kila niścaye atrāsambhāvanāṁ mā kurvity
arthaḥ \| indreti trikam \| viriñcibhavābhyāṁ saṁyutā iti tayos teṣu
yathā prādhānyam \|\|13\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** varuṇasya rājasūye
yathāsann iti śeṣaḥ \|\|13-15\|\|

**\...**

**\|\| 10.74.14 \|\|**

**sa-gaṇāḥ siddha-gandharvā vidyādhara-mahoragāḥ \|**

**munayo yakṣa-rakṣāṁsi khaga-kinnara-cāraṇāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā sagaṇā iti ca
gaṇānām api prādhānyamuktam, gaṇāḥ śrīgaruḍādayo vaikuṇṭhapārṣadāḥ,
munaya ātmārāmāḥ śrīsanakādayaḥ, khagāḥ śrīsauparṇādayaḥ,
ca-kārādbrāhmaṇādayaśca, samyak sva-sva-guṇapradarśanādineṣu, sma harṣe,
vai niścaye\| manane hetuḥ---pāṇḍusutasya mahārājaputrasyeti
sarvasāduṇyamuktam\| tatrāpi kṛṣṇasya sākṣād bhagavato bhaktasyeti, ata
evāvismitā niḥsaṁśayā āścaryabuddhirahitā vā santa ity arthaḥ
\|\|14-15\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā sagaṇā ity atra
sagaṇānām api sūcitaṁ gaṇāḥ śrīgaruḍādayo vaikuṇṭhapārṣadāḥ munayaḥ
ātmārāmāḥ śrīsanakādayaḥ khagāḥ śrīgaruḍaputrādayaḥ cakārāt
brāhmaṇādayaś ca samyak sva-sva-guṇapradarśanādinā īyuḥ sma harṣe vai
niścaye manane hetuḥ pāṇḍusutasya sutarūpeṇa svena tadyaśovistārakasyety
arthaḥ \| tatrāpi kṛṣṇasya svayaṁ bhagavato bhaktasyeti ata evāvismitā
āścaryabuddhirahitāḥ devādadhikaṁ varco dīdhitiryeṣāṁ te vyāsādayaḥ
madhyapadalopī samāsaḥ amarāḥ devarṣayaḥ dṛṣṭānto\'yaṁ prācīnā sā
paripāṭī yathā\'nyatra śrutāsti tathaivātra jñeyeti saṅkṣepārtho
darśitaḥ \|\|14-16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.15 \|\|**

**rājānaś ca samāhūtā rāja-patnyaś ca sarvaśaḥ \|**

**rājasūyaṁ samīyuḥ sma rājñaḥ pāṇḍu-sutasya vai \|\|**

**śrīdhara-svāmī (bhāvārtha-dīpikā) :** ye ca rājādayaḥ samāhūtās tatra
samīyuḥ sma te sarve kṛṣṇa-bhaktasya pāṇḍu-sutasya rājño yudhiṣṭhirasya
rājasūyam avismitāḥ santaḥ sūpapannaṁ menire ity anvayaḥ \|\|15\|\|

------------------------------------------------------------------------------------------------------------------

*anyair na vyākhyātam.*

**\...**

**\|\| 10.74.16 \|\|**

**menire kṛṣṇa-bhaktasya sūpapannam avismitāḥ \|**

**ayājayan mahā-rājaṁ yājakā deva-varcasaḥ \|\|**

**śrīdhara-svāmī (bhāvārtha-dīpikā) :** yājakā ṛtvijaḥ \|\|16\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prācetasaṁ vāruṇam
\|\|16-17\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahārājaṁ
prāptasāmrājyam, devavat varco dīptiryeṣāṁ te, tapobalāt, kiṁ vā,
vicitraratnālaṅkārairbhūṣitatvāt \| satatavividhārcayā sphītatvāc ca
\|\|16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avismitā iti \|
kṛṣṇa-bhaktasyāsya kim asambhavam iti bhāvaḥ \|\|16\|\|

**\...**

**\|\|10.74.17\|\|**

**sutye'hanyavanīpālo yājakān sadaspatīn \|**

**apūjayan mahā-bhāgān yathā-vat su-samāhitaḥ \|\|**

**śrīdhara-svāmī (bhāvārtha-dīpikā) :** sutye\'hani somābhiṣavadine
\|\|17\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sadasaspatīn
sabhyaśreṣṭhān, yato mahābhāgān parama-puṇyavataḥ, kiṁ vā, mahān bhāgo
yajñe dakṣiṇādinā deyāṁśo yeṣāṁ tān, ato yathāvadapūjayat\| tra
sarvasāmarthyam āha---avanīpālo digvijayādinā pṛthvīpatir iti \|
śraddhādikaṁ cāha---susamāhita iti \|\|17\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sadasaspatīn sabhāśreṣṭhān
yato mahābhāgān parama-puṇyavataḥ yathāvattadyogyam evāpūjayat yataḥ
avanīpālaḥ digvijayādinā pṛthvīpatiḥ susamāhitaḥ śraddhādimāṁśceti
\|\|17\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sutye\'hani
somābhiṣavadine \|\|17\|\|

**\...**

**\|\| 10.74.18 \|\|**

**sadasyāgryārhaṇārhaṁ vai vimṛśantaḥ sabhā-sadaḥ \|**

**nādhyagacchann anaikāntyāt sahadevas tadābravīt \|\|**

**śrīdhara-svāmī (bhāvārtha-dīpikā) :** agryārhaṇam agra-pūjā tasyārhaṁ
yogyam \| anaikāntyād yogyānāṁ bahutvenaikasyāniścayāt \|\|18-19\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā\'niścayavelāyām
\|\|18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te mahāprājñā api, vai
niścaye, mṛśanto vicārayantaḥ, pāṭhāntare viśeṣeṇa buddhyabhiniveśādinā
mṛśanto\'pi nādhyagacchan, na niścetuṁ śekuḥ \| kutaḥ? anekāntyāt \|
sahadeva iti śleṣeṇa devena śrī-kṛṣṇena saha sadā hṛdi vartate iti tasya
parama-bhaktiḥ sūcitā

\|\|18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** te mahāprājñā api vai niścaye
viśeṣeṇāmṛśanto vicārayanto\'pi nādhyagacchan na niścetuṁ śekuḥ kutaḥ
anaikāntyāt tatrājñāḥ svabuddhernānāsandehāspadatvāt vijñāś ca
tasyāścaidyādisaṁvalitasabhāyā nānāmatatvena vivādāpatteḥ
svīkṛtacaraṇakṣālanādhikārasya śrī-bhagavata icchānyathāpatteśceti
jñeyaṁ sahadevastadābravīd iti tu sahadevastu pūjāyām iti
vakṣyamāṇānusāreṇa tatra prāptādhikāratvādaikāntyācceti bhāvaḥ
\|\|18\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sadasyeṣu madhye
agryārhaṇam agrapūjā tasyārhaṁ yogyam anaikāntyāt yogyānāṁ
bahutvenāniścayāt sabhāsado\'lpajñā eva na tu bahujñāste tu
brahmarudradvaipāyanādayo vayamadhunā na pṛṣṭāḥ kathaṁ brūmahe
kiñcautpattikasarvaparīkṣāprāvīṇyavikhyātaḥ sahadevo\'tra
pūjāyāmadhikṛta eva vartate sacenna bravīta vaktuṁ daivānna jānīyādvā
tadā vayamapṛṣṭā api vakṣyāmaha eveti manasi niścitya tūṣṇīm eva tatra
vartante smeti jñeyam \|\|18\|\|

**\...**

**\|\| 10.74.19 \|\|**

**arhati hy acyutaḥ śraiṣṭhyaṁ bhagavān sātvatāṁ patiḥ \|**

**eṣa vai devatāḥ sarvā deśa-kāla-dhanādayaḥ \|\|**

**śrīdhara-svāmī (bhāvārtha-dīpikā) :** sāṅkhyaṁ jñānaṁ yoga upāsanā
\|\|20\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** acyutaḥ svarūpato guṇato
vā na kṣīṇaḥ śrī-kṛṣṇaḥ \| śraiṣṭhyaṁ guṇajyeṣṭhayogyāgrapūjanam \|
guṇāḥ śrutāḥ suviruddhāś ca deve santi ity-ādiśrutivākyaṁ hinā sūcayati
\| sātvantastantrapraṇetārasteṣāṁ svāmī \| gatiś ca \| idaṁ
cāgrapūjāyogyatve liṅgam \| indro vai sarveṣāṁ śreṣṭhaḥ, agnirvai
devānāṁ mukham ity-ādiśruteḥ \| kathamayamarhaṇārha iti cedāha---eṣa
kṛṣṇaḥ\| yo devānāṁ purohitaḥ pūrvo yo devebhyo jātaḥ ity-ādiśruteḥ \|
acetanam apy etadadhīnasattākam evetyāha---deśetyādi \|\|19\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi eva, acyutaḥ
sarva-guṇaparipūrṇaḥ śrī-kṛṣṇa evārhati\| tatra hetutvenācyutatvam eva
darśayannāha---bhagavān sākṣāt parameśvaraḥ, ataḥ sātvatāṁ bhaktānāṁ
patiḥ pālakaḥ\| yad vā, tatrāpi nijāśeṣaiśvaryaprakaṭanārthaṁ
yadukule\'vatīrya tatra śraiṣṭhyaṁ prāpta iti \| vai eva, ata eṣa eva,
ādi-śabdādṛtvigādayaḥ \|\|19\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hi eva acyutaḥ sadā
sarva-guṇaparipūrṇaḥ śrī-kṛṣṇa eva arhati tad eva
darśayannāha---bhagavān svābhāvikasamagraiśvaryādimān kiṁ ca, sātvatā
bhagavatā eva tāvatsarvataḥ pūjyā bhavanti teṣām api patiḥ \| kiṁ vā,
tatrāpi sātvatāṁ yādavānāṁ patir iti svayaṁ bhagavānity arthaḥ \| kiṁ
ca, eṣa iti vai prasiddhau ye devatādayo yajñe tepyeṣa eva
etacchaktyaiva teṣāṁ devāditvam ity arthaḥ \|
ādiśabdācchrībhīṣmeṇāgrapūjāyāṁ nirdiṣṭā ācāryādayo\'pi tathā ca
sabhāparvaṇi---

> ācāryamṛtvijañcaiva saṁyuktaṁ ca yudhiṣṭhira \|
>
> snātakaṁ ca priyaṁ prāhuḥ ṣaḍardhyārhān nṛpaṁ tathā \|\| iti \|\|

tadidamanena sthānāntaravidhānam evānūdyātra tu sākṣādbhūte svayaṁ
bhagavati na tu tatprathamato yujyata ity abhipretam \|\|19\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śraiṣṭhyamātyantikam
āpekṣikam api śraiṣṭhyaṁ vastuto\'syaiveti kaimutyenāha---eṣa vai iti
\|\|19\|\|

**\...**

**\|\| 10.74.20 \|\|**

**yad-ātmakam idaṁ viśvaṁ kratavaś ca yad-ātmakāḥ \|**

**agnir āhutayo mantrā sāṅkhyaṁ yogaś ca yat-paraḥ \|\|**

**śrīdhara-svāmī (bhāvārtha-dīpikā) :** sāṅkhyaṁ jñānam \| yoga upāsanā
\|\|20\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ bahunā
sarvametadātmakam evety āha---yadātmakam iti \| tātparyātpunar uktaṁ
karoti---kratava iti \| yaḥ kṛṣṇaḥ parastātparyaviṣayo yasya sa tathā
\|\|20\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatraiva hetum āha---yad
iti \| yaḥ śrī-kṛṣṇa eva ātmā tattvato\'śatayā tasmādabhinnatvena
svarūpaṁ yasya tat, katvaṅgānyagnyādayaś ca yadātmakāḥ, mokṣādisādhanaṁ
ca sarvaṁ tad-artham evety āha---sāṅkhyam iti \| anyat tair vyākhyātam
\| yad vā, yogaḥ samādhiḥ sāyujyalakṣaṇamokṣo vā \|\|20\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatraiva hetum āha---yad iti
\| yaḥ śrī-kṛṣṇa eva ātmā raśmīnāṁ tejo maṇḍalam iva mūlaṁ svarūpaṁ
yasya tam viśvamaśeṣaṁ tataḥ sutarāṁ ratavaścetyādi
kratvaṅgānyagnyādayaś ca yadātmakāḥ ato mokṣādisādhanaṁ ca sarvaṁ
tad-artham evety āha---sāṅkhyam iti \| yatparo yadāśrayaḥ \|\|20\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktamarthaṁ vivṛṇoti \|
yadātmakam iti sāṅkhyaṁ jñānaṁ yogo\'ṣṭāṅgaḥ yatparaḥ yadviṣayakaḥ
\|\|20\|\|

**\...**

**\|\| 10.74.21 \|\|**

**eka evādvitīyo'sāv aitad-ātmyam idaṁ jagat \|**

**ātmanātmāśrayaḥ sabhyāḥ sṛjaty avati hanty ajaḥ \|\|**

**śrīdhara-svāmī (bhāvārtha-dīpikā) :** nanu sāṅkhyaṁ kevalaparaṁ yogaḥ
saviśeṣaṇaparaḥ kathamubhayorekaparatvam? tatrāha---eka
evādvitīyo\'sāvataḥ sāṅkhyasyaitatparatvaṁ yuktaṁ viśeṣaṇabhūtasya
sarvaprapañcasya tanmayatvātsaviśeṣaṇaviṣayasya yogasyāpi
yuktamadvitīyaparatvam ity āha---ai tadātmyam iti eṣa śrī-kṛṣṇa ātmā
yasya tadetadātma tasya bhāvaḥ aitadātmyam bhavitaryeva bhāvanirdeśaḥ \|
aitadātmyam idaṁ sarvam iti śruteḥ \| atra hetuḥ ātmaneti, he sabhyāḥ!
ātmāśrayo\'nyanirapekṣaḥ svayamajaḥ idaṁ jagatsṛjatyavati hanti ceti
\|\|21\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
sāṅkhyayogayorekaparatvamākṣipansamādhatte-nanviti \|
kevalaparama-dvitīyaparam \| tatrākṣepe \| asau kṛṣṇa evaiko\'dvitīyo
yato\'to hetoḥ \| etatparatvaṁ kṛṣṇatātparyakatvaṁ tanmayatvāt \| sarvaṁ
khalvidaṁ brahma iti śruteḥ kṛṣṇasvarūpatvāt \| he sabhyāḥ
sarvārthanipuṇāḥ \| bhavitari bhavanaśīle kṛṣṇe\| atra sarvātmakatve \|
aja ityupalakṣaṇamamṛtatvasya \|\|21\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evakāreṇa
caturvyūhādimūrtibhiḥ sajātīyabhedasya, tathā jīvānāṁ
bahuvaicitrībhirvijātīyabhedasya cābhāvaṁ nirdhārayati \| asau
śrī-kṛṣṇaḥ, ātmanetyananyaprayojakatvam, ātmāśraya iti sādhanādīnām api
tanmayatvam, tathā jagadiva na jāyate, kintu svayam eva
prādurbhavatītyaja iti parameśvaratvañcoktam \| he sabhyāḥ! iti
sādhutvena tat sarvaṁ yuṣmābhirbudhyata eveti bhāvaḥ \| pakṣāntare ca
sarvathānyābhāvena jñānamokṣayor api tatparataiva syād iti bhāvaḥ
\|\|21\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ekaśabdena sajātīyasahāyam
advitīyaśabdena vijātīyasahāyam evaśabdena tatratatrāsambhāvanāṁ ca
nirākaroti ataḥ aitadātmyam iti siddhaṁ tad eva darśayati---ātmaneti \|
svarūpasiddhatādṛśaśaktikena svarūpeṇaivaity arthaḥ \| ata
evānyanirapekṣaḥ ata eva svayamaja iti anyat taiḥ yad vā, viśvasya
tadātmakatvam eva vivṛṇoti eka iti \|\|21\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktamarthaṁ pratipādayati
eka eva sajātīyabhedarahitaḥ parameśvarāntarābhāvād iti bhāvaḥ \|
advitīyo vijātīyabhedarahitaś ca tatra hetuḥ aitadātmyam iti svārthe
ṣyañ etadātmakam ity arthaḥ etacchaktikāryatvād eva aitadātmakam ity
āha---ātmanā prakṛtyā ātmāśrayaḥ ananyāśrayaḥ he sabhyāḥ! iti atra
vipratipattiścedvipratipadyatāṁ mayaiva sarvaṁ samādheyam iti bhāvaḥ
\|\|21\|\|

**\...**

**\|\| 10.74.22 \|\|**

**vividhānīha karmāṇi janayan yad-avekṣayā \|**

**īhate yad ayaṁ sarvaḥ śreyo dharmādi-lakṣaṇam \|\|**

**śrīdhara-svāmī (bhāvārtha-dīpikā) :** kiṁ ca, vividhaṇīti \|
yasyāvekṣayā'nugraheṇa vividhāni karmāṇi tapo-yogādīni janayan kurvan
yady asmād ayaṁ sarvo'pi jano dharmādi-lakṣaṇaṁ śreya īhate sādhayati \|
karmāṇi tat phalāni ca yad adhīnānīty arthāh \|\|22-23\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karmaphaladātṛtvādapyayam
eva yogya ityāha---kiṁ ceti \| avekṣānugrahekṣaṇaḥ iti niruktiḥ \| yasya
kṛṣṇasya \| yasmātkṛṣṇāt \| tatphalāni karmaphalāni \| yadadhīnāni
kṛṣṇāyattāni \| ity artha
iti---sarvakarmaphalapradasyaivāgrārhaṇamucitam iti bhāvaḥ \|\|22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-kṛṣṇasya kṛpayaiva
sarveṣāṁ sarvāṇi karmāṇi tatphalāni ca siddhyantīti tad-artham apy ayam
evāgre\'rhayituṁ yujyata ityāha--- vividhānīti \| iha karmakṣetre,
ādi-śabdena dharmaphalaṁ svargādi\| anyat tair vyākhyātam \| yad vā,
mokṣādapi sudurlabhaṁ paramotkṛṣṭaṁ ca tad-bhaktyādikaṁ yatkṛpayā
labhyata ityāha---vividhānīti \| ayamidānīntano jano dharmo
bhagavad-bhaktilakṣaṇaḥ, ādi-śabdāt premā śrī-vaikuṇṭhādipadaṁ ca \|
evaṁ sarvakarmaṇāṁ bhaktisādhanatvamabhipretam\| anyat samānam
\|\|22\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-kṛṣṇasya kṛpayaiva
sarveṣāṁ sarvāṇi karmāṇi tatphalāni ca siddhyantīti tad-artham apy
agre\'rhituṁ yujyata ityāha---vividhānīti \| iha karmakṣetre ādiśabdena
arthāditrayaṁ tad-bhaktiś ca anyat taiḥ yad vā, yadavekṣayā yad-artham
ity arthaḥ tametamātmānaṁ vedānuvacanena brāhmaṇā vividiṣanti yajñena
dānena tapasānāśakena ity-ādiśruteḥ \|\|22\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-kṛṣṇasya kṛpayaiva
sarva-lokasya sarvakarmāṇi tatphalāni ca siddhyantīti---tad-artham apy
ayamagre\'rhituṁ yujyata evety āha vividhānīti iha bhūrloke yadavekṣayā
yat kṛpālokenaiva tapoyogādīni janayan kurvan yat yasmādayaṁ sarvo\'pi
jano dharmādi lakṣaṇaṁ śreya īhate sādhayati karmāṇi tatphalāni ca
yadadhīnānīty arthaḥ \|\|22-23\|\|

**\...**

**\|\| 10.74.23 \|\|**

**tasmāt kṛṣṇāya mahate dīyatāṁ paramārhaṇam \|**

**evaṁ cet sarva-bhūtānām ātmanaś cārhaṇaṁ bhavet \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato\'sau karmaphaladātā
tasmāddhetoḥ asya tṛptau sarvaṁ tṛptaṁ syādityaśayenāha---evaṁ cet
śrī-kṛṣṇārcane kṛte sati \|\|23\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasmād dīyatām, yata
uktanyāyena sarvathā mahate sarvaśreṣṭhāya, yataḥ kṛṣṇāya
sākṣādbhagavate \| ittham evānyeṣām api sarveṣāṁ pūjā sampadyatety
āha----evam iti \| ca api, sarveṣāṁ bhūtānāṁ prāṇinām, ātmanaḥ svasyāpi,
ato\'tra kasyāpi vipratipattir api na syād eveti bhāvaḥ \|\|23\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upasaṁharati-tasmād iti \|
mahate sarvātmakāya sarvaśreṣṭhāya vety arthaḥ \| ataś ca evam iti
ato\'tra kasyāpi vipratipattirna syād iti bhāvaḥ \|\|23\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.24 \|\|**

**sarva-bhūtātma-bhūtāya kṛṣṇāyānanya-darśine \|**

**deyaṁ śāntāya pūrṇāya dattasyānantyam icchatā \|\|**

**śrīdhara-svāmī (bhāvārtha-dīpikā) :** śrī-kṛṣṇānubhāva-vit sahadeva
ity uktvā tūṣṇīm abhūt \|\|24-25\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āśaṅkya
samādhatte-ātmanetyādi \| apūrṇeṣu dattam eva naśyatīti
cedāha---pūrṇāyetyādi \|\|24\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarveti \| tattvato
jīvānāṁ tadaṁśatayā bhedābhāvābhiprāyeṇa, evam ananyadarśine, ataḥ
śāntāya sadā prasannacittāya, yataḥ sarvaiśvaryapūrṇāya, yataḥ kṛṣṇāya
sākṣāt parameśvarāya\| yad vā, tatrāpi nijāśeṣaiśvaryaprakaṭanārthaṁ
kṛṣṇatvenāvatīrṇāya, ataḥ satpātratvena dānasyāpi mahāphalatvaṁ syād ity
āha---dattasyeti \| kiṁ ca,
bahirdṛṣṭyāsatpātraparatvādapītyāha---dattasyeti \| anyat tair
vyākhyātam \| yad vā, evaṁ tattvadṛṣṭyāyam evāgrapūjārhaḥ \| kiṁ ca,
bahirdṛṣṭyā satpātratvādapītyāha---sarveti \| sarva-bhūtānāmātmabhūtāya
paramātmane priyatamāyety arthaḥ \| ataḥ kṛṣṇāya sadguṇaiḥ
sarvacittākarṣakāya\| kiṁ ca, ananyadarśine samāyety arthaḥ \| yad vā,
ananyā akiñcanā ekāntino vā, tān eva kṛpayā draṣṭuṁ śīlamasyeti tathā
tasmai, bhaktavatsalatvena bahukuṭumbina ity arthaḥ \| kiṁ ca, śāntāya
lobhādidoṣarahitāya, viśeṣaṇānām eṣāṁ yathottaraṁ satpātralakṣaṇatve
śraiṣṭhyam, anyat samānam \| evam---

> ācāryamṛtvijañcaiva saṁyuktaṁ ca yudhiṣṭhira \|
>
> snātakaṁ ca priyaṁ prāhuḥ ṣaḍarghyārhān nṛpaṁ tathā \|\|

ity-ādinā sabhāparvaṇi śrī-bhīṣmeṇoktamagrapūjārhāṇāṁ ṣaṇṇāṁ
mukhyatamasyaikasya vāgre pūjanam api samarthitam \|\|24\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upasaṁhṛtyāpi tarhi kiṁ
syādityapekṣāyāmutkaṇṭhayā punar uktānuvādenāha---sarveti \| atra
sarva-bhūtātmabhūtatvaṁ svarūpataḥ anyadarśitvaṁ jñānataḥ śāntatvaṁ tato
vikṣepābhāvāt pūrṇatvantu tatas tata eveti atha ca tatra tatroktā
dānapātraguṇā eva darśitāḥ tathā sarva-bhūtānāmātmabhūtāyāpi
ananyadarśine bhaktāsaktāya śāntāya nirīhāya sarvapūrṇāyeti śleṣeṇa
paramāścaryaguṇo\'pi darśitaḥ ato attasyānantyamicchatā asmā eva deyam
iti \|\|24\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalamidamidānīm eva
rajanyasminn eva vadhīyate kintu vidhirayaṁ sārvakālikaḥ
sārvalaukikaścetyāha---sarveti ananyadarśine svābhinnadarśine
\|\|24-25\|\|

**\...**

**\|\| 10.74.25 \|\|**

**ity uktvā sahadevo'bhūt tūṣṇīṁ kṛṣṇānubhāva-vit \|**

**tac chrutvā tuṣṭuvuḥ sarve sādhu sādhv iti sattamāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** devaiḥ saha vartata iti
sahadevo devavrato\'pi grāhyo, bhārate tadvacanādagrapūjādānādyukteḥ \|
yad vā, -devena devaśabdena saha vartata iti sahadevo devavrato bhīṣma
ity arthaḥ \| tatsahadevavacaḥ \| sattamā munyādayaḥ \|\|25-26\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tūṣṇīmabhūt \| kutaḥ?
kṛṣṇasya premṇā jagaccittākarṣakasya bhagavato\'nu nirantaraṁ yo bhāvaḥ
premā taṁ vindatīti tathā saḥ\| tasya māhātmya-varṇanena premavivaśatvād
ity arthaḥ\| yad vā, kṛṣṇasya sarvasadguṇanidheranubhāvo
lajjādi-svabhāvastaṁ vettīti tathā saḥ, sabhāmadhye
varṇyamānanija-guṇaśravaṇena śrī-kṛṣṇasya lajjotpatterity arthaḥ \|
sādhu sādhviti tuṣṭuvuḥ, śrīsahadevaṁ praśaśaṁsuḥ, yataḥ sattamā
jātibuddhyādinā parama-śreṣṭhatarā ityasattamo vyavacchinnaḥ, sa cāgre
vyakto bhāvī \|\|25\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ityuktvetyatra hetuḥ
kṛṣṇānubhāvavid iti tacchruteti tādṛśanaikāntyād eva tatra
kiñcidavalambanāpekṣayaivaṁ te pūrvantūṣṇīmāsann iti bhāvaḥ \| sattamā
atra dvijāḥ śrutvā dvijeritam iti vakṣyamāṇāt \|\|25\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.26 \|\|**

**śrutvā dvijeritaṁ rājā jñātvā hārdaṁ sabhā-sadām \|**

**samarhayad dhṛṣīkeśaṁ prītaḥ praṇaya-vihvalaḥ \|\|**

**śrīdhara-svāmī (bhāvārtha-dīpikā) :** dvijeritaṁ sādhu sādhv iti
ghoṣaṁ śrutvā \| hārdam abhiprāyam \|\|26-31\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dvijā viprāstraivarṇikā
vā, teṣām īritaṁ sabhāsadāmanyeṣāṁ ca sarveṣāṁ ca matvā tenaiva teṣāṁ
hārdaṁ sanmatim ity arthaḥ\| yad vā, śrī-kṛṣṇe snehaṁ jñātvā ca prītaḥ
san nijābhīṣṭasiddheḥ, ataḥ praṇayena vihvalaḥ san samyagarhayat \|
hṛṣīkeśam iti rājñaḥ prītyartham eva dvijādīnāmantaryāmitayā tatra
preraṇābhiprāyeṇa\| yad vā, praṇayavihvalo\'pi samarhayat \| kutaḥ?
hṛṣīkeśaṁ tenaiva kṛpayā tatra tatrendriyapravartanād ity arthaḥ
\|\|26\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sabhāsadāmanyeṣāṁ ca sarveṣāṁ
hārdaṁ sanmatim ity arthaḥ \| yad vā, śrī-kṛṣṇe snehaṁ jñātvā ca prītaḥ
sānandaḥ san nijābhīṣṭasiddheḥ ata eva praṇayena tatpremṇā vihvalo\'pi
samarhayat samyagarhayat kutaḥ hṛṣīkeśaṁ praṇayakopena tatra muhuḥ
kṛtavarjanam api svabhāvataḥ kṛtasarvendriyākarṣam \|\|26\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dvijānāmīritaṁ
sādhusādhviti ghoṣaṁ samarhayata bho kṛṣṇa tvaṁ sarva-lokānāṁ
pādāvanejanakarmaṇi svagṛhīte vyagro vartase sāmprataṁ parantu
brahmarudrādisarvāgrapūjyasya tava pādāvanejanārthaṁ vyagro rājā
tvāmākārayati tattvaṁ śīghraṁ gaccheti sāndeśikalokadvārā
samyakprakāreṇānīya arhayat pūjayāmāsa āḍabhāva ārṣaḥ \| hṛṣīkeśaṁ
svapādāvanejane maivanmaivaṁ kurviti praṇayakopinam api
sarvendriyāṇyākarṣantam \|\|26-29\|\|

**\...**

**\|\| 10.74.27 \|\|**

**tat-pādāv avanijyāpaḥ śirasā loka-pāvanīḥ \|**

**sa-bhāryaḥ sānujāmātyaḥ sa-kuṭumbo vahan mudā \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatpādau kṛṣṇāṅghrī
\|\|27-28\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyaktvam eva
darśayati---tad iti dvābhyām \| śirasā vahan san, iti tatra
bhaktyatiśaya uktaḥ, yato lokapāvanī gaṅgārūpeṇa trilokapāvitryakarīḥ,
kiṁ vā, lokā ye pūrvapuruṣā bhūtyāḥ paurāḥ prajāśca, teṣāṁ sarveṣāṁ
pāvanīḥ, svayaṁ vahanena teṣām api pāvitryasiddheḥ \| bhāryā draupadī,
kuṭumbāni putrādayaḥ, bhāryādīnāṁ yathāpūrvaṁ naikaṭyādhikyena
tattatkrameṇa vahanam, tatra bhāryāyāḥ sarvato\'dhikanaikaṭyatayā
pādaprakṣālanārthaṁ jalārpaṇāt\| mudetyasya pareṇāpyanvayaḥ \| sabhārya
ity-ādikañcāgre\'pyanuvartyam\| akārapraśleṣe ca sati pṛthagvākyam
\|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyaktvam eva
darśayati---tad iti dvābhyām \|\|27\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.28 \|\|**

**vāsobhiḥ pīta-kauṣeyair bhūṣaṇaiś ca mahā-dhanaiḥ \|**

**arhayitvāśru-pūrṇākṣo nāśakat samavekṣitum \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sumahādhanairamūlyairity
arthaḥ \| vāsaādīnāṁ sarveṣām eva viśeṣaṇam\| yad vā, anyaiś ca
sumahādhanairmahāratnādibhistam, mahādhanair iti pāṭhe taṁ kṛṣṇaṁ
samyagavadhānenekṣituṁ nāśakat, kintu taṁ didṛkṣur api
premavaivaśyeneṣadeva draṣṭuṁ śakta ity arthaḥ \| yata ānandāśrubhiḥ
pūrṇe akṣiṇī yasya saḥ \|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahādhanairamūlyairity arthaḥ
\| idaṁ vāsa ādīnāṁ sarveṣām eva viśeṣaṇam \|\|28\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.29 \|\|**

**itthaṁ sabhājitaṁ vīkṣya sarve prāñjalayo janāḥ \|**

**namo jayeti nemus taṁ nipetuḥ puṣpa-vṛṣṭayaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sabhājitamarcitam \| taṁ
kṛṣṇam \|\|29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ittham iti \|
tādṛkpremasabhājanena tadvīkṣakāṇām api sarveṣāṁ premodayaṁ
sūcayati---nama iti kecit, jayeti ca kecid ity evaṁ kiṁ vā, sarva
evātyantaharṣeṇa namo jayeti vadantaḥ, nitarāṁ sabhādivyāpanena,
peturākāśāt \|\|29\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nama iti kecit jayeti kecit
kecittvatyantaharṣeṇa namo jayeti ca vadantaḥ \|\|29\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.30 \|\|**

**itthaṁ niśamya damaghoṣa-sutaḥ sva-pīṭhād \|**

**utthāya kṛṣṇa-guṇa-varṇana-jāta-manyuḥ \|\|**

**utkṣipya bāhum idam āha sadasy amarṣī \|**

**saṁśrāvayan bhagavate paruṣāṇy abhītaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itthaṁ sādhu sādhv iti
utkṣipyordhvaṁ kṛtvā \| idaṁ vakṣyamāṇam \| paruṣāṇi niṣṭhurāṇi
\|\|30\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ittham
anenokta-prakāraṇena niśamya namo jayety-ādikaṁ śrutvā, niśāmyeti vā
pāṭhaḥ \| īdṛśaṁ sa-bhājanaṁ dṛṣṭvā, damaghoṣasya suta iti pitur api
duṣṭatvena tasya tad-adhikaṁ sūcitam \| tac ca śrī-hari-vaṁśoktena
damaghoṣasya gomanta-dāha-mantra-pradānādinā vyaktam eva \| kṛṣṇasya
sarva-cittākarṣakasya, atas tādṛśānāṁ guṇānāṁ varṇanenāpi, kiṁ punar
arhaṇena jāto manyuḥ krodho yasya saḥ, yato\'marṣī asahiṣṇur matsarīty
arthaḥ \| yad vā, jāta-manyur jāta-śokaḥ, amarṣī kruddhaś ca san, ata
eva sva-pīṭhād utthāya bāhuṁ dakṣiṇam utkṣipya ca, samyak samīpe uccair
bhāṣaṇādinā śrāvayan, yato\'bhīto maraṇa-bhaya-rahito mahā-sāhasika ity
arthaḥ \|\|30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra yady api
śiśupāla-dantavaktrayor jaya-vijayatvena nāntarāsura-bhāvaḥ kintu bahis
tad-anukaraṇam eveti hiraṇyākṣa-yuddha-ṭīkā-kṛdbhir muhur darśitam asti
yuktaṁ ca tat anyathā līleyaṁ bhakta-saukhyāya sva-saukhyāya ca na
kalpateti tad-uddeśya-virodhaḥ syāt antarānukūlyād eva siddhāyām eva
pūjāyāṁ tādṛśaṁ vaktum ārebhe tasmād anayor vacasy arthāntaraṁ vāstavam
anyeṣāṁ tu gīr-devī-preritam eva tathāpi yuddha-rasa-poṣaṇārthaṁ
yathā-dṛṣṭam eva spaṣṭam āha---**ittham** iti \|

niśamya śrī-sahadeva-vacanam ārabhya namo jayety antaṁ śrutvā
damaghoṣa-suta iti pitur api duṣṭatvena tasya tad-ādhikyaṁ sūcitaṁ
tathaiva śrī-hari-vaṁśe gomantha-dāha-mantraṇe vyaktaṁ śrī-kṛṣṇasya
guṇavarṇanenāpi kimpunar arhaṇena jāto manyuḥ krodho yasya saḥ yasmād
amarṣī asahiṣṇuḥ matsarīty arthaḥ \| yad vā, jāta-manyur jāta-śokaḥ
amarṣī kruddhaś ca san ata eva sva-sva-pīṭhād utthāya bāhuṁ dakṣiṇam
utkṣipya ca samyak samīpa evoccair bhāṣaṇādinā aśrāvayat yasmād abhītaḥ
mahā-sāhasika ity arthaḥ \|\|30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** amarṣī asahiṣṇur ato
jāta-manyuḥ atra pūjāyā ārambha-kāle noktaṁ kintu pūjā-samāpty-anantaram
evety atra śiśupālasyāyam abhiprāyaḥ---\"yady aham adhunaiva
vipratipadya bahūn eva hetūn upanyasya kṛṣṇasyāpūjyatvaṁ pratipādayāmi,
tato nirastīkartum aśakyatamasya mamaiva mataṁ gṛhītvā sabhyāḥ kṛṣṇam
apūjayitvā kam apy anyam eva yogyam agra-pūjāyāṁ vyavasthāpayiṣyanti,
yajñaś ca sādhu pravartiṣyate tasmāt yajñaṁ vijighāṁsur ahaṁ sāmprataṁ
tūṣṇīm eva vartiṣye \| kṛṣṇe khalu pūjite saty eva tasyāpūjyatve
mat-pratipādite---

> apūjyā yatra pūjyante pūjyānāṁ ca vyatikramaḥ \|
>
> prati badhnāti hi śreyaḥ pūjya-pūjā-vyatikramaḥ \|\| \[pañcatantra
> 3.192\]

ity-ādi-smaraṇāt yudhiṣṭhirasyāyaṁ yajño naṣṭa ity uktvā mayi
mat-saṅgiṣu ca bahuṣu rājasu vedavid-vipreṣu cāsya bhrātṛ-bandhuṣu
duryodhanādiṣu cotthāya gateṣu hāhākāre pravṛtte mad-abhīṣṭaṁ setsyati\"
iti \|\|30-31\|\|

**\...**

**\|\| 10.74.31 \|\|**

**īśo duratyayaḥ kāla iti satyavatī śrutiḥ \|**

**vṛddhānām api yad buddhir bāla-vākyair vibhidyate \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** satyavatī abādhitārthā \|
tadupapādayati-vṛddhānāṁ vayaḥ śrutajātyādyadhikānām \| yadyasmāt \|
bālavākyaiḥ paurvāparyavicāraśūnyoktibhiḥ \|\|31\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādau svamatagrahaṇārthaṁ
sabhyānanunayan akṛtyasyāpi karaṇe kālam eva kāraṇam āha---īśa iti,
durghaṭam api sarvaṁ kartuṁ śaktaḥ, na ca kenāpi kathañcidayaṁ
parihartuṁ śakya ityāha---duratyaya iti \| satyavatī satyā śrutirvedaḥ,
lokataḥ śravaṇaṁ vā \| kutaḥ? apūrvapravartanād ity āha---vṛddhānām iti
\| yadyasmāt kālāt \|\|31\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ādau
svamatagrahaṇārthamupālambhagarbhaṁ sabhyānanunayannāha---īśaḥ
durghaṭaghanāśaktaḥ na ca parihartuṁ śakya ityāha duratyaya iti
satyavatī satyā śrutiraitihyaṁ vedo vā kutaḥ apūrvapravartanād ity
āha--- vṛddhānām iti yadyasmāt kālāt \|\|31\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.32 \|\|**

**yūyaṁ pātra-vidāṁ śreṣṭhā mā mandhvaṁ bāla-bhāṣitam \|**

**sadasas-patayaḥ sarve kṛṣṇo yat sammato'rhaṇe \|\|**

**śrīdhara-svāmī (bhāvārtha-dīpikā) :** he sadasaspatayaḥ! yūyaṁ sarve
bālasya bhāṣitaṁ mā manyadhvaṁ mā jānīta mā gṛhṇītaṁ kiṁ tattu yadyataḥ
kṛṣṇo\'rhaṇe agrapūjāyāṁ sanmatas tat \|\|32-33\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** akṣarādhikyamārṣam\|
tadbālabhāṣitaṁ kim \|\|32-33\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu sā ca buddhiḥ kā
nāmetyapekṣāyām āha---yūyam iti \| bālasya śiśoḥ śrīsahadevasya bhāṣitaṁ
mā manyadhvam \| tatra hetuḥ---pātravidāṁ śreṣṭhāḥ, agrapūjāpātraṁ yūyam
eva vettha, na tv ayaṁ bāla ity arthaḥ \| yadyasmādbhāṣitāt, kṛṣṇa iti
suśyāmavarṇābhiprāyeṇa \|\|32\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, sā buddhiḥ
kānāmetyapekṣāyām āha---yūyam iti \| bālasya sahadevasya bhāṣitaṁ mā
manyadhvam adhunāpi pūjāṁ parivartayadhvam ity arthaḥ \| tatra hetuḥ
pātravidāṁ śreṣṭhāḥ agrapūjāpātraṁ yūyam eva vettha na tv ayaṁ bāla ity
arthaḥ \| yadyasmāt bhāṣitāt kṛṣṇa iti mūlanāmagrahaṇamanādareṇa
vāstavārthe sā śrutiḥ satyaiva kintu yūyaṁ bālasya mūrkhasya mama
bhāṣitaṁ mā manyadhvaṁ yataḥ pātravidāṁ śreṣṭhāḥ tatra hetuḥ yadyasmāt
śrī-kṛṣṇo narākṛtiraparabrahmarūpo\'yamarhaṇe sanmata iti \|\|32\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he sadasaspatayaḥ mā
gṛhṇītety arthaḥ \| vāgdevī-mate duryodhanādiṣu vipakṣeṣu bāla-bhāṣitam
idaṁ mā mandhvaṁ kintvidam eva tattvaṁ vedabhāṣitam ity arthaḥ
\|\|32\|\|

**\...**

**\|\| 10.74.33 \|\|**

**tapo-vidyā-vrata-dharān jñāna-vidhvasta-kalmaṣān \|**

**parama-rṣīn brahma-niṣṭhān loka-pālaiś ca pūjitān \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pūjāyogyānyābhāve
kathañcidvā ahartu, atra ca tadyogyeṣu bahuṣu mahatsu satsu
kathamayamarhed ity āha---tapa iti dvābhyām \| tapaḥ svadharmaḥ,
vidyāścaturdaśa, vrataṁ kṛcchrādi taddharān, viśeṣaṇānām eṣāṁ
yathottaraṁ śraiṣṭhyam, ativrajya atikramya \|\|33\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, pūjāyogyānyābhāve
kathañcidarhatu atra ca tadyogyeṣu mahatsu kathamayamarhatītyāha---tapa
iti yugmakena \| tapaḥ svadharmaḥ vidyāḥ caturdaśa vrataṁ kṛcchādi
taddharān ativrajya ati kramyeti vā pāṭhaḥ \| kulapāṁsanaḥ
mātulavadhādinā svakuladūṣaṇaḥ vāstavārthe tvevam avatārikā kintu tapa
ity-ādi vākhyā ceyaṁ jñeyā gopālaḥ ābhīrajātir iti prākṛtadṛṣṭyā
tadvākye\'pyasmin
vedāgamoktamahāmantragaṇādhidaivatvenāprākṛtatallīlatvāt svataḥ
parama-māhātmyaviśeṣaḥ siddhaḥ tathāpi bāhyamahimadṛṣṭyaiva
vedapṛthivyādipālaka iti vyākhyātam \|\|33-34\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tapoviyetyādi viśeṣaṇāni
sadasaspatīn prīṇayitvā svapakṣe sthāpayitumupanyastāni \|\|33\|\|

**\...**

**\|\| 10.74.34 \|\|**

**sadas-patīn atikramya gopālaḥ kula-pāṁsanaḥ \|**

**yathā kākaḥ puroḍāśaṁ saparyāṁ katham arhati \|\|**

**śrīdhara-svāmī (bhāvārtha-dīpikā) :** asyaiva vāstavo'rthaḥ pūrvavad
unneyaḥ \| **gopāla** iti veda-pṛthivy-ādi-pālaka ity arthaḥ \| kutsitaṁ
veda-viparītaṁ lapantīti kulapāḥ pākhaṇḍās tān aṁsate samādhātayatīti
tathā saḥ \| akākaḥ kaṁ ca akaṁ ca kāke sukha-duḥkhe te na vidyete yasya
so'**kākaḥ**, āpta-kāma ity arthaḥ \| sa yathā āpta-kāmo deva-yogyaṁ
kevalaṁ puroḍāśa-mātraṁ nārhati, api tu sarvasvam api, tathāyaṁ
śrī-kṛṣṇo'pi brahmarṣi-yogyaṁ saparyā-mātraṁ katham arhati kintv
ātma-samarpaṇam apy arhatīty arthaḥ \|\|34\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anyat tair vyākhyātam \|
tatra gopāla ity ukte\'pi vedāgamokta---mahāmantrādhidaivatyena svata
eva māhātmyaviśeṣe siddhe vedapṛthivyādipālaka iti
kevalagopatvābhiprāyeṇeti, athavā gopāneva, na tu yādavādīn svabandhūn ā
samyak lāti ādatte bandhutayā svīkarotīti tathā saḥ, iti nindārthe \|
vāstavārthe ca mahākāruṇyādinā saṁstutiḥ siddhaiva, kulapāṁsano
mātulavadhādinā svakuladūṣakaḥ \|\|34\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mātulavadhādinā
kulapāṁsanaḥ pakṣe kutsitaṁ lapantīti kulapāḥ tān aṁsayati ghāyatatīti
saḥ yathāvad eva na vidyate kaṁ sukhamakaṁ duḥkhaṁ ca yasya sa iti
prākṛtasukhuḥkhātītasvarūpa ity arthaḥ puroḍāśārpaṇa-mātrīṁ
saparyāmindrādivat kathamarhati api tu svātmārpaṇam evety arthaḥ
\|\|34\|\|

**\...**

**\|\| 10.74.35 \|\|**

**varṇāśrama-kulāpetaḥ sarva-dharma-bahiṣ-kṛtaḥ \|**

**svaira-vartī guṇair hīnaḥ saparyāṁ katham arhati \|\|**

**śrīdhara-svāmī (bhāvārtha-dīpikā) :** varṇāśrama-kulebhyo\'peto
brahmatvāt anāma-gotram iti śruteḥ \| ata evānadhikāritvāt sarvair
dhamair bahiṣkṛtaḥ svaira-vartī jīvānāṁ yogyaṁ tucchaṁ saparyā-mātraṁ
katham arhatīty arthaḥ \|\|35\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti---go-śabdasyānekārthatvād iti jñeyam \| ity artha iti---āpta-kāmaḥ
ity-ādi-śruteḥ sākṣād brahma-rūpiṇaḥ kṛṣṇasya \| dvayaṁ tathā brahmaṇi
karma narcchati iti dakṣopākhyāne śivaṁ prakṛtyokter iti bhāvaḥ \|
parameśvaratvāt prayojakāntarābhāvāt \| jagad-vaśe vartate\'daḥ kṛṣṇasya
sa-carācaram iti smṛteḥ \| ata eva parameśvaratvād eva \| evam-bhūtaḥ
sākṣāt paramātma-rūpaḥ śrī-kṛṣṇaḥ \| ity artha iti---sarvasvārpaṇam
arhatīti bhāvaḥ \|\|35\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu
mahāduṣṭakaṁsa-vañcanārthaṁ gopālanena tasya ca vadhena ko nāma doṣa iti
svayam evāśaṅkyāha---varṇeti \| laukikadṛṣṭyā satkṣatriyatvādinā
śrī-kṛṣṇasya tādṛśatvābhāve\'pi tādṛśī duruktiḥ krodhena kevalamavicārād
eva \|\|35\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu,
mahāduṣṭakaṁsavañcanārthaṁ gopālanena tasya ca vadhena ko nāma doṣaḥ iti
svayam evāśaṅkyāha---varṇeti \| yathāśrutārthaḥ spaṣṭaḥ vāstavārthe
brahmatveśvaratvapakṣastair vyākhyātaḥ naralīlāpakṣe\'pi yadi
varṇāśramakulapitādi-rūpaḥ syāttadā saparyaṁ devamunyādibhiḥ
kriyamāṇatvena sarvataḥ prasiddhāṁ kathamarhati nārhedevety arthaḥ
\|\|35\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** varṇāśrameti spaṣṭam
pakṣe varṇāśramakulāni ā samyakprakāreṇa āpnuvantīti varṇāśramakulapāḥ
śrī-vasudevādayastaiḥ putrāditvena itaḥ prāptaḥ sarvairdhamairbahiṣkṛto
rahitaḥ svairavartī ca parameśvaratvāt guṇaiḥ sattvādibhirhīnaḥ
śuddhasattvasvarūpatvāt evambhūto\'yaṁ saparyāmātraṁ kathamarhati api tu
svātmārpaṇam api \|\|35\|\|

**\...**

**\|\| 10.74.36 \|\|**

**yayātinaiṣāṁ hi kulaṁ śaptaṁ sadbhir bahiṣ-kṛtam \|**

**vṛthā-pāna-rataṁ śaśvat saparyāṁ katham arhati \|\|**

**śrīdhara-svāmī (bhāvārtha-dīpikā) :** api ca kathaṁ varṇanīyo mādṛśair
eṣāṁ yadūnāṁ mahimā yasmād eṣāṁ kulaṁ yayātinā śaptam api kiṁ sadbhir
bahiṣ-kṛtam, api tu śirasā dhṛtam \| kiṁ cāsmad-ādi-kulavat kiṁ
vṛthāpāna-rataṁ api tv atiniyatācāram ity arthaḥ \| aho yadūnām eva
tāvad īdṛśaṁ māhātmyam \| yadu-kula-vṛddhasya yayāteḥ śāpo na prābhūd
ity-ādi \| ayaṁ tu sākṣād īśvaro'taḥ saparyā-mātraṁ katham arhatīty
arthaḥ \|\|36\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu kathamayaṁ
varṇāśramādyapeto gṛhasthāśramopetakṣatravarṇayayātikule
jātatvāttatrāha---yayātineti \| paramārtham āha---api ceti \| ity artha
iti---yatra śāpo na prababhūveti bhāvaḥ \| anyadāha---kiṁ
ceti-vṛthāpānaṁ madyam \| taduktaṁ merutantre

> vṛthāpānaṁ tu deveśi surāpānaṁ prakīrtitam \|
>
> tanmahāpātakaṁ jñeyam iti vede nirūpitam \|\|

ity artha iti---kākunā sarvotkṛṣṭācāram iti bhāvaḥ \| ataḥ sākṣādīśatvād
eva \| ity artha ityuktārtha eva \|\|36\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ataḥ svayam evānyathā
dūṣayaṁs tatsambandhino yādavānapi sarvān nindati---yayātineti dvābhyām
\| hi yataḥ, śaptam, ataḥ sadbhirbahiṣkṛtaṁ parityaktam ity arthaḥ
\|\|36\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yato yayātineti taṁ nindan
tatsambandhino yādavānapi sarvān nindati dvābhyām hi yataḥ śaptaṁ
tadanusāreṇa sadbhiś ca bahiṣkṛtaṁ parityaktam ity arthaḥ \| vāstavārthe
sadbhirmahāmunibhis tat-tad-yajanādinā bahiṣkṛtaṁ tasmācchāpād ity
arthaḥ \| ataḥ pānaṁ pṛthivīpālana yattatra ratamāsaktaṁ tarhi kathaṁ
saparyaṁ vṛthā\'rhati api tu sārthakam evety arthaḥ \|\|36\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yayātīti spaṣṭam, pakṣe
yayātinā śaptam api sadbhistasmāt śāpāt bahiṣkṛtaṁ (kim) ata eva
kārtavīryādibhiḥ sāmrājyam api prāptam ata eva pānaṁ pṛthvīpālanaṁ tatra
rataṁ tasmādvṛthā saparyāṁ kathamarhati api tu sārthakam eva \|\|36\|\|

**\...**

**\|\| 10.74.37 \|\|**

**brahmarṣi-sevitān deśān hitvaite'brahma-varcasam \|**

**samudraṁ durgam āśritya bādhante dasyavaḥ prajāḥ \|\|**

**śrīdhara-svāmī (bhāvārtha-dīpikā) :** kiṁ ca, ye rājāno
duṣṭānucchāṭayanti tad arthaṁ kīkaṭādi-deśān apy āśrayanti \| ete tu
brahmarṣi-sevitān eva deśān āśrityābrahma-varcasaṁ samudraṁ durgam api
hitvā \| hāpayitvety arthaḥ \| bādhante tathā yā dasyavaḥ prajās tāś ca
\| ayam arthaḥ, veda-tad-arthābhiyogo brahma-varcasaṁ tad viruddham
abrahma-varcasaṁ samudraṁ mudrātra liṅgaṁ tat-sahitaṁ samudram \|
veda-viruddha-liṅga-dhāriṇaṁ pākhaṇḍam ity arthaḥ \| tal-liṅgaṁ
tyājayitvā bādhante daṇḍayanti \| kathaṁ bhūtam \| durgam, dharma-vat
pratīter adharmatayā durjñeyam ity arthaḥ \| tathādasyavo dasyūn api
prajā-veṣeṇa vartamānān daṇḍayanti, ato yadubhyo'nyaḥ ko nāma
dhārmiko'stīti \| pāruṣyaṁ tūktārtham eva \|\|37\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyat tad utkarṣam
āha---kiṁ ceti \| tad-arthaṁ duṣṭodghāṭanārtham \| kīkaṭādi-deśān
aśuci-deśān kīkaṭaḥ kṛpaṇe niḥsve\'śucideśebhagaṇḍayoḥ iti niruktiḥ \|
ity artha iti---ohāk-tyāge ity atra tyāga-padaṁ tyajanaṁ tyājanaṁ vā
tyāga iti niruktarubhayārtha-paratvād iti bhāvaḥ \| asyāśayam
āha---ayamartha iti \| tad-arthābhiyogaḥ vedārthābhyāsaḥ abhyāse tv
abhiyogaḥ syādudyame yojane\'pi ca iti \| mudrā cihne mudraṇe ca
lakṣmīkārṣāpaṇomiṣu iti ca niruktiḥ \| ity artha
iti---vedaviruddhācāryeva pākhaṇḍa ity āśayaḥ \| talliṅgaṁ
pākhaṇḍacihnam \| ity artha iti---mūḍhānāṁ pākhaṇḍamārge\'pi
dharmabuddhyā praveśo bhavatīti bhāvaḥ \| paruṣārthe tu
samudrāśrayaṇāddāsasāmyamāpāditam \|\|37\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanvaparādhābhāve\'pi
kevalakāmopabhogapareṇa yayātinā śapto\'pi śrīyaduḥ saddharmarato
bhagavatā śrīdattenānugṛhītaḥ parama-pūjya eveti tadvaṁśyā api tādṛśā
evety āśaṅkyānyathā nindati-brahmarṣīti \| deśān āryāvartavartinas
tatrāpi madhyatvena śreṣṭhānmāthurānity arthaḥ, abrahmavarcasaṁ
vedādirahitam, samudraṁ dasyavaḥ sākṣāt sarvasvaprāṇaluṇṭhakāḥ santaḥ
\|\|37\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** abrahmavarcasaṁ vedādirahitaṁ
samudraṁ dasyavaḥ paśyatām eva sarvasvaprāṇaluṇṭhakāḥ santaḥ vāstavārthe
nanvete samudradurgāśrayādrāvaṇādivad eva mantavyāḥ tatrāha brahmarṣīti
ayamarthaḥ anye rāvaṇādayaḥ amanuvaṁśajatvātprajārūpā api dasyavaḥ santo
brahmarṣisevitān deśān hitvā samudraṁ durgamāśritya brahmavarcasaṁ
brāhmaṇānāṁ vedānāṁ vā tejaḥ-satkarmādikaṁ bādhante kākvā tathā ete kiṁ
bādhante api tu pālayantyeva tad iti mahān eva viśeṣa iti \|\|37\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ete yadavo dasyavaḥ
abrahmavarcasaṁ brahmatejorahitaṁ samudra samudragataṁ durgaṁ
dvārakākhyam āśritya prajā bādhante pakṣhe brahmarṣisevitānapi deśān
māthurān hitvā tatra durgābhāvāttyaktvā brahmavarcasaṁ brahmatejomayaṁ
samudragataṁ dvārakākhyaṁ durgamāśritya bādhante kānityapekṣāyām
āha---dasyavaḥ śiśupālādyāḥ prakarṣaṇa balavattvena \| jāyante
utpadyanta iti prajāstānity arthaḥ \|\|37\|\|

**\...**

**\|\| 10.74.38 \|\|**

**evam-ādīny abhadrāṇi babhāṣe naṣṭa-maṅgalaḥ \|**

**novāca kiñcid bhagavān yathā siṁhaḥ śivā-rutam \|\|**

**śrīdhara-svāmī (bhāvārtha-dīpikā) :** śivā pherus tasyā rutaṁ śrutvā
yathā siṁho na kiñcid brūte tadvat \|\|38-42\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śivā kroṣṭrī śivā\'bhayā
iti kośāt \| evamādīnītyukteḥ \| tasya śatāparādhakṣamaṇasya bhagavatā
pratijñātatvāt \|

> aparādhaśataṁ kṣāmyaṁ māturasyaiva yācane \|
>
> dattaṁ mayā yācitaṁ ca tāni pūrṇāni pārthivāḥ \|\|
>
> adhunā vadhayiṣyāmi paśyatāṁ vo mahīkṣitām \|\| iti sabhāparvaṇi
> \|\|38\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** naṣṭamaṅgalaḥ
sannihitamṛtyurity arthaḥ \| ata evāsambaddhāni avajñayā ca novāca, yato
bhagavān dhairya-gāmbhīryādyaśeṣaguṇayuktaḥ, ato\'ntaḥkṣobhādikam api
nirastam eva, tatraiva dṛṣṭāntaḥ---yatheti \|\|38\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** naṣṭa-maṅgalaḥ
sannihita-mṛtyur ity arthaḥ \| vastutas tv anaṣṭaṁ gūḍham eva sthitaṁ
maṅgalaṁ pārṣadatvātmakaṁ yasya tathā-bhūtam iti \| punas
tathāvirbhāva-yogya evāsāv ity arthaḥ \| tathaiva saptame
śrī-yudhiṣṭhiraṁ prati śrī-nārada-vākye kṛṣṇa-cakra-hatāṁhasau ity atra
tair vyākhyātaṁ tayoḥ pāpam eva hataṁ na tu tāv ity artha iti \| tṛtīye
ca karāla-daṁṣṭrā ity ādau cakṣurbhyāṁ dahann iva sañ cakṣāṇaḥ paśyan
iveti vastutaḥ krodhābhāvam āheti hiraṇyākṣa-bhāvo vyākhyātaḥ tathā
parānuṣaktam ity ādau pracaṇḍa-manyutvam adhikṣepādikaṁ
cānukaraṇa-mātraṁ daitya-vākya-bhītānāṁ devānāṁ bhaya-nivṛttaye vastutas
tena tathā\'nuktatvena kopādi-hetv-abhāvād iti śrī-bhagavad-bhāvo\'pi
vyākhyātaḥ ato\'nayos tat-tad-durvacane svabhāvato vāstavārtha-vyañjanā
bhagavad-iṣṭa-yuddha-līlā rakṣārtham eva tv arthāntarānukaraṇam
anya-daityānā tu svabhāvato\'rthāntara-pratipādanaṁ vāstavārthas tu
gīr-devyaiva pratipādita iti jñeyam abhadrāṇi naṣṭa-bhadrāṇīti
bāhyārthānusāreṇa vāstavārthas tu na vidyante bhadrāṇi yebhyas tāni
babhāṣe iti novāceti bāhyārthe mahāśayatvam uktaṁ tatra dṛṣṭāntaḥ
yatheti vāstavārthe\'py avacane gāmbhīryam eva kāraṇaṁ dṛṣṭāntaḥ siṁho
nṛsiṁhaḥ śivasyārutaṁ samyak stutim iveti \|\|38\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śivā śṛgālāstasyā rutaṁ
śrutveti śeṣaḥ \| dvitīye\'rthe tu na vidyante bhadrāṇi yebhyastāni
siṁhaḥ śrīnṛsiṁhaḥ śivasya ārutaṁ stutim \|\|38\|\|

**\...**

**\|\| 10.74.39 \|\|**

**bhagavan-nindanaṁ śrutvā duḥsahaṁ tat sabhā-sadaḥ \|**

**karṇau pidhāya nirjagmuḥ śapantaś cedipaṁ ruṣā \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-sabhāyāṁ sīdantīti
tathā \|\|39\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavato jagadīśasya,
kiṁ vā, sarva-sadguṇa-pūrṇasyāpi nindanaṁ doṣotkīrtanaka-duḥsaham iti
sādhutvena soḍhum aśaktyā tathā nirjagmur ity uktam \|\|39\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra vāstavārtha-vidāṁ
tad-viditve\'py anyeṣāṁ ca tad-anukaraṇam apy asahiṣṇūnāṁ ceṣṭitam
āha---bhagavad iti \| śapantaḥ, sadyaḥ prāṇair viyujyasvety ākrośantaḥ
yato duḥsahaṁ sādhutvena soḍhum aśakyatvāt tathā nirjagmur ity uktam
\|\|39\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śapantaḥ are śiśupāla!
sadyaḥ prāṇairviyujyasvetyākrośantaḥ \|\|39\|\|

**\...**

**\|\| 10.74.40 \|\|**

**nindāṁ bhagavataḥ śṛṇvaṁs tat-parasya janasya vā \|**

**tato nāpaiti yaḥ so'pi yāty adhaḥ sukṛtāc cyutaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kuto nirjagmur iti ced
āha---**nindām** iti \| **tat-parasya** bhagavad-bhaktasya \| **tato**
nindana-sthānāt \| **apaiti** gacchati \| **so\'pi**
hari-harijana-nindā-śrotāpi \|\|40\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca,
durgati-parihārārtham apīty āha---**nindām** iti \| **sa** bhagavān eva
**paraḥ** śreṣṭhaḥ pūjyo yasya tasya \| **tatas** tasmād
bhagavan-nindana-śravaṇāt tatra sthānād vā **sukṛtāt** svayam
arjitāśeṣa-puṇyāt **cyuto** bhraṣṭaḥ, **adho** narakaṁ **yāti**, iti
sukṛta-kṣayeṇa tasya kadāpi sad-gatir na syād iti sūcitam \|\|40\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, durgati-parihārārtham
apīty āha---**nindām** iti \| **adho** mahā-narakaṁ sukṛta-kṣayena tasya
kadāpi sad-gatir na syād iti sūcitam \|\|40\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niṣkramaṇe pramāṇaṁ
śāstra-vākyam āha---**nindām** iti \|\|40\|\|

**\...**

**\|\| 10.74.41 \|\|**

**tataḥ pāṇḍu-sutāḥ kruddhā matsya-kaikaya-sṛñjayāḥ \|**

**udāyudhāḥ samuttasthuḥ śiśupāla-jighāṁsavaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tato** nindā-śruteḥ
\|\|41\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** karṇau pidhāya niriyād
yad akalpa īśe \[bhā.pu 4.4.17\]
ity-ādi-caturtha-skandhokta-śrī-satīdevī-vacanānusāreṇāśaktānāṁ nirgamam
uktvā śaktānāṁ kṛtyam āha---**tata** iti\| **matsyādayaḥ** pāṇḍavānām
eva bāndhavās tat-sadṛśāḥ **samyak** kurditvāsana-parityāgādinā vegena
**uttasthuḥ** \| yādavās tu tatraiva vartamānāḥ parama-samarthā api
śrī-bhagavan-matānusāreṇa notthitāḥ, na ca kiñcid ūcur iti jñeyam
\|\|41\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** karṇau pidhāya niriyād yad
akalpa īśe \[bhā.pu 4.4.17\] ity-ādi caturtha-skandhoktānusāreṇāśaktānāṁ
nirgamam uktvā śaktānāṁ kṛtyam āha---**tata** iti \| **samyak** utplutya
**uttasthuḥ** \| yādavās tu śrī-bhagavan-matānusāreṇa notthitāḥ, na ca
kiñcid ūcur iti jñeyam \|\|41\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : pāṇḍu-sutāḥ** bhīmādayaḥ
**sam**yag **ut**plutya **tasthuḥ** \|\|41-42\|\|

**\...**

**\|\| 10.74.42 \|\|**

**tataś caidyas tv asambhrānto jagṛhe khaḍga-carmaṇī \|**

**bhartsayan kṛṣṇa-pakṣīyān rājñaḥ sadasi bhārata \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tato** matsyādi-rājñām
utthānottaram \| **asambhrānto** nirbhayaḥ \|\|42\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tu** api, **caidyo**\'pi \|
**kṛṣṇasya** sākṣād bhagavato\'pi **pakṣīyān** anuvartinaḥ \| he
**bhārata** ! iti caidyasyātidurbuddhyā vismayāt krodhodayād vāḥ \| yad
vā, bhayāntaḥśaṅkamānaṁ rājānamāśvāsayati \| mahāvaṁśajatvena buddhyā
mithyāśaṅkāṁ nirasya svastho bhaveti bhāvaḥ \|\|42\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tu**-śabdenānyeṣāṁ vipakṣāṇāṁ
tu sambhramaḥ sūcitaḥ \|\|42\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.43 \|\|**

**tāvad utthāya bhagavān svān nivārya svayaṁ ruṣā \|**

**śiraḥ kṣurānta-cakreṇa jahāra patato ripoḥ \|\|**

**śrīdhara-svāmī (bhāvārtha-dīpikā) : tāvad utthāya** ity asyāyam
abhiprāyaḥ, eṣa mat-pārṣado mat-tulya-balaḥ sarvān etān hanyād ato
mayaiva śīghraṁ hantavya iti tat-kṣaṇam eva **utthāya** **śiro jahāra**
iti \|\|43-45\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu satsv
ananta-bhagavad-yodheṣu bhagavān eva kathaṁ tad-vadhāyotthita ity
āśaṅkāyām āha---*ayam abhiprāya* iti \| yato mat-tulyo\'to hetoḥ
\|\|43\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**tāvad utthāya bhagavān svān nivārya svayaṁ ruṣā \|**

**śiraḥ kṣurānta-cakreṇa jahāra patato ripoḥ \|\|**

**sanātana-gosvāmī (bṛhad-vaiṣṇava-toṣaṇī) :** svān pāṇḍavādīn, ruṣā
āpatato vegenābhimukham āgacchataḥ **śiraḥ**, **kṣuravat** tīkṣṇo\'ntaḥ
prānta-bhāgo yasya **cakrasya** tena, iti śīghram anāyāsena mūlato
haraṇam uktam \| **tāvad utthāya** iti janma-trayānte adhunā vipra-śāpān
mocayitvā punaḥ śrī-vaikuṇṭhaṁ ca pārṣadatvaṁ prāpayituṁ pūrva-pūrvavan
mayaiva sva-hastenāyaṁ hantuṁ yogya iti pāṇḍavādīnāṁ tad-vadhodyamāt
prāg evotthāya, yato **bhagavān**
tat-tad-vijñāna-bhakta-vātsalyādy-aśeṣa-guṇa-yuktaḥ \| yad vā, **tāvad**
iti teṣāṁ samutthānāt prāg evety arthaḥ \| yato bhagavān
asādhāraṇa-sarva-śakti-pūrṇaḥ \|\|43\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tāvad utthāya** iti
janma-trayānte\'dhunā vipra-śāpān mocayitvā punaḥ
śrī-vaikuṇṭha-pārṣadatāṁ prāpayituṁ pūrva-pūrvavan mayaiva sva-hastena
hantuṁ yogya iti pāṇḍavādīnāṁ tad-vadhodyamāt prāg evotthāya yato
bhagavān tat-tad-vijñāna-bhakta-vātsalyādy-aśeṣa-guṇa-yuktaḥ \|
**āpatataḥ** abhimukham āgacchataḥ\|\|43\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : tāvad utthāya** ity atra
bhagavato\'yam abhiprāyaḥ---

\"yady ahaṁ tūṣṇīm eva varte, tadaite parasparaṁ yuddhyamānāḥ
yajña-pradeśam imaṁ rudhira-pradeśam eva kariṣyanti \| yadi ca
sva-senā-sahito ratham āruhyānena saha yotsye, tad api sthalam idaṁ
rakta-kardama-mayaṁ bhaviṣyati \| ubhayathāpi mat-preṣṭhasya
yudhiṣṭhirasya rājasūya-yajño naṅkṣyati \| sandhis tv atra sarvathaiva
duṣkaraḥ \| tasmād evaṁ vidheyam\" iti niścitya tat-kṣaṇa eva
**utthāya** **śiro jahāra** tathā yathā tatra yajña-sthale
rudhira-bindur api na papāteti \|\|43-44\|\|

**\...**

**\|\| 10.74.44 \|\|**

**śabdaḥ kolāhalo'thāsīc chiśupāle hate mahān \|**

**tasyānuyāyino bhūpā dudruvur jīvitaiṣiṇaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasya** śiśupālasya
\|\|44\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atha** anantaraṁ **mahān**
**śabda āsīt** \| kathaṁ-bhūtaḥ ? **kolāhalaḥ**---keṣāñcit hāhā iti,
keṣāñcit sādhu sādhv iti, keṣāñcic ca jaya jaya ity-ādibhir vākyair
uccāvacaḥ \| yad vā, keṣāñcic chokena, keṣāñcic ca praharṣeṇa vyaktatvāt
kalakalaḥ, idaṁ śabdānukaraṇa-mātram \| **jīvitam** eva, na tu
dharmādikam eṣṭuṁ śīlam \| eṣāṁ tathā ta iti maraṇa-bhayena
tad-yajñotsavam api parityajya vegenāpasṛtā ity arthaḥ \|\|44\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha** anantaraṁ **mahān śabda
āsīt** \| apīti kvacit pāṭhaḥ ukta-samuccayārthaḥ \| kathaṁ-bhūtaḥ
**kolāhalaḥ** ? keṣāñcic ca jaya-jaya ity-ādibhir vākyair uccāvacaḥ
\|\|44\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.45 \|\|**

**caidya-dehotthitaṁ jyotir vāsudevam upāviśat \|**

**paśyatāṁ sarva-bhūtānām ulkeva bhuvi khāc cyutā \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : jyotir** jaya-caitanyātmakam
\|\|45\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vāsudevaṁ** vasudevāj jātaṁ
sākṣād bhagavantam, **upa** samīpe, sadya eva **āviśat** \| punaḥ
pārṣadatva-prāptyā śrī-bhagavatā saha saṅgata ity arthaḥ \| kathambhūtaṁ
taj jyotiḥ ? tad āha---**ulkā iva** iti \| ata evāścaryeṇa
**sarva-bhūteṣu paśyatsu** satsu pārṣadatvena saccidānanda-vigrahatayā
tādṛśa-jyotiṣṭvāsambhave\'pi tathā praveśaḥ \| punaḥ
pārṣadatva-prāpti-bodhanena tat-tattva-jñānāṁ bhaktānāṁ praharṣaṇārtham
\|\|45\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jyotiḥ tad-rūpeṇa līnatayā
sthitaṁ pārṣada-vapur eva tasyānaśvaratvāt \|\|45\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇa eva svayaṁ hi tathā
līlā-vyavahāram āśritavān iti jyotis tad-rūpeṇa līlayā sthitaṁ
pārṣada-vapur eva tasyānaśvaratvāt praviśaṁś ca tanmayatāṁ
tad-rūpa-prācuryaṁ tat-sadṛśākāratām ity arthaḥ \|\|45\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : jyotiḥ** tad-rūpeṇa
līnatāya sthitaṁ pārṣadavapur eva tasyānaśvaratvāt **khāt cyutā**
**ulkeva** iti khaṁ vaikuṇṭha-paryantam utplutya
tatrastha-vaikuṇṭha-nāthasya śrī-kṛṣṇasyaikyam avadhārya kṛṣṇam eva
upāviśat kṛṣṇavapuṣi praviśya sva-prabhor vaikuṇṭha-nāthasya pārśve eva
sthitaṁ babhūvety arthaḥ \| līlānte svaprabhuṇā vaikuṇṭha-nāthena
sārdhaṁ prabhāsa-kṣetrād vaikuṇṭha eva yāsyati rājasūya-samaye tu kṛṣṇe
caidyaḥ sāyujyaṁ prāpeti loka-prasiddhir abhūt \|\|45\|\|

**\...**

**\|\| 10.74.46 \|\|**

**janma-trayānuguṇita- vaira-saṁrabdhayā dhiyā \|**

**dhyāyaṁs tan-mayatāṁ yāto bhāvo hi bhava-kāraṇam \|\|**

**śrīdhara-svāmī (bhāvārtha-dīpikā) :** nanv evaṁ nindakasya kathaṁ
vāsudeve praveśaḥ ? tatrāha---**janma-traya-** iti \|
**janma-traye'nuguṇitam** anuvartitaṁ yad **vairaṁ,** tena
**saṁrabdhayā** āviṣṭayā \| **tanmayatāṁ** tat-svarūpatāṁ **yātaḥ** \|
punaḥ pārṣado babhūvety arthaḥ \| atra hetuḥ---**bhavo** **hi** iti \|
**bhāvo** bhāvanā anudhyānaṁ **bhavasya** dhyeyākāra-janmanaḥ
**kāraṇam** \| peśaskāri-dhyānena kīṭādau tathā dṛṣṭatvād ity arthaḥ
\|\|46-51\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-svarūpatāṁ pārṣadaḥ
punar babhūvety arthaḥ\| atra tat-svarūpatve \| *ity artha* iti---

> yaṁ yaṁ vāpi smaran bhāvaṁ tyajaty ante kalevaram \|
>
> taṁ tam evaiti kaunteya sadā tad-bhāva-bhāvitaḥ \|\| \[gītā 8.6\]

iti śrī-mukhokter antya-smṛta-rūpāvāptir bhavaty eveti bhāvaḥ \|\|46\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tanmayatām iti
śrī-bhagavatā saha pārṣadānāṁ prāyo bhedābhāvāt,
saccidānandavigrahatvābhiprāyeṇa vā, hi eva, anyat tair vyākhyātam \|
yad vā, tathā dhyāyannapi yātaḥ \| nanu tathāpi dveṣeṇa dhyānāt punaḥ
pārṣadatvaṁ na sambhavettatrāha---hi yato bhāvaḥ pārṣadatve hetuḥ
pārṣadatve ca tasya prāktanī bhaktir eva bhavasya
pārṣadatvalakṣaṇaśreyasaḥ kāraṇam \| śrī-bhagavadicchayā vipraśāpenaiva
dveṣānukaraṇam, tattvatas tu bhaktatvād evety arthaḥ \|\|46\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** praviśaṁś ca tanmayatāṁ
tad-rūpaprācuryaṁ tatsadṛśākāratām ity arthaḥ kīṭadṛṣṭāntena ca
tathaivāyāti kīdṛśadhiyāpi kiṁ kurvan tatrāha---janmeti tatra hetuḥ
bhāva iti bhāvo\'tra tad-rūpabhāvanāmiśrapārṣadabhāvasyāsaṁskāraḥ sa ca
daityabhāvasyaupādhikatvena bahiraṅgatvādantarnigūḍho vartata

eva ata eva dantavaktra-viśeṣaṇam idaṁ tair api vyākhyāsyate paramārthas
tu durmado gata(mada) iti evaṁ tasya śrī-bhagavati praveśo\'pi
sarvāvirbhāvenaikībhūyāvatārāt samayālābhenaiva jñeyaḥ
prakaṭa-līlāsamāptau tu tatra tatra tat-tad-aṁśagamane nijābhīṣṭasya
śrīvikuṇṭhāsutarūpasya bhagavataḥ pārṣadatvāya bahiḥprākaṭyam api
labhyate yathā saptame---

> vairānubandha-tīvreṇa dhyānenācyuta-sātmatām \|
>
> nītau punar hariḥ pārśvaṁ jagmatur viṣṇu-pārṣadau \|\| \[bhā.pu.
> 7.1.46\] iti \|\|46\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** kīdṛśadhiyā\'pi kiṁ kurvan
tatrāha---janmeti \| tatra hetuḥ bhāvo hīti bhāvo\'tra
tad-rūpabhāvanāmiśrapārṣadabhāvasya saṁsāraḥ sa ca bhagavallīlecchayā
bahir eva pravartitasya daityabhāvasyopādhikatvāt nigūḍhaṁ vartata eveti
\|\|46-51\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** janmatraye anuguṇitam
anuvartitaṁ yadvairaṁ tenaiva saṁrabdhayā āviṣṭayā dhiyā tanmayatāṁ
tatsvarūpatāṁ yātaḥ punaḥ pārṣado babhūvety arthaḥ \| tatra hetuḥ bhāvo
bhāvanā bhavasya tatprāpteḥ kāraṇaṁ bhūprāptāvityasmāt taduktaṁ----

> vairānubandha-tīvreṇa dhyānenācyuta-sātmatām \|
>
> nītau punar hareḥ pārśvaṁ jagmatur viṣṇu-pārṣadau \|\| \[bhā.pu.
> 7.1.46\] iti \|\|46-47\|\|

**\...**

**\|\| 10.74.47 \|\|**

**ṛtvigbhyaḥ sa-sadasyebhyo dakṣiṇāṁ vipulām adāt \|**

**sarvān sampūjya vidhi-vac cakre'vabhṛtham eka-rāṭ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekarāṭ cakravartī
\|\|47-48\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca vighnavināśena
yajñaḥ suṣṭhu samāpta ityāha---ṛtvigbhya iti \| anyāṁś ca sarvān samyak
pūjayitvā, avabhṛthaṁ yajñāvasānakarma, ekarāḍiti sāmrājyasiddheḥ
\|\|47\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca vighnavināśena
yajñaḥ suṣṭhu samāpta ityāha---ṛtvigbhaya iti avabhṛthaṁ
yajñāvasānakarma eka eva rāḍiti sāmrājyasiddheḥ \|\|47\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.48 \|\|**

**sādhayitvā kratū rājñaḥ kṛṣṇo yogeśvareśvaraḥ \|**

**uvāsa katicin māsān suhṛdbhir abhiyācitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yogeśvarāṇāṁ śrīdāmādīnāṁ
sanakādīnāṁ vā īśvaraḥ, yataḥ kṛṣṇaḥ sākṣādbhagavān iti tat-tad-upāyena
tattacchaktyā cānayāsenaiva samyak sādhayitveti\| yad vā, yogeśvarā
vaśīkṛtabhaktiyogāsteṣām īśvara iti bhakta-vātsalyād iti bhāvaḥ \|
suhṛdbhiḥ śrī-yudhiṣṭhirādibhiḥ, abhi abhīkṣṇaṁ yācitas tatra vā
samprārthitaḥ san \|\|48\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yogeśvareśvara iti tādṛśo\'pi
suhṛdbhirabhiyācitasteṣāṁ prārthanāvaśaḥ sann ity arthaḥ \| yad vā,
yogeśvareśvara iti citraṁ bataitadekena vapuṣā yugapatpṛthak ity-ādivat
sadā sarvasuhṛdvargeṣu nijāvirbhāvānandadānaṁ sūcitam \|\|48\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogeśvareśvara iti \|
yogeśvarāṇāṁ śrīrudrādīnāmīśvaraḥ eva śrī-yudhiṣṭhirasya tu
premavaśyatvādīśitavyo nideśavartyeva tadīyarājasūyasakalabhāraṁ svam
evovāheti bhāvaḥ \|\|48-53\|\|

**\...**

**\|\| 10.74.49 \|\|**

**tato'nujñāpya rājānam anicchantam apīśvaraḥ \|**

**yayau sa-bhāryaḥ sāmātyaḥ sva-puraṁ devakī-sutaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato yajñāntasnānānantaram
\|\|49\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īśvaraḥ
parama-svatantro\'pyanujñāpyaiva yayau, yato devakyāḥ suto
bhakta-vātsalyādiprakaṭanārthaṁ tasyāṁ jātaḥ \| yad vā, yāne
hetuḥ---devakīti \| mātāpitrādisukhārtham iti bhāvaḥ \| yānaṁ ca suhṛdāṁ
prārthanayā, ciraṁ tatra vāsena suhṛdādīnāṁ sarveṣāṁ
sva-sva-sthānagamanāt paścādbhāvy api prasaṅgādatroktam, tac ca
saviśeṣamagrādhyāye vyaktam eva bhāvi \|\|49\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** īśvaraḥ
parama-svatantro\'pyanujñāpya yayau yāne hetuḥ devakīti
mātāpitrādisukhārtham iti bhāvaḥ \|\|49\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.50 \|\|**

**varṇitaṁ tad upākhyānaṁ mayā te bahu-vistaram \|**

**vaikuṇṭha-vāsinor janma vipra-śāpāt punaḥ punaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
vaikuṇṭhavāsinorjayavijayayoḥ \|\|50-52\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vaiṣṇavais tu katham api
viprā nāvamantavyā ity āśayena prasaṅgādāha---varṇitam iti \| tat tvayā
saptamaskandhe pṛṣṭaṁ prasiddhaṁ vā bahuvistaro vistāro yasmin tat,
kriyāviśeṣaṇaṁ vā\| kim? tadāha---vaikuṇṭheti\|
mokṣādhikamahāpadaprāptayor api \|\|50\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vaiṣṇavais tu katham api
viprā nāvamantavyā ityānuṣaṅgikatayā bodhayan
mahākathāmupasaṁharati-varṇitam iti \| tat tvayā saptame pṛṣṭaṁ
prasiddhaṁ vā bahuvistaraḥ śabdaprapañco yasmin tat kriyāviśeṣaṇaṁ vā
kiṁ tadāha---vaikuṇṭheti \| tādṛśayor api vaikuṇṭheti pāṭhaḥ kvacit
\|\|50\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.51 \|\|**

**rājasūyāvabhṛthyena snāto rājā yudhiṣṭhiraḥ \|**

**brahma-kṣatra-sabhā-madhye śuśubhe sura-rāḍ iva \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prastutam āha---rājeti \|
snāta ity atra svayaṁ śrī-bhagavatā śrī-draupadī-sahitasya
keśasaṁskārapūrvakābhiṣekādirmahābhāratokto viśeṣo jñeyaḥ \|\|51\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punar utkaṇṭhayā tadabhiṣekaṁ
stauti-rājeti \| snāta ity atra svayaṁ śrī-bhagavatā draupadī-sahitasya
tasya keśasaṁskārapūrvakābhiṣekādiviśeṣo mahābhārate dṛśyaḥ \|\|51\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.52 \|\|**

**rājñā sabhājitāḥ sarve sura-mānava-khecarāḥ \|**

**kṛṣṇaṁ kratuṁ ca śaṁsantaḥ sva-dhāmāni yayur mudā \|\|**

**śrīdhara-svāmī (bhāvārtha-dīpikā) :** surā mānavāḥ khecarāḥ pramathāś
ca \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** surāḥ śrībrahmādayaḥ,
mānavā rājādayaḥ, khecarā siddhādayaḥ\| kṛṣṇaṁ bhakta-vātsalyādinā
sarvacittākarṣakaṁ śaṁsantaḥ stuvantaḥ, tathā tathā kratusādhanāttena
nija-rūpa-guṇa-līlāviśeṣa-prakaṭanācca,
kratvaṅga-śrīvaruṇādikṛtādapyadhikādhikaguṇasampatteḥ \|\|52\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca rājeti yugmakam idaṁ
surāḥ śrībrahmādayaḥ mānavā rājādayaḥ khecarāḥ siddhādayaḥ kṛṣṇamiti---

> yad dharma-sūnor bata rājasūye
>
> nirīkṣya dṛk svastyayanaṁ trilokaḥ \|
>
> kārtsnyena cādyeha-gataṁ vidhātur
>
> arvāk smṛtau kauśalam ity amaṁsta \|\| \[bhā.pu. 3.2.13\] iti \|
>
> yan martya-līlaupayikaṁ sva-yoga-
>
> māyā-balaṁ darśayatā gṛhītaṁ \|
>
> vismāpanaṁ svasya ca saubhaga-rddheḥ
>
> paraṁ padaṁ bhūṣaṇa-bhūṣaṇāṅgam \|\| \[bhā.pu. 3.2.12\]

ity-ādi-[rṇitarūpādikam]{.mark} ity arthaḥ kratuṁ ca
tatsānnidhyātsarvavilakṣaṇatāṁ yātam evaṁ sādhavaḥ sarve hṛṣṭāḥ
\|\|52\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** kratuṁ ca kṛṣṇasambandhena
śaṁsantaḥ \|\|52-54\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.53 \|\|**

**duryodhanam ṛte pāpaṁ kaliṁ kuru-kulāmayam \|**

**yo na sehe śriyaṁ sphītāṁ dṛṣṭvā pāṇḍu-sutasya tām \|\|**

**śrīdhara-svāmī (bhāvārtha-dīpikā) :** pāpaṁ dharma-dviṣam \| atra
hetuḥ, kaliṁ kaler aṁśam \| ata eva kuru-kulasyāmayaṁ vyādhivan nāśakam
\|\|53\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ṛte vinā \| atra
dharmadveṣṭṛtve \| ata eva kalyaṁśatvād eva \|\|53\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sādhavaḥ sarve
prahṛṣṭāḥ, duṣṭāś ca svapāpenaivādūyantetyāha---duryodhanam iti \| sa tu
kṛṣṇaṁ kratuṁ ca, na praśaśaṁsa, na ca mudā svadhāma yayau, kintu
kevalaṁ śokasantapto\'bhūd ity arthaḥ \| tatra hetuḥ---pāpamiti, sphītāṁ
samṛddhāṁ tāṁ rājasūyotthāmanirvacanīyāṁ vā\| pāṇḍusutasyeti asahane
mātsaryotpatter iti bhāvaḥ \|\|53\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dṛṣṭāstu
svapāpenaivādūyanteti bodhayituṁ tanmukhyasya tāpaṁ
nidarśayati-duryodhanam iti \| sa tu kṛṣṇaṁ kratuṁ ca na praśaśaṁsa na
ca mudā svadhāma yayau kintu kevalaṁ śokasantapto\'bhūd ity arthaḥ \|
tatra hetuḥ pāpam iti \| pāṇḍusutasyetyasahane hetvantaraṁ bhrātṛtvena
spardhayā tatrāpi dharmaniṣṭhatvena mātsaryāpattir iti bhāvaḥ \|\|53\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.74.54 \|\|**

**ya idaṁ kīrtayed viṣṇoḥ karma caidya-vadhādikam \|**

**rāja-mokṣaṁ vitānaṁ ca sarva-pāpaiḥ pramucyate \|\|**

**śrīdhara-svāmī (bhāvārtha-dīpikā) :** vitānaṁ yajñaṁ ca \|

iti śrīmad-bhāgavate mahā-purāṇe daśama-skandhe uttarārdhe
śrīdhara-svāmi-viracitāyāṁ bhāvārtha-dīpikāyām catuḥsaptatitamo\'dhyāyaḥ
\|\|74\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** caidyasya
bhagavadvirodhitvena pākhaṇḍatvāttadvadhaśravaṇam api pāpanāśakam ity
āha---karma caidyetyādi \|\|54\|\|

iti śrīmad-bhāgavata-bhāvārtha-dīpikā-prakāśe daśama-skandhottarārddhe
catuḥsaptatitamo\'dhyāyaḥ \|\|74\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

iti śrīnātha-cakravarti-pāda-viracitāyāṁ caitanya-mañjūṣāyāṁ
catuḥsaptatitamo\'dhyāyaḥ \|\|74\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ śrī-kṛṣṇaṁ sākṣāt
paśyatām api duryodhanādīnāmabhaktyā sadā duḥkham eva,
kathañcittad-bhaktyā ca sarveṣāṁ sadā sukham evety āśayena\| yad vā,
caidya-jarāsandhādīnāṁ śrī-kṛṣṇāttu sākṣānmaraṇena mokṣo\'bhūd iti
kimāścaryam, tadvadhādiśravaṇādapi śrī-bhagavatprabhāveṇa
parama-padaprāptiḥ syād ity āha---ya iti \| anenādhikārāpekṣā nirastā\|
viṣṇoḥ svamādhuryaviśeṣaprakaṭanena viśvavyāpakasya śrī-kṛṣṇasya\|
ādi-śabdena śrī-yudhiṣṭhirapratiṣṭhādikaṁ sarvaiḥ samūlaiḥ saprārabdhaiś
ca pāpaiḥ prakarṣaṇa mucyate, mokṣādhika śrī-vaikuṇṭha-lokaprāpteḥ
\|\|54\|\|

iti śrīmad-bhāgavate mahā-purāṇe daśama-skandhe uttarārddhe
śrīśrīla-sanātana-gosvāmi-pāda-kṛtāyāṁ śrī-bṛhad-vaiṣṇava-toṣaṇyāṁ
śrī-daśama-ṭippaṇyāṁ catuḥsaptatitamo\'dhyāyaḥ \|\|74\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ śrī-kṛṣṇaṁ
sākṣātpaśyatām api duryodhanādīnāmabhaktyā duḥkham eva kathañcid-bhaktyā
ca sarveṣāṁ sadā sukham evety āśayenāhaya iti \| anenādhikārāpekṣā
nirastā viṣṇoḥ svamāhātmyaviśeṣaprakaṭanenāpi viśvavyāpakasya
śrī-kṛṣṇasya ādiśabdena yudhiṣṭhirapratiṣṭhāpanādikaṁ sarvaiḥ
pāpaistad-bhaktyantarāyaiḥ \|\|54\|\|

iti śrīmad-bhāgavate mahā-purāṇe daśama-skandhe
śrīmaj-jīva-gosvāmi-kṛtavaiṣṇava-toṣiṇyāṁ catuḥsaptatitamo\'dhyāyaḥ
\|\|74\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :**

iti śrīmad-bhāgavate daśama-skandhīye
śrīmaj-jīva-gosvāmi-kṛta-krama-sandarbhe catuḥsaptatitamo\'dhyāyaḥ
\|\|74\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**

iti śrīmad-bhāgavate mahā-purāṇe daśama-skandhe
śrīmaj-jīva-gosvāmi-kṛta-bṛhat-krama-sandarbhe catuḥsaptatitamo\'dhyāyaḥ
\|\|74\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vitānaṁ yajñam \|\|54\|\|

iti sārārtha-darśinyāṁ harṣiṇyāṁ bhakta-cetasām \|

catuḥsaptatitamo\'dhyāyo daśame\'jani saṅgataḥ \|\|74\|\|

**\...**

(10.75)

## atha pañcasaptatitamo\'dhyāyaḥ

### rājasūyānte\'vabhṛtha-snāna-mahotsavaḥ, maya-nirmitāyāṁ yudhiṣṭhira-sabhāyāṁ duryodhanasyāvamānanaṁ ca \| 

**\|\| 10.75.1 \|\|**

**śrī-rājovāca---**

**ajāta-śatros taṁ dṛṣṭvā rājasūya-mahodayam \|**

**sarve mumudire brahman nṛ-devā ye samāgatāḥ \|\|**

**śrīdhara-svāmī (bhāvārtha-dīpikā) :**

pañcayuk-saptatitame yajñāvabhṛtha-sambhramaḥ \|

suyodhanasya cākṣāntyā māna-bhaṅgo dṛśi bhramāt \|\|

duryodhanasyaiva duḥkhe kāraṇaṁ praṣṭumuktamanuvadati-ajātaśatror iti
\|\|1\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sambhrama utsavaḥ \|
ajāmavidyāṁ tanoti vistārayatītyajātaḥ kalistadrūpo duryodhanaḥ sa eva
śatruryasya so\'jātaśatruḥ \| yad vā, -ajātaḥ śrī-kṛṣṇastena hatāḥ
śatravo yasya sa tathā \| madhyamapadalopī samāsaḥ \| yad vā, -śatrur
iti bhāvapradhāno nirdeśaḥ \| tathā ca na jātaṁ śatrutvaṁ yasya sa tathā
\| tasya yudhiṣṭhirasya \| tamalaukikam \|\|1\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pāpam ity-ādinā
prāguktasyāpi kāraṇaviśeṣaprakāraṁ bubhutsur uktānuvādapūrvakaṁ
pṛcchati---ajātaśatror iti dvābhyām \| anena duṣṭaduryodhane\'pi tasya
dveṣābhāvaḥ sūcitaḥ \| tamanirvacanīyam, rājasūya eva mahānudaya utsavo
vibhūtirvā, tenotkarṣo vā tam, nṛdevā rājāno ye cānye samāgatāste
sarve\| brahman! he sākṣādvedarūpeti tat tvayā vijñāyata eveti bhāvaḥ
\|\|1\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pāpam ity-ādinā
prāg-uktasyāpi kāraṇasya viśeṣaṁ bubhutsur uktānuvādapūrvakaṁ
pṛcchati-ajāteti yugmakena \| iti duṣṭaduryodhane\'pi tasya dveṣābhāvaḥ
sūcitaḥ duryodhanasya tu mātsarye hetuḥ rājānam ātmanyeva tadabhimāninam
ity arthaḥ \| śrutaṁ paramparayā śrī-bhagavanmukhena tu niścitatayety
arthaḥ \|\|1-2\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

pañca-saptatime kratu-kṛtye tatra kaḥ kim akarod iti varṇyam \|

āvabhṛtha-kutukaṁ ca vimāno manyumāṁś ca dhṛtarāṣṭra-tanujaḥ \|\|

śrutaṁ tvan-mukhāt \|\|1\|\|

**\...**

**\|\| 10.75.2 \|\|**

**duryodhanaṁ varjayitvā rājānaḥ sa-rṣayaḥ surāḥ \|**

**iti śrutaṁ no bhagavaṁs tatra kāraṇam ucyatām \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra**
duryodhanāprasannatāyām \|\|2\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** surāś ca rājānam iti
rājatvena para-dravyānapekṣayā rājāntaravat tasyāpi mad-yogyatoktā \|
tathāpi taṁ **varjayitvā** vinā \| varjayitvā iti nṛ-devādi-kṛtopekṣayā
tasya modo nābhūd iti bhāvaḥ \| **no**\'smābhiḥ \| **bhagavan** ! he
sarvajñeti tad vaktuṁ tvam eva jānāsīti bhāvaḥ \|\|2\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yo na sehe śriyaṁ sphītām
ity anenoktaṁ mātsaryam ekaṁ kāraṇaṁ kāraṇāntaram api vivakṣuḥ
smṛty-ārūḍham avarṇitaṁ rājasūya-pariśiṣṭa-bhāgam api
siṁhāvaloka-nyāyena varṇayati---pitāmahasyety ādinā \|\|2\|\|

**\...**

**\|\| 10.75.3 \|\|**

**śrī-bādarāyaṇir uvāca---**

**pitāmahasya te yajñe rājasūye mahātmanaḥ \|**

**bāndhavāḥ paricaryāyāṁ tasyāsan prema-bandhanāḥ \|\|**

**śrīdhara-svāmī (bhāvārtha-dīpikā) :** duryodhanasyāsahana-kāraṇatvena
yāga-mahotsavam eva punaḥ siṁhāvalokanena nirūpayati---**pitāmahasya**
ity-ādinā \| ekadāntaḥ-pure tasya \[bhā.pu. 10.85.31\] ity ataḥ
prāktanena granthena \| **prema-bandhanāḥ** prema-yantritāḥ \|\|3\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasya** yudhiṣṭhirasya \|
**premaiva bandhanam** āyattīkaraṇa-sādhanaṁ yeṣāṁ te \|\|3\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : te pitāmahasya** iti śrotus
**tasya** praharṣaṇārthaṁ **yajñe paricaryāyāṁ** vividha-kriyāyāṁ
**tasya bāndhavāḥ** \| **mahātmana** utkṛṣṭa-svabhāvasya \| atas
tat-**prema-bandhanāḥ** \|\|3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : te pitāmahasya** iti śrotus
**tasya** praharṣaṇārthaṁ **yajñe paricaryāyāṁ** vividha-kriyāyāṁ
**tasya bāndhavāḥ** **mahātmanaḥ** utkṛṣṭa-svabhāvasya \| atas
tat-**prema-bandhanāḥ** premṇā badhyanta iti tathā \|\|3\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yo na sehe śriyaṁ sphītām
\[bhā.pu. 10.74.53\] ity anenoktaṁ mātsaryam ekaṁ kāraṇaṁ, kāraṇāntaram
api vivakṣuḥ smṛty-ārūḍham avarṇitaṁ rājasūya-pariśiṣṭa-bhāgam api
siṁhāvaloka-nyāyena varṇayati---**pitāmahasya** ity-ādinā \|
**prema-bandhanā** ity anena svecchayaiva sva-rocite karmaṇi pravṛttāḥ,
na tu rājñā pravartitāḥ \| ataḥ **pādāvanejana**-karmaṇi (10.75.5)
sābhimānānām aśakye kṛṣṇa eva pravṛttaḥ \|\|3-5\|\|

**\...**

**\|\| 10.75.4-5 \|\|**

**bhīmo mahānasādhyakṣo dhanādhyakṣaḥ suyodhanaḥ \|**

**sahadevas tu pūjāyāṁ nakulo dravya-sādhane \|\|**

**guru**[^8]**-śuśrūṣaṇe jiṣṇuḥ kṛṣṇaḥ pādāvanejane \|**

**pariveṣaṇe drupadajā karṇo dāne mahā-manāḥ \|\|**

**śrīdhara-svāmī (bhāvārtha-dīpikā) : pūjāyāṁ** san-mānane \|
**dravya-sādhane** nānā-vastu-sampādane \|\|4\|\| **gurūṇaṁ śuśrūṣaṇe**
candanālepanādau \|\|5\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mahānasādhyakṣaḥ**
pāka-śālādhyakṣaḥ mahānasaḥ pākaśālā-prabhūta-śakaṭālaye iti niruktiḥ \|
dhanādhyakṣaḥ sūtas tataḥ samāgata-dhana-svīkāra-paraḥ \| tad-dhaste
dhana-vardhinī rekhābhūd ataḥ śrī-kṛṣṇānujñayā sa eva dhanādhyakṣaḥ
kṛtas tad-dhasta-gata-dhanasyākṣayatvād iti granthāntarād avaseyam
\|\|4-7\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad eva caturbhir vivicya
vadann ādau mukhya-karmasu sthitān āha---**bhīma** iti dvābhyām \|
bhīmādīnāṁ tat-tat-karmaṇi pravṛttis tatra teṣāṁ śraddhā-viśeṣāt, tena
naipuṇyāc ca \| ata eva sarvānte nirdiṣṭaṁ **mahā-manāḥ** \[10.75.5\]
iti pratyekaṁ sarveṣām eva viśeṣaṇaṁ jñeyam \|\|4\|\|

**satāṁ** śrī-vaiṣṇāvānām \| **jiṣṇur** iti **śuśrūṣaṇena** teṣāṁ
vaśīkaraṇāt, satām eva pāda-prakṣālane **kṛṣṇa** iti tena
sarva-cittākarṣaṇāt \| bhīmādīnāṁ yathā-pūrvaṁ
tat-tat-karma-vistārāpekṣayā tat-tat-krameṇa nirdeśaḥ \| evam agre'py
ūhyam \|\|5\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhīma** iti catuṣkeṇa tad eva
vivicya vadann ādau mukhya-karmasu sthitān āha dvābhyām \| **adhyakṣo**
niyoktā kvacit sthāne samaye kvacit svayaṁ kartā ca bhīmādīnāṁ
tat-tat-karmaṇi pravṛttiḥ, tatra tatra teṣāṁ naipuṇyād icchā-viśeṣāc ca
ata eva sarveṣāṁ viśeṣaṇatvena nirdiṣṭaṁ **mahā-manā** \[bhā.pu.
10.75.5\] iti \| \"mahātmana\" iti pāṭhaḥ kvacit \|\|4\|\|

**satāṁ** śrī-bhagavat-pakṣapātināṁ **śuśrūṣaṇe** jiṣṇur adhyakṣaḥ satām
eva pāda-prakṣālane śrī-kṛṣṇo\'dhyakṣaḥ \| ayaṁ bhāvaḥ nāsmin karmaṇy
asau śrī-yudhiṣṭhireṇa niyuktaḥ kintu prema-bandhanā ity uktatvāt svayam
eva pravṛttaḥ tat tv anyeṣām abhimānitvāt tena karmaṇā hīno yajñaḥ
sac-chidraḥ syāt tac ca mad-eka-bandhor asya mā bhūd iti kṛpayaiveti
\|\|5\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.6 \|\|**

**yuyudhāno vikarṇaś ca hārdikyo vidurādayaḥ \|**

**bāhlīka-putrā bhūry-ādyā ye ca santardanādayaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vikarṇo** duryodhana-bhrātā
śiṣṭaḥ \| pāṭhāntaraṁ spaṣṭam \| \"virāṭ\" iti pāṭhaś ca spaṣṭaḥ \|
**hārdikyaḥ** kṛtavarmā \| **ādi**-śabdāc chrī-bhīṣma-droṇādayo
duḥśāsanādayaś ca \| tatra ca kṛtākṛta-parijñāne bhīṣma-droṇau mahāmatī
\[ma.bhā. 2.32.5\] iti sabhā-parvoktyā tatraiva tau jñeyau \|
**bāhlīka-putraḥ** somadattaḥ tat-putro **bhūriḥ** ādya-śabdād
bhūriśravaḥ-prabhṛtayaś ca \| tathāpi bāhlīka-putrā iti putra-pautrayor
abhedāt \| **santardanaḥ** kaikeyaḥ \|
śrī-pṛthā-bhaginī-śrutakīrti-putraḥ \| ādi-śabdāt tad-bhrātaraś ca
\|\|6\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vikarṇo** duryodhana-bhrātā
śiṣṭaḥ virā iti pāṭhaḥ spaṣṭaḥ \| **hārdikyaḥ** kṛtavarmā \| ādi-śabdāc
chrī-bhīṣma-droṇādayo duḥśāsanādayaś ca tatra kṛtākṛta-parijñāne
bhīṣma-drauṇau mahāmatī \[ma.bhā. 2.32.5\] iti sabhā-parvoktyā \|
tatraiva tau jñeyau \| bāhlīka-putraḥ somadattaḥ tat-putro bhūriḥ
ādi-śabdād bhūriśravaḥ-prabhṛtayaḥ, tathāpi bāhlīka-putrā iti
putra-pautrayor abhedāt santardanaḥ kekayaḥ śrī-pṛthā-bhaginī
śrutikīrti-putraḥ ādi-śabdāt tad-bhrātaraś ca \|\|6\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.7 \|\|**

**nirūpitā mahā-yajñe nānā-karmasu te tadā \|**

**pravartante sma rājendra rājñaḥ priya-cikīrṣavaḥ \|\|**

**śrīdhara-svāmī (bhāvārtha-dīpikā) : nirūpitāḥ** niyuktāḥ santo
**nānā-karmasu pravartante** **sma** \|\|7\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tadā** tat-kṣaṇa eva
**pravartante sma** \| tatra hetuḥ---**rājña** iti \| he **rājendra**
iti pūrveṣāṁ teṣāṁ tādṛśa-māhātmyena tava sarva-rāja-varga-śreṣṭhatvam
\| kiṁ vā, rājendrasya tava pitāmahasya tasya tad yuktam eveti bhāvaḥ
\|\|7\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tadā tatkṣaṇa eva pravartate
sma \|\|7\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇaḥ pādāvanejane \|\|5-7\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.8 \|\|**

**ṛtvik-sadasya-bahu-vitsu suhṛttameṣu**

**sviṣṭeṣu sūnṛta-samarhaṇa-dakṣiṇābhiḥ \|**

**caidye ca sātvata-pateś caraṇaṁ praviṣṭe**

**cakrus tatas tv avabhṛtha-snapanaṁ dyu-nadyām \|\|**

**śrīdhara-svāmī (bhāvārtha-dīpikā) :** ṛtvijaś ca sadasyāś ca sabhāsado
bahuvidaś ca teṣu sviṣṭeṣu samyak pūjiteṣu sūnṛtaṁ priyavāk
samarhaṇamalaṅkārādi dakṣiṇāś ca prasiddhāstābhiḥ dyunadyāṁ gaṅgāyām
\|\|8-10\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
kālavyavadhānābhāvena \|\|8-9\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bahu-vidaḥ
ṛtvik-sadasyetare vidvāṁso viprādayaḥ \| avabhṛthe nṛpa ātmano'nyeṣāṁ ca
snapanaṁ cakre \| tu-śabdasyaiva tat-karma-yogyatvāpekṣayā \| cakrus
tata iti pāṭhe pāṭhāntare cāvabhṛthe śrī-yudhiṣṭhira-snapanam
ṛtvig-ādayaś cakruḥ \| tatas tat-paścād iti tat-tat-siddhyaiva
svastha-cittatayā tasya kṛtyatvād iti \| dyunadyām iti divyatvena tasyām
eva tad-vidheyatvāt \| tathādūra-gamanena śobhā-bhara-sampatteś ca \| sā
cāgre vyaktībhaviṣyati \|\|8\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bahuvidaḥ ṛtviksadasyetare
vidvāṁso viprādayaḥ avabhṛthe śrī-yudhiṣṭhirasya
snapanamṛtvigādayaścakruḥ tatas tatpaścād iti tattatprasiddhyaiva
svasthacittatayā tasya kṛtyatvād iti viśeṣadyotanārthaṁ
tadvaye\'pyatiśayadyotanārthaṁ caidye ceti paścānnirdeśaḥ dhunadyāṁ
gamanasya karmaṇo yamunāsambandhavadgaṅgāsambandho\'pi syād iti spṛhayā
kaulikarājadhānyāḥ sanmānanāpekṣayā ca \|\|8\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** dyunadyām ity anena tatraiva tasya
vidhānād iti gamyate \|\|8-15\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.9 \|\|**

**mṛdaṅga-śaṅkha-paṇava- dhundhury-ānaka-gomukhāḥ \|**

**vāditrāṇi vicitrāṇi nedur āvabhṛthotsave \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
mṛdaṅga-dhundhurī-paṇava-gomukhā ānaka-bhedāḥ \| ānakaḥ paṭahaḥ
dundubhir vā \|\|9\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dhundhurī ānakabhedaḥ paṭaho
dundubhirvā \|\|9\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.10 \|\|**

**nārtakyo nanṛtur hṛṣṭā gāyakā yūthaśo jaguḥ \|**

**vīṇā-veṇu-talonnādas teṣāṁ sa divam aspṛśat \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ vādyānām \| sa
vādyagāyananṛtyādidhvaniḥ \|\|10-13\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** teṣāṁ gāyakānāṁ sa utsavo
nṛtya-sambandhī vīṇādibhir uccair nādaḥ \| talaṁ kara-talaṁ \| nṛtye
mṛdaṅgādīnām apekṣyatve'pi vīṇādīnām evoktir nṛtye madhura-vādyatvena
tad-apekṣā-viśeṣāt \|\|10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vīṇā kacchapī veṇurūpāṅgaṁ
talaṁ karatālaṁ nartakīnāmucite lāsye teṣām eva prādhānyāt \|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.11 \|\|**

**citra-dhvaja-patākāgrair ibhendra-syandanārvabhiḥ \|**

**sv-alaṅkṛtair bhaṭair bhūpā niryayū rukma-mālinaḥ \|\|**

**śrīdhara-svāmī (bhāvārtha-dīpikā) :** citrāṇi dhvaja-patākāgrāṇi yeṣu
tair ibhendraiḥ syandanair arvabhir aśvari bhaṭaiś ca \| evaṁ
caturaṅgaiḥ sainyair niryayuḥ \|\|11\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rukma-mālāḥ
sauvarṇa-puṣpa-nirmita-mālyāni \| kiṁ vā kirīṭa-kuṇḍalādibhir vikāraiḥ
svarṇa-paṅktayas tad-yuktāḥ \|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam avabhṛthotsavaṁ
sāmānyato varṇayitvā tad-arthaṁ prasthānamārabhya viśeṣato
varṇayati---citretyādibhirvirejurityantaiḥ \| citreti sārdhadvayakam
rukmamālāḥ svarṇapuṣpamālyāni \| kiṁ vā, kirīṭādisvarṇapaṅktayaḥ
tadyuktāḥ \|\|11\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** citrāṇi
dhvaja-patākāgrāṇi yeṣu tair ibhendrādibhiś caturaṅga-sainyaiḥ saha
niryayuḥ \| arvāṇo'śvāḥ \|\|11-13\|\|

**\...**

**\|\| 10.75.12 \|\|**

**yadu-sṛñjaya-kāmboja- kuru-kekaya-kośalāḥ \|**

**kampayanto bhuvaṁ sainyair yajamāna-puraḥ-sarāḥ \|\|**

**śrīdhara-svāmī (bhāvārtha-dīpikā) :** yajamāno yudhiṣṭhiraḥ puraḥsaro
yeṣāṁ te \|\|12\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhūpān evāha---yadv iti
\| kāmbojā mahābhārate prasiddhāḥ sudakṣiṇādayaḥ \| anyeṣāṁ bahūnāṁ
sad-bhāve'py eṣām evoktiḥ sneha-sambandhena sainyādi-samṛddhyā vā
śraiṣṭhyasyāpekṣayā \|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhūpānevāha---yadviti \|
kāmbojāḥ sudakṣiṇādayaḥ \|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.13-14 \|\|**

**sadasya-rtvig-dvija-śreṣṭhā brahma-ghoṣeṇa bhūyasā \|**

**devarṣi-pitṛ-gandharvās tuṣṭuvuḥ puṣpa-varṣiṇaḥ \|\|**

**sv alaṅkṛtā narā nāryo gandha-srag-bhūṣaṇāmbaraiḥ \|**

**vilimpantyo'bhiṣiñcantyo vijahrur vividhai rasaiḥ \|\|**

**śrīdhara-svāmī (bhāvārtha-dīpikā) :** sadasyā ṛtvijo'nye ca
dvija-śreṣṭhā niryayuḥ \|\|13\|\| kiṁ ca, gandhādibhiḥ svalaṅkṛtā narā
nāryaś ca mitho vijahruḥ \|\|14\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ niryayurevety
āha---kiṁ ceti \|\|14\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dvija-śreṣṭhāḥ
sadasya-ṛtvigbhyo'ney viprāḥ \| \| kiṁ vā, dvijās traivaṇikās teṣu
śreṣṭhāḥ \| puṣpa-varṣiṇaḥ puṣpāṇi varṣantaḥ santaḥ rasair mitho
vividhatayā limpantyo'bhitaḥ siñcantyaś ca \|\|13-14\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devarṣītyarddhakam \|\|13\|\|
svalam iti sārddhakam \| vilimpantya ity ādau strītvaṁ nārya ityasyaiva
viśeṣaṇatvāt \| arthāntarāṇām eva vividhatayā limpantyo\'bhitaḥ
siñcantyaś ca \|\|14\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛdevyo nṛ-devasya
yudhiṣṭhirasya patnyaḥ draupadī-yaudheyī-prabhṛtaya eva \| etat sukham
upalabdhuṁ yathā divi vimāna-varair devyas tathaiva rathādibhir
niragaman mātuleyeti \| yathā patyur bhāgineye bhāgineya-śabdaḥ
prayujyate tathaiva patyur mātuleye'pi mātuleya ucyate \| tasya
devaratvāt tenaiva saha parihāsaucityāt tā deva rānuta-sakhīn ity
uttara-vākya-dṛṣṭeś ca \| sa evātra gṛhītaḥ, na tu sa mātuleyas tena
saha parihāsānaucityāt tasmād atra mātuleyaḥ prasiddhaḥ kṛṣṇa eva tataś
ca mātuleyaiḥ kṛṣṇa-gada-sāraṇādibhiḥ sakhibhir bhīmārjunādibhiś ca
\|\|14\|\|

**\...**

**\|\| 10.75.15 \|\|**

**taila-gorasa-gandhoda-haridrā-sāndra-kuṅkumaiḥ \|**

**pumbhir liptāḥ pralimpantyo vijahrur vāra-yoṣitaḥ \|\|**

**śrīdhara-svāmī (bhāvārtha-dīpikā) :** rasān evāha---taileti \| kiṁ ca,
sāndra-kuṅkumādibhiḥ pumbhir liptās tān pralimpantyo vāra-yoṣitaś ca
vijahruḥ \|\|15\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyadāhlādalīlām āha---kiṁ
ceti \|\|15\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gorasā dadhy-ādayaḥ \|
prakarṣeṇa pumbhyo'py ādhikyena limpantyaḥ \| anyat tair vyākhyātam \|
tatra tailādibhir iveti lekhye sāndra-kuṅkumbādibhir iti lekhaka-bhramāt
\| kiṁ ca, pralimpantya ity asyaiva vyākhyā vilimpantya iti \| \| kiṁ
vā, atrāpi pra-śabda-sthāne vi-śabdo lekhaka-bhramāt \| yad vā,
mūla-pāṭha eva tādṛśo jñeya iti \|\|15\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pumbhirityardhakam \|
tailādibhiḥ prakarṣeṇa pumbhyo\'pyādhikyena limpantyaḥ \|\|15\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** datībhir
udakanodana-vicitra-carma-yantraiḥ mala-dhiyāṁ duryodhanādīnām eva na tu
sādhūnām \|\|15-17\|\|

**\...**

**\|\| 10.75.16 \|\|**

**guptā nṛbhir niragamann upalabdhum etad**

**devyo yathā divi vimāna-varair nṛ-devyo \|**

**tā mātuleya-sakhibhiḥ pariṣicyamānāḥ**

**sa-vrīḍa-hāsa-vikasad-vadanā virejuḥ \|\|**

**śrīdhara-svāmī (bhāvārtha-dīpikā) :** nṛbhirguptā rathādiyānaidevyo
yathā tadvat mātuleyaiḥ sakhibhiś ca paritaḥ sicyamānāḥ savrīḍena hāsena
vikasanti vadanāni yāsāṁ tāḥ \|\|16\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat krīḍanam \|
upalabdhaṁ cakṣurviṣayīkartum \| devyo devāṅganāḥ \| mātuleyair iti
kṛṣṇapaṭṭarājyabhiprāyeṇa sahadevādibhirity arthaḥ \| sakhibhiḥ
patikaniṣṭhasakhibhiḥ \| tā nṛdevyaḥ \|\|16\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nṛdevyaḥ
śrī-draupadyādyāḥ śrīrukmiṇyādyāśca, yathā devya iti tāsāṁ
mahākāntyādikaṁ sūcitam, tathā devīnāṁ vyomnāgamanañcoktam \|
mātuleyasya śrī-kṛṣṇasya sākhibhiḥ, sakhībhiḥ patnībhir iti kecit\|
viśeṣeṇa pūrvato\'pyādhikyena rejuraśobhanta \|\|16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nṛdevyaḥ nṛdevasya
śrī-yudhiṣṭhirasya patnyaḥ śrī-draupadīyaudheyīprabhṛtayaḥ
gaṅgātīragamanānantaraṁ tadutsavocitāṁ tāsāṁ krīḍām āha---sārdhena tāś
ca śrī-draupadyādyā eva śrīrukmiṇyādyāstu prāyaḥ kautukadarśinyaḥ tasmin
yajñakarmaṇi draupadyādīnām eva mukhyatvāt mātuleyaśabdāc ca
yathāpatyurbhāgineye bhāgineyatā prayujyate tathā mātuleyo\'pyatra
patyurmātuleya eva gṛhyate sa eva yuktaḥ svamātuleyena
parihāsasyānarhatvāt sa ca śrī-kṛṣṇa eva ca prasiddhaḥ prasiddhasyaiva
ca grahaṇaṁ yuktaṁ hantāyamadrirabalā haridāsavaryaḥ ity atra
śrīgovardhanavat tataḥ śrī-kṛṣṇo devara iti tatsahayogenānye ca devarā
gṛhyante te ca nikaṭā bhīmādayaḥ sakhāyastu teṣām eva bhrātṛprāyā jñeyāḥ
ata eva devarānutasakhīniti vakṣyamāṇenaikavākyatvaṁ ca ato loke
viñcinnarmaprāptes tatra yogyā antaraṅgasambandhāna duṣṭadṛṣṭyāspadāni
ca te \|\|16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** nṛdevyaḥ draupadyādyāḥ
śrī-yudhiṣṭhirapatnyaḥ mātuleyo\'tra patyurmātuleyaḥ śrī-kṛṣṇasakhāyaś
ca patyur eva bhrātaraḥ śrī-bhīmādayaḥ tattulyā anye ca kecit \| devarān
śrī-kṛṣṇabhīmādīn tattulyānanyāṁśceti \|\|16\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.17 \|\|**

**tā devarān uta sakhīn siṣicur dṛtībhiḥ**

**klinnāmbarā vivṛta-gātra-kucoru-madhyāḥ \|**

**autsukya-mukta-kavarāc cyavamāna-mālyāḥ**

**kṣobhaṁ dadhur mala-dhiyāṁ rucirair vihāraiḥ \|\|**

**śrīdhara-svāmī (bhāvārtha-dīpikā) : devarān** pati-bhrātṛn \| **uta
sakhīn** sakhīn api \| **dṛtībhir** udaka-nodana-carma-yantraiḥ
secana-pātraiś ca \| **mala-dhiyāṁ** kāminām \|\|17\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tā** nṛ-devyaḥ \| **dṛtiś**
carma-puṭe matsye iti medinī \| syād dṛtir bhedane seka-pātre ca
sādhvase tathā iti niruktiḥ \| ārdra-carma-sparśasyāśucitvāpādakatvād
āha---*secana-pātraiś* ceti, vaṁśa-dalādi-nirmitair ity arthaḥ \|
**malā** malinā kāmāviṣṭā **dhīr** yeṣāṁ teṣām \|\|17\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sakhīn** śrī-draupadyādyāḥ
śrī-kṛṣṇādīn, śrīrukmiṇyādyāś ca sahadevādīn (sahadevarādīn (ga)),
klinnāmbaratvād eva vivṛtamabhivyaktaṁ gātre dehe kiṁ vā, gātraṁ
sarvāṅgam, tatrāpi viśeṣataḥ kucādikaṁ yāsāṁ tāḥ\| yad vā, klinnāmbarā
api avivṛta-gātra-kucoru-madhyā ity atra karmadhārayaḥ, autsukyena
sekābhiniveśena mukta-kavarāś ca tāḥ, cyavamāna-mālyāś ca, viśeṣaṇānām
eṣāṁ yathottaraṁ sekābhiniveśa-prakāre śraiṣṭhyam \| vihārair
devarādi-seka-lakṣaṇair apy ādya-rasamayaiḥ, kṣobham asahiṣṇutayā \|
duḥkham, mala-dhiyāṁ duryodhanādīnām eva, na tu sādhūnām ity arthaḥ
\|\|17\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gotratvena prāptāv api
vaiśiṣṭya-vivakṣayā kucādi-prayogaḥ, kintv autsukyena sekābhiniveśena ca
mukta-kavarāś ca tāś cyavamāna-mālyāś ca \| atra kavarāc cyavamāneti
kavarāḥ patamāneti pāṭha-vikalpo dṛśyate \| mala-dhiyāṁ duryodhanādīnām
eva, na tu sādhūnāṁ kim uta tad-vidha-devarādīnām ity arthaḥ \|\|17\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** mala-dhiyām eva, na tu sādhūnāṁ
kim uta tad-vidha-devarādīnām ity arthaḥ \|\|17-39\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svapatnībhir
jala-vihārānantaram utthitābhiḥ jala-vihāra-pūrva-vṛtta-varṇanam idaṁ vā
jñeyaṁ kriyābhir aṅga-kriyābhiḥ kratu-rāṭ sa-śarīro rājasūya iva
\|\|18\|\|

**\...**

**\|\| 10.75.18 \|\|**

**sa samrāḍ ratham ārūḍhaḥ sad-aśvaṁ rukma-mālinam \|**

**vyarocata sva-patnībhiḥ kriyābhiḥ kratu-rāḍ iva \|\|**

**śrīdhara-svāmī (bhāvārtha-dīpikā) : kriyābhir** aṅga-kriyābhiḥ
**kratu-rāṭ** sa-śarīro rājasūya iva \|\|18\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** yudhiṣṭhiraḥ \|\|18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svasya patnyaḥ
śrī-draupadī yaudheyī-prabhṛtayaś ca, tābhiḥ saha viśeṣeṇa sarvebhya
ādhikyenārocata aśobhata \|\|18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha punā rājño gamanaṁ
varṇayati---sa iti \| svasya palyaḥ śrī-draupadyādyāḥ tābhiḥ saha
\|\|18\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.19 \|\|**

**patnī-saṁyājāvabhṛthyaiś caritvā te tam ṛtvijaḥ \|**

**ācāntaṁ snāpayāñcakrur gaṅgāyāṁ saha kṛṣṇayā \|\|**

**śrīdhara-svāmī (bhāvārtha-dīpikā) :** patnī saṁyājo yāga-viśeṣaḥ
avabhṛtha-sambandhi āvabhṛthyaṁ ca taiś caritvā tān anuṣṭhāyety arthaḥ
\|\|19-21\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti
chāndasatvāt karmaṇi tṛtīyeti bhāvaḥ \| taṁ yudhiṣṭhiram \| ācāntaṁ
kāritācamanam \| ṇij-antāc cameḥ ktaḥ \|\|19-20\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te pūrvoktāḥ
śrī-dvaipāyanādayaḥ, kiṁ vā, sarvakarmakauśalādinā suprasiddhāḥ ācāntaṁ
kṛtācamanaṁ santaṁ kṛṣṇayā bhāryāmukhyayā śrī-draupadyā sahitam
\|\|19\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha gaṅgāṁ
gatasyāvabhṛthakṛtyaṁ varṇayati---patnīti \| te pūrvoktāḥ
śrī-dvaipāyanādayaḥ \|\|19\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** patnī-saṁyājo
yāga-viśeṣaḥ āvabhṛthyāni avabhṛtha-sambandhi-karmāṇi ca taiś caritvā
tāny anuṣṭhāyety arthaḥ \|\|19-24\|\|

**\...**

**\|\| 10.75.20 \|\|**

**deva-dundubhayo nedur nara-dundubhibhiḥ samam \|**

**mumucuḥ puṣpa-varṣāṇi devarṣi-pitṛ-mānavāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devādīnāṁ yathāpūrvaṁ
puṣpavarṣaṇe śreṣṭhyam \|\|20\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devādīnāṁ yathāpūrvaṁ
puṣpavarṣaṇe śraiṣṭhyam \|\|20\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.75.21 \|\|

**sasnus tatra tataḥ sarve varṇāśrama-yutā narāḥ \|**

**mahā-pātaky api yataḥ sadyo mucyeta kilbiṣāt \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra gaṅgāyām \| tato
yudhiṣṭhirasnānānantaram \| yato\'vabhṛthasnānāt \|
sadyaḥ-snānasamakālam evety arthaḥ \|\|21\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tasmāt
śrī-yudhiṣṭhirasnapanāt paścāt tatra tasyāṁ gaṅgāyāṁ tatsnapanatīrthe
vā, varṇāśramābhyāṁ tutā iti teṣām eva śraddhāviśeṣāt,
ityanadhikārādināntyajā vyāvartitāḥ\| yad vā, akārapraśleṣaṇa
varṇāśramarahitā api, yato yatra yasmādvā gaṅgāsnānena svata eva
sarvakilbiṣamokṣo\'pi, mahāpātakīti sākṣādbrahmahatyādibhyaḥ
sadyomuktiviśeṣāpekṣayeti \|\|21\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tasmāt
yudhiṣṭhirasnapanātpaścāt varṇā brāhmaṇādayaḥ tatra cāśramayutā āśramiṇa
ity arthaḥ \| varṇāśramābhyāṁ yutā ityantyajā api gṛhītāḥ kintu
tatsahayogasteṣāṁ na yukta iti paścād eva te jñeyāḥ, śrī-viṣṇu-purāṇe
śatadhanvano mayūrajanmany api tatsnāne śuddhiśravaṇāt yato
yatrāvabhṛthatīrthe kim uta śrī-yudhiṣṭhirādiśrīvedavyāsādyadhiṣṭhite
kimutatarāṁ gāṅge kimutatamāṁ sākṣācchrīkṛṣṇasanāthe iti bhāvaḥ
\|\|21\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.22 \|\|**

**atha rājāhate kṣaume paridhāya sv-alaṅkṛtaḥ \|**

**ṛtvik-sadasya-viprādīn ānarcābharaṇāmbaraiḥ \|\|**

**śrīdhara-svāmī (bhāvārtha-dīpikā) :** ahate nūtane ānarcārcitavān
\|\|22-23\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha snānottaram \| kṣumā
atasī tajje kṣaume \| ahataṁ navamambaram iti pūrvoktalakṣaṇam vety
arthaḥ \|\|22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athānantaram eva,
ādi-śabdāt kṣatriyādīn \|\|22\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantaram eva \|\|22\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.23 \|\|**

**bandhūñ jñātīn nṛpān mitra- suhṛdo'nyāṁś ca sarvaśaḥ \|**

**abhīkṣṇaṁ pūjayām āsa nārāyaṇa-paro nṛpaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyāṁs tatrāgatān
\|\|23-24\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bandhūn śrī-kṛṣṇādīn,
jñātīn śrī-bhīṣmādīn, mitrāṇi virāṭādīni, suhṛdaś ca sambandhinaḥ,
drupadādīn, anyāṁś ca udāsīnān nṛpān\| bandhādīnāṁ yathāpūrvaṁ
śreṣṭhyena tattatkrameṇa pūjanam \| nārāyaṇaḥ sākṣāt parameśvaraḥ
śrī-kṛṣṇas tatparaḥ san tatprītyartham ity arthaḥ

\|\|23\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ādiśabdagṛhītān eva
vivṛṇoti-bandhujñātinṛpāniti \| bandhūn śrī-kṛṣṇādīn jñātīn
śrī-bhīṣmādīn mitrāṇi virāṭādīni suhṛdaḥ sambandhinaḥ drupadādīn
nṛpāniti sarvatra viśeṣyam anyānudāsīnanṛpāṁś ca bandhvādīnāṁ
yathāpūrvaśreṣṭhyena tattatkrameṇa pūjanaṁ nārāyaṇaḥ nārāyaṇastvaṁ na hi
sarvadehināmātmāsi ity-ādy-uktamāhātmyaḥ śrī-kṛṣṇaḥ tatparaḥ san
tatprītyartham iti bhāvaḥ \|\|23\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.24 \|\|**

**sarve janāḥ sura-ruco maṇi-kuṇḍala-srag- \|**

**uṣṇīṣa-kañcuka-dukūla-mahārghya-hārāḥ \|\|**

**nāryaś ca kuṇḍala-yugālaka-vṛnda-juṣṭa- \|**

**vaktra-śriyaḥ kanaka-mekhalayā virejuḥ \|\|**

**śrīdhara-svāmī (bhāvārtha-dīpikā) :** surāṇām iva ruk kāntiryeṣāṁ
maṇikuṇḍalaiḥ sahitāḥ sraguṣṇīṣādayo yeṣāṁ te kuṇḍalayugenālakavṛndena
ca juṣṭa \| vaktraśrīryāsāṁ tāḥ \|\|24-29\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** janāḥ pumāṁsaḥ,
suraruktve hetuḥ---maṇīti \| dukūlamadhaḥparidhānapaṭṭavastre
nārīṇāmanyāśeṣabhūṣaṇasadbhāve\'pi kuṇḍalayugasyaivoktirmukhasya,
kanakamekhalayeti ca madhyadeśasya śobhāviśeṣāpekṣayā \| anyat tair
vyākhyātam \| yad vā, yato maṇikuṇḍalādayasteṣu santi,
kuṇḍalayugenālakavṛndena ca juṣṭā vaktraśrīryāsāṁ tāḥ \| anyat samānām
\|\|24\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** janāḥ pumāṁsaḥ \|\|24\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.25 \|\|**

**athartvijo mahā-śīlāḥ sadasyā brahma-vādinaḥ \|**

**brahma-kṣatriya-viṭ-śūdrā rājāno ye samāgatāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athāvabhṛthasnānānantaram
\|\|25\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha pūjānante mahāśīlāḥ
kulīnāḥ parama-pūjyā ity arthaḥ \|\|25\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atheti yugmakam \|
athāvabhṛthapūjānantaragṛhāgamanānantaraṁ mahāśālāḥ parama-kulīnāḥ
parama-pūjyā ity arthaḥ \| lokapālā deveṣvapi mukhyāḥ śrībrahmādayaḥ
ṛtvigādīnām eṣāṁ krameṇānujñāpanaṁ jñeyam \|\|25\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : mahā-śīlāḥ** parama-kulīnāḥ
\|\|25-30\|\|

**\...**

**\|\| 10.75.26 \|\|**

**devarṣi-pitṛ-bhūtāni loka-pālāḥ sahānugāḥ \|**

**pūjitās tam anujñāpya sva-dhāmāni yayur nṛpa \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ yudhiṣṭhiram
\|\|26-27\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** lokapālāḥ śrībrahmādayaḥ,
teṣāṁ devāntargatatve\'pi pṛthaguktiḥ pūjāviśeṣādyapekṣaya taṁ
śrī-yudhiṣṭhiraṁ svadhāmāni sva-sva-gṛhān, he nṛpeti yajñasamāpty-ādinā
santoṣāt \|\|26\|\| \|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hariḥ sarva-doṣa-haro
rūpa-guṇādinā svasyāpi manoharaḥ śrī-kṛṣṇaḥ tasya dāso bhaktas tasya,
ata eva rājā cāsau ṛṣiś ca sarvajñānādi-pūrṇas tasyeti
rājasūya-mahodayasya tasya sarva-guṇa-pūrṇatādikaṁ sūcitam ata eva
praśaṁsanto\'pi naivātṛpyan kintu prītyānāratam eva praśaṁsanti smety
arthaḥ \| tatra dṛṣṭāntaḥ martyā maraṇa-dharmā nityaṁ rogārtaḥ amṛtaṁ
maraṇādi-duḥkha-haraṁ parama-sukha-karaṁ ca divya-rasaṁ piban yathā na
tṛpyati, tadvat \|\|26-27\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.27 \|\|**

**hari-dāsasya rājarṣe rājasūya-mahodayam \|**

**naivātṛpyan praśaṁsantaḥ piban martyo'mṛtaṁ yathā \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hariḥ sarva-doṣa-haro
rūpa-guṇādinā ca sarva-manoharaḥ śrī-kṛṣṇas tasya dāso bhaktas tasya,
ata eva rājā cāsau ṛṣiś ca sarvajñānādi-pūrṇas tasya, iti
rājasūya-mahodayasya sarva-guṇatādikaṁ sūcitam \| ata evaṁ praśaṁsantaḥ
stuvanto\'pi naivātṛpyan, prītyānāratam eva praśaṁsanti smety arthaḥ \|
tatra dṛṣṭāntaḥ---martyā maraṇa-dharmā nitya-rogārto\'mṛtaṁ
maraṇa-duḥkhādi-haraṁ parama-sukha-karaṁ ca divya-rasaṁ piban yathā na
tṛpyati, tadvat \|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.28 \|\|**

**tato yudhiṣṭhiro rājā suhṛt-sambandhi-bāndhavān \|**

**premṇā nivārayām āsa kṛṣṇaṁ ca tyāga-kātarāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tata
ṛtvig-ādi-prasthānottaram \|\|28\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ yajña-sambandhinaḥ
prasthāpya svakīyāṁs tu sva-sva-gṛhaṁ jigamiṣato\'pi sneha-bhareṇa tatra
nyavāsayad ity āha---tata iti \| tasmāt ṛtvig-ādīnāṁ sva-sva-dhāma-yānāt
paścāt, suhṛdaḥ śrī-bhīṣmādayaḥ, sambandhino drupadādayaḥ, bāndhavā
mitrāṇi virāṭādayas tān, ca api, kṛṣṇaṁ sākṣād bhagavantam api \| nanu
mahā-sāhasaṁ dhārṣṭyādikaṁ cāpadyeta, tatrāha---tyāge kātaro\'samarthaḥ,
kiṁ vā, tyāge vivaśaḥ \|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ yajña-sambandhinaḥ
prasthāpya svīyāṁs tu sva-sva-gṛhaṁ jigamiṣato\'pi sneha-bhareṇa tatra
nyavāsayat ity āha---tata iti \| yat tūktaṁ---

> tato\'nujñāpya rājānam anicchantam apīśvaraḥ \|
>
> yayau sa-bhāryaḥ sāmātyaḥ sva-puraṁ devakī-sutaḥ \|\|

iti tatra saṅkṣipte kramaḥ punar uttareṇānenaiva prakaraṇena jñeyaḥ
tatas tasmāt ṛtvigādīnāṁ sva-sva-dhāma-yānāt paścāt suhṛdaḥ
śrī-bhīṣmādayaḥ sambandhino drupadādayaḥ bāndhavā mitrāṇi tathā kṛṣṇaṁ
svayaṁ bhagavantaṁ ca tasya nivāsane pūrvoktam eva hetuṁ kārya-dvārā
viśiṣya darśayati tyāge kātaraḥ viraha-duḥkhād bhītaḥ iti \|\|28\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.29 \|\|**

**bhagavān api tatrāṅga nyāvātsīt tat-priyaṁ-karaḥ \|**

**prasthāpya yadu-vīrāṁś ca sāmbādīṁś ca kuśasthalīm \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra yudhiṣṭhira-nagare
\| yudhiṣṭhira-priyārtham \|\|29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca tena
svātantrya-bhaṅgāc chrī-kṛṣṇasya tatrānicchā śaṅkyā, kintu prītir
evābhūd ity āha---bhagavān iti \| parama-svatantro'pi tatra indraprasthe
nitarāṁ śrī-mahiṣī-varga-sāhity-ādināvātsīt \| yatas tasya
śrī-yudhiṣṭhirasya priyaṅkaraḥ \| bhakta-vaśyatvād iti bhāvaḥ \| ata
evāṅgeti sa-prema-sambodhanam \| nanu śrī-dvārakā-vāsinām api
cira-virahākulānāṁ priyācaraṇaṁ yojyam \| tatrāha---prasthāpyeti \|
teṣām āśvāsanārtham eva yadu-vīrān kṛtavarmādīn \| ādi-śabdāt
saparivārāḥ śrī-pradyumnāniruddhādayaḥ \| nanu teṣāṁ prasthāpanena
kathaṁ teṣām āśvāsanaṁ syāt ? tatrāha---svān ātma-tulyān ity arthaḥ \|
śrī-pradyumnasya sarva-jyeṣṭhatve'pi sāmbāditvaṁ sāmbasya mātus
tyāgāśaktyā yatnena bhagavatā preṣaṇābhiprāyeṇa \| sātyaky-ādīn iti
pāṭhaḥ spaṣṭaḥ \| tataś ca svān iti pradyumnādīn ity arthaḥ \|
anyathāgrādhyāye sāmba-senāpatinā saha
vakṣyamāṇa-śrī-pradyumna-yuddhasyāsaṅgateḥ \|\|29\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ca tena svātantrya-bhaṅgāc
chrī-kṛṣṇasya tatrānicchā-śaṅkayā pratyuta bhakta-prīter eva
tat-prītitvāt prītir evābhūd ity āha---bhagavān apīti \|
parama-svatantro\'pi tatra indraprasthe nitarāṁ
śrīmahiṣīvargasāhity-ādinā avātsīt yatas tasya parama-bhaktasya
śrī-yudhiṣṭhirasya priyaṅkaraḥ nanu dvārakā-vāsinām api
cira-virahāturāṇāṁ priyācaraṇaṁ yogyaṁ tatrāha---prasthāpyeti \| teṣām
āśvāsanārtham eveti bhāvaḥ \| nanu teṣāṁ prasthāpanena kathaṁ teṣām
āśvāsanaṁ syāt tatrāha---svān svāṁśa-bhūtān iti śrī-pradyumnasya
dvārakāyāṁ sthitatvāt sāmbādīn ity uktaṁ sāmbādibhiḥ putrais tu
tanmātaro\'pi gṛhyante \|\|29\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.30 \|\|**

**itthaṁ rājā dharma-suto manoratha-mahārṇavam \|**

**su-dustaraṁ samuttīrya kṛṣṇenāsīd gata-jvaraḥ \|\|**

**śrīdhara-svāmī (bhāvārtha-dīpikā) :** gatajvaro niścinta āsīt
\|\|30\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itthaṁ pūrvokta-rītyā
\|\|30\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-kṛṣṇena
sākṣād-bhagavatā hetunā samyak sukhena sampūrṇatayā uttīrya \|
dharma-suta iti tatra tasya yogyatā sūcitā \|\|30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** manoratha-mahārṇavaṁ yakṣye
vibhūtīr bhavata ity ārabhya taddevadevabhagavataś
caraṇāravindetyādyantenoktalakṣaṇaṁ kṛṣṇena hetunā samyak sukhena
sampūrṇatayā cottīrya \|\|30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.31 \|\|**

**ekadāntaḥ-pure tasya vīkṣya duryodhanaḥ śriyam \|**

**atapyad rājasūyasya mahitvaṁ cācyutātmanaḥ \|\|**

**śrīdhara-svāmī (bhāvārtha-dīpikā) :** acyute ātmā yasya tasya
\|\|31\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** antaḥpure puravad vistīrṇe
vimāne\'tas tan-madhye \| tasya yudhiṣṭhirasya \|\|31\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
duryodhanasyānutāpa-hetutvena śrī-yudhiṣṭhirasya prabhāvaṁ varṇayitvā
tad-anutāpotthāne hetv-antaraṁ cāha---ekadety ādinā dṛśety antena \|
śriyaṁ vibhūtiṁ mahitvaṁ māhātmyaṁ sāmrajyādi-sampādana-lakṣaṇam \| yad
vā, karaṇe ṣaṣṭhī \| rājasūyena mahitvaṁ sarva-loka-pūjyatādi-lakṣaṇam
\| śriyāṁ mahitve ca hetum āha---acyute sarvaiśvarya-pūrṇe śrī-kṛṣṇe
ātmā cittaṁ yasya tasyeti \| ayam apy anutāpe hetu-viśeṣaḥ \| kiṁ vānena
śriyo mahitvasya cāsādhāraṇyam abhipretam \|\|31\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ
duryodhanasyānutāpa-bījatvena śrī-yudhiṣṭhirasya rājasūyaṁ varṇayitvā
tad-anutāpotthāne hetv-antaraṁ cāha---ekadety-ādinā tad-dṛśety antena \|
ekadeti mahābhimāninas tasya prāyo nija-śibira eva sthitir bodhyate \|
tataś ca ekadā nitya-tat-śravaṇa-mātsaryoddīpitatayā kadācid āgatau
satyāṁ śriyaṁ sāmrājya-lakṣmī rājasūya-sambandhi-mahitvaṁ prabhāvaṁ
pratiṣṭhāṁ ca vīkṣyeti pūrvaṁ rājasūya-samaye loka-sammardādinā
kārya-vyagratayā ca nātyavadhānaṁ kṛtavān adhunā tu tat-tad-apagame
viśeṣato dṛṣṭvety arthaḥ \| atapyata sākṣād eva tāpaṁ vyañjitavān ity
arthaḥ \| śrī-yudhiṣṭhirasya tu sā śrīḥ tac ca mahitvaṁ yuktam eva na ca
tatra garvādi-doṣo\'bhūd ity ata āha---acyute
sarvaiśvarya-sarva-mādhurya-paripūrṇe śrī-kṛṣṇe ātmā cittaṁ yasya
tasyeti \|\|31\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
duryodhana-māna-bhaṅga-prakāram āha---ekadeti \| acyutātmanaḥ
kṛṣṇāsakta-manasaḥ \|\|31\|\|

**\...**

**\|\| 10.75.32 \|\|**

**yasmin narendra-ditijendra-surendra-lakṣmīr**

**nānā vibhānti kila viśva-sṛjopakḷptāḥ \|**

**tābhiḥ patīn drupada-rāja-sutopatas the**

**yasyāṁ viṣakta-hṛdayaḥ kuru-rāḍ atapyat \|\|**

**śrīdhara-svāmī (bhāvārtha-dīpikā) :** narendrādīnāṁ lakṣmīr lakṣmyo
vibhūtayo viśvasṛjā mayenopakḷptā viracitāḥ \| tābhiḥ saha \| kuru-rāḍ
duryodhano'tapyat \|\|32\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasminnantaḥpure \|
tābhirnarendrādivibhūtibhiḥ \| yasyāṁ drupadarājasutāyām \| kururāṭ
kurunagarahastināpureśa ity arthaḥ \|\|32\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kadā katham ity apekṣāyāṁ
vivṛṇoti---yasminn iti \| antaḥpure nānā-vidhā viśeṣeṇa
narendrādi-lakṣmīto'py ādhikyena bhānti rājante \| kila niścaye \| tatra
hetuḥ---viśva-sṛjā mayena sabhā-nirmāṇa-dvārā \| kiṁ vā,
viśvakarmaṇopakḷptāḥ, tenaiva pura-nirmāṇāt \| patiṁ śrī-yudhiṣṭhiram \|
patīn iti citsukhaḥ \| drupadarājasya suteti tad-yajñe asyā janmanā
sarva-rūpa-guṇādimattvaṁ sūcitam \| yasyāṁ drupada-rāja-sutāyāṁ śriyāṁ
vā \| viṣakta-hṛdayo mātsaryādināviṣṭa-cittaḥ \| kururāḍ iti kurūṇāṁ
rājāham ity abhimānena mātsaryodayād iti bhāvaḥ \|\|32\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra rājasūya-māhātmyaṁ
darśitaṁ śriyaṁ ca digdarśanayopadiśaṁs tad-dhetukaṁ tat-tāpam
anuvadati---yasminn iti \| antaḥpure nānā-vidhāḥ viśeṣeṇa
narendrādi-lakṣmīto\'py ādhikyena bhānti sma \| kila niścaye \| tatra
hetuḥ---viśva-sṛjā mayena sabhā-nirmāṇa-dvārā \| kiṁ vā,
viśvakarmaṇopakḷptāḥ tenaiva pura-nirmāṇāt patiṁ śrī-yudhiṣṭhiraṁ \|
patīn iti citsukhaḥ \| drupada-rājasya suteti tad-yajña eva
tasyāvirbhāvasūcanenālaukikarūpa-guṇādimattvaṁ sūcitaṁ yasyāṁ
pūrvoktāyāṁ śriyāṁ viṣaktahṛdayo mātsaryādinā āviṣṭacittaḥ kururāḍiti
kurūṇāṁ rājā\'ham evety abhimānena mātsaryodayād iti bhāvaḥ \|\|32\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** narendrādīnāṁ lakṣmyaḥ
sampado nānā-vidhā bhānti \| viśvasṛjā mayenopakḷptā viracitā \| tābhir
lakṣmībhiḥ sahitā draupadī \| yasyāṁ yāsu lakṣmīṣu viṣakta-hṛdayaḥ
mātsaryāviṣṭa-cittaḥ kuru-rāḍ duryodhanaḥ \|\|32\|\|

**\...**

**\|\| 10.75.33 \|\|**

**yasmiṁs tadā madhu-pater mahiṣī-sahasraṁ**

**śroṇī-bhareṇa śanakaiḥ kvaṇad-aṅghri-śobham \|**

**madhye sucāru kuca-kuṅkuma-śoṇa-hāraṁ**

**śrīman-mukhaṁ pracala-kuṇḍala-kuntalāḍhyam \|\|**

**śrīdhara-svāmī (bhāvārtha-dīpikā) : mahiṣī-sahasram** iti
bahutvopalakṣaṇam \| **kvaṇadbhir** **aṅghribhiḥ śobhā** yasya \|
**madhye** **sucāru** sucāru-madhyam ity arthaḥ \| **kuca-kuṅkumaiḥ śoṇā
hārā** yasya tat \| **śrīmanti mukhāni** yasya tat \| **calaiḥ kuṇḍalaiḥ
kuntalaiś cāḍhyaṁ** sampannam aśobhateti śeṣaḥ \|\|33\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tadā* yajñāntotsave \|
*ity artha* iti-madhya-śabdasyaid-antatvaṁ nipātyate \| **madhyaṁ
sucāru** yasya tan-madhye sucāru iti vigrahād iti dhyeyam \|\|33-35\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tadā rājasūyānantaraṁ
madhupater nijāśeṣa-rūpa-guṇādi-prakaṭanārthaṁ madhu-kule'vatīrya
śreṣṭhatāṁ gatasyeti tan-mahiṣīṇām api tādṛśatvam abhipretam \| śroṇyā
bhareṇātiśayena bhāreṇa vā hetunā śanakaiś calad iti śeṣaḥ \| ata eva
kvaṇad aṅghri-śobham \| yad vā, śroṇībhareṇa viśiṣṭam \| ata eva
śanakaiḥ kvaṇadbhir aṅghribhiḥ śobhā yasya tat \| śrīman-mukhatve
hetuḥ---capaleti cañcaleti pāṭhe pāṭhāntare'pi sa evārthaḥ \| ca-kāras
tv anukta-samuccaye \| tenānyad api saundaryādikaṁ bodhyate \|\|33\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ bahunā ? reme ramābhir
nija-kāma-samplutaḥ \[10.59.43\] ity ukta-rītyā śrī-kṛṣṇalakṣmīrūpāstā
eva yatra svayaṁ khelanti smetyāha yasmiṁstadeti \| tadā
rājasūyānantaraṁ madhupateḥ svayaṁ bhagavataḥ śrī-kṛṣṇasya
śroṇībhareṇopalakṣitam ata eva śanakaiḥ kvaṇadbhiraṅghribhiḥ śobhā yasya
tat śrīmanmukhatve hetuḥ capaleti tenānyadapi saundaryādikaṁ bodhyate
\|\|33\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahiṣīṇāṁ sahasram
sahasrāṇi śrīmanti mukhāni yasya tat vyarājateti śeṣaḥ \|\|33\|\|

**\...**

**\|\| 10.75.34 \|\|**

**sabhāyāṁ maya-kḷptāyāṁ kvāpi dharma-suto'dhirāṭ \|**

**vṛto'nugair bandhubhiś ca kṛṣṇenāpi sva-cakṣuṣā \|\|**

**śrīdhara-svāmī (bhāvārtha-dīpikā) : kvāpi** kadācit sa vireja iti
śeṣaḥ \| **svasya cakṣuṣā** hitāhita-jñāpakena \|\|34-35\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** : *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** sabhāyām āsīnaḥ \| mayena
daitya-śilpinā kḷptāyām iti paramādbhutatvam abhipretam \| tac coktaṁ
sabhā-parvaṇi---

> sabhā tu sā mahārāja śātakumbha-maya-drumā \|
>
> daśa-kiṣku-sahasrāṇi samantād āyatābhavat \|\|
>
> yathā vahner yathārkasya somasya ca yathaiva bhāḥ \|

bhrājamānā tathāty arthaṁ babhāra paramaṁ vapuḥ \|\| ity-ādi \|

> tāṁ sma tatra mayenoktā kiṅkarā nāma rākṣasāḥ \|
>
> sabhām aṣṭau sahasrāṇi rakṣanti ca vahanti ca \|\| (2.30.25) ity-ādi
> \|

adhirāṭ samrāṭ \| tathāpy abhimānādy-abhāvena sad-dharma-paratvaṁ
sūcayati---dharma-suta iti \| tatraiva hetuḥ---sva-cakṣuṣeti \| evaṁ
tasya cittākarṣaṇāt kṛṣṇeneti \| anyat tair vyākhyātam \|

yad vā, sve svakīye cakṣuṣī yasmin tena \| atṛptyā sadā dṛgbhyāṁ sākṣād
dṛśyamānena sahety arthaḥ \| ataḥ śrī-kṛṣṇābhiniviṣṭa-dṛśā tena
vakṣyamāṇa-duryodhana-patanādikaṁ na samyag dṛṣṭam iti jñeyam \| anyathā
kṛpayā bhrātaram ekaṁ preṣyāsāvānītaḥ syād iti \|\|34\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ekadā ity-ādikaṁ
vivṛṇoti---sabhāyām ity-ādi-ṣaḍbhiḥ \| tatra **sabhāyām** iti yugmakam
\| pūrvoktāyāṁ sabhāyām āsīnaḥ maya-kḷptāyām iti paramādbhutatvam
abhipretam \| tac coktaṁ sabhā-parvaṇi---

> sabhā tu sā mahārāja śātakumbhamayadrumā \|
>
> daśakiṣkusahasrāṇi samantādāyatābhavat \|\|
>
> yathā vahnaryathārkasya somasya ca yathaiva bhāḥ \|
>
> bhrājamānāḥ tathātyarthaṁ babhāra paramaṁ vapuḥ \|\| ity-ādi \|

kiṁ ca---

> tāṁ sma tatra mayenoktāḥ kiṅkarā nāma rākṣasāḥ \|
>
> sabhām aṣṭau sahasrāṇi rakṣanti ca vahanti ca \|\| ity-ādi \|

adhirāṭ samrāṭ tathāpyabhimānādyabhāvena saddharmaparatvaṁ sūcayati
dharmasuta iti tatraiva hetuḥ svacakṣuṣeti anyat taiḥ yad vā, sve \|
svīye ca cakṣuṣī yasmin tena yad vā, sve ātmanyeva cakṣuṣī yasya tena
yad vā, svacakṣuṣeti yathā cakṣurvinā na tādṛśy api sampatsukhakarī
tathā taṁ vineti rūpakeṇa pratipāditam aho kiṁ vācyaṁ maghavāniveti
parameṣṭhitulyasampattyāpi sevita iti \|\|34-35\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svasya cakṣuṣā
hitāhita-jñāpakena kṛṣṇenāpi vṛtaḥ \| vyarocateti śeṣaḥ \|\|34\|\|

**\...**

**\|\| 10.75.35 \|\|**

**āsīnaḥ kāñcane sākṣād āsane maghavān iva \|**

**pārameṣṭhya-śriyā juṣṭaḥ stūyamānaś ca vandibhiḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.75.36 \|\|**

**tatra duryodhano mānī parīto bhrātṛbhir nṛpa \|**

**kirīṭa-mālī nyaviśad asi-hastaḥ kṣipan ruṣā \|\|**

**śrīdhara-svāmī (bhāvārtha-dīpikā) :** mānī sāhaṅkāraḥ \| kirīṭaṁ ca
mālā ca vidyete yasya saḥ \| nyaviśat viveśa \| kṣipan dvāḥ-sthādīn
adhikṣipan \|\|36\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra sabhāyām \|\|36\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sākṣān maghavān iva
pārameṣṭhyaṁ sāmrājyaṁ, tasya śriyā juṣṭaḥ sevitaḥ \| yad vā, aho kiṁ
vācyaṁ maghavān iveti sākṣāc chrī-brahmaivety āha---pārameṣṭhyeti \|
tatra tasyāṁ sabhāyāṁ mānitvād eva nija-vibhūti-bodhanārthaṁ kirīṭa-mālī
\| kiṁ ca, vīratva-darśanārtham asi-hastaḥ \| kiṁ ca, ruṣā kṣipann
itarām asaṅkocenāviśat \| bhrātṛbhiḥ parīta iti
vakṣyamāṇa-vrīḍādhikya-bodhanārtham \| he nṛpeti māninām īdṛśatvaṁ syād
eveti bhāvaḥ \| ata eva dvāḥ-sthādibhir bhayādinābhigamanādy-abhāvāj
jalādi-paricāyakābhāvena \| \| kiṁ vā, nityābhyas tasyāpi vartmanaḥ
prāgāḍha-mātsarya-saṁrambhāt parityāgena \| yad vā, sabhā-parvoktena
sabhā-śobhā-darśanārtham itas tato bhramaṇena tat-tad-aparicayād
vastrākuñcanādikaṁ jñeyam \| tat-tad-viśeṣaṇaṁ ca jalāntaḥ-pātena
kirīṭādi-bhraṁśasya tathā tathāṁśasya patanādinā vrīḍābharasya
dyotanārtham iti dik \|\|36\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tasyāṁ sabhāyāṁ
mānitvād eva nija-vibhūtibodhanārthaṁ kirīṭamālāṁ praśaṁsāyāṁ
matvarthīyaḥ tena tayor mahādhanatvaṁ bodhyate kiṁ ca,
vīratvadarśanārthamasihastaḥ kiṁ ca, sahāyapradarśanārthaṁ bhrātṛbhiḥ
parītaḥ ata eva mānī ruṣā kṣipaṁś ca nitarāmasaṅkocenāviśat he nṛpeti \|
māninamīdṛśatvaṁ syādeveti bhāvaḥ \| ata eva
dvāḥsthādibhirbhayādinābhigamanādyabhāvājjalādiparicāyakābhāvena kiṁ vā

abhyastasyāpi vartmanaḥ pragāḍhamātsaryādisaṁrambhātparityāgena
viśeṣatas tu sabhāparvoktena sabhāśobhādarśanārthamitas tato bhramaṇena
tat-tad-aparicayādvastrākuñcanādikaṁ jñeyaṁ tat-tad-viśeṣaṇaṁ ca
jalāntaḥpatana-kirīṭādibhraṁśavya tathā tādṛśasyāpi patanādinā
vrīḍābharasya ca dyotanārtham iti dik \|\|36\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣipan dvāḥsthādīnākrośan
\|\|36\|\|

**\...**

**\|\| 10.75.37 \|\|**

**sthale'bhyagṛhṇād vastrāntaṁ jalaṁ matvā sthale'patat \|**

**jale ca sthalavad bhrāntyā maya-māyā-vimohitaḥ \|\|**

**śrīdhara-svāmī (bhāvārtha-dīpikā) :** tatra sthale vastrāntam
abhyagṛhṇād ākuñcitavān \| kutaḥ? tasmin sthale eva bhrāntyā jalaṁ matvā
jale cāpatat \| kutaḥ? sthalavad-bhrāntyā \|\|37-38\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ākuñcitavān saṅkocitavān
\| tatra hetumāśaṅkate---kuta iti \| bhrāntir api kutas
tatrāha---mayamāyetyādi \|\|37\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** antaḥ-śabdaḥ svarūpe
adho-vastraṁ sarvam evety arthaḥ \| vati-pratyayāl
laukikokti-rītyānadhikārthaḥ \| bhrāntyā sthalavat sthalam eva matvā,
yato mayasya mahā-māyāvino māyayā viparīta-dṛṣṭi-kāriṇyā śilpa-paripāṭyā
viśeṣeṇa nijābhimāna-dhvaṁsanādinā mohitaḥ \| tathā ca sabhā-parvaṇi---

> sphāṭikaṁ sthalam āsādya jalam ity abhiśaṅkayā \|
>
> sva-vastrotkarṣaṇaṁ rājā kṛtavān buddhi-mohitaḥ \|\|
>
> tataḥ sphāṭika-toyāṁ vai sphāṭikāmbuja-śobhitām \|
>
> vāpīṁ matvā sthalam iva sa-vāsāḥ prāpataj jale \|\| \[ma.bhā.
> 2.43.3-4\]

kiṁ ca---

> jale nipatitaṁ dṛṣṭvā kiṅkarā jahasur bhṛśam \|
>
> vāsāṁsi ca śubhāny asmai pradadū rāja-śāsanāt \|\|
>
> tathāgataṁ tu taṁ dṛṣṭvā bhīmaseno mahābalaḥ \|
>
> arjunaś ca yamau cobhau sarve te prāhasaṁs tadā \|\|
>
> nāmarṣayat tatas teṣām avahāsam amarṣaṇaḥ \|
>
> ākāraṁ rakṣamāṇas tu na sa tān samudaikṣata \|\|
>
> punar vasanam utkṣipya pratariṣyann iva sthalam \|
>
> āruroha tataḥ sarve jahasus te punar janāḥ \|\|
>
> dvāraṁ ca vivṛtākāraṁ lalāṭena samāhanat \|
>
> vṛteyaṁ ceti manvāno dvāra-deśād upāramat \|\| \[ma.bhā. 2.43.6-12\]
> ity-ādi \|\|37\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** antaśabdaḥ svarūpe
adhovastram evety arthaḥ \| sthalavat sthalatulye jale yā bhrāntistayā
jale cāpatat yato mayasya māyayā viparītadṛṣṭikāriśilpaparipāṭyā
viśeṣeṇa nijābhimānadhvaṁsanādinā mohitaḥ astu tāvallokapālādimāyā
kiñcāstutarāṁ bhagavanmāyeti taṁ durmāninaṁ prati sopahāso bhāvaḥ tathā
ca sabhāparvaṇi---

> sphāṭikasthalamāsādya jalam ity abhiśaṅkayā \|
>
> sa vastrotkarṣaṇaṁ rājā kṛtavān buddhimohitaḥ \|\|
>
> tataḥ sphāṭikatoyāṁ tāṁ sphāṭikāmbujaśobhitām \|
>
> vāpī matvā sthalam iva savāsāḥ prāpatajjale \|\|

kiṁ ca---

> jale nipatitaṁ dṛṣṭvā kiṅkarā jahasurbhṛśam \|
>
> vāsāṁsi ca śubhānyasmai pradadū rājaśāsanāt \|\|
>
> tathāgatantu taṁ dṛṣṭvā bhīmaseno mahābalaḥ \|
>
> arjunaś ca yamau cobhau sarve te prāhasaṁstadā \|\|
>
> naivāmṛṣyattasteṣām avahāsamamarṣaṇaḥ \|
>
> ākāraṁ lakṣyamāṇantu na sa tān samudaikṣata \|\|
>
> punar vasanamutkṣipya pratariṣyanniva sthalam \|
>
> āroha tataḥ sarve jahasuste punar janāḥ \|\|
>
> dvāraṁ ca vivṛtākārāṁ samāpede punaś ca saḥ \|
>
> vṛteyañceti manvāno dvāradeśādupāramat \|\| ity-ādi \|\|37\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sthale vastrāntam
abhyagṛhṇāt ākuñcitavān tasmin sthala eva jalaṁ matvā tathā jale cāpatat
\| kutaḥ ? tasmin jale'pi sthalavat sthala iva yā bhrāntis tayā sthalaṁ
matvety arthaḥ \| mayasya māyā dveṣṭṛ-jana-vijñāpanī śaktir yā tayā
vimohitaḥ \|\|37\|\|

**\...**

**\|\| 10.75.38 \|\|**

**jahāsa bhīmas taṁ dṛṣṭvā striyo nṛpatayo'pare \|**

**nivāryamāṇā apy aṅga rājñā kṛṣṇānumoditāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ duryodhanam \|\|38\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** apare pāṇḍavānām ātmīyā
nṛpatayaḥ \| yad vā, anye ca
sabhā-parvokta-maya-niyukta-kiṅkarākhya-rākṣasādayaḥ \| śrī-bhīmādīnāṁ
yathā-pūrvaṁ hāse śraiṣṭhyam \| kṛṣṇena hāse sarva-cittākarṣakeṇa
bhagavatānumoditāḥ \| śrī-netrānta-nikuñcanādinā preritā ity arthaḥ \|
aṅgeti śrī-bhagavad-anumodane rājño'pi nivāraṇāśaktyā
hāsa-prauḍhatvānusmaraṇena sahāsa-sambodhanam \|\|38\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** taṁ duryodhanam iti
bhrātṛbhiḥ sāhitye\'pi tasyaiva patanādikamagragāmitvāt apare
pāṇḍavānāmātmīyā nṛpatayaḥ yad vā, anye ca

kiṅkarākhyarākṣasādayaḥ śrī-bhīmādīnāṁ yathāpūrvaṁ hāse śraiṣṭhyaṁ
kṛṣṇena hāse sarvacittākarṣakena bhagavatānumoditāḥ śrīnetrāntasmitādinā

preritā ity arthaḥ \| aṅgeti śrī-bhagavadanumodanena rājño\'pi
nivāraṇāśaktyā hāsaprauḍhatvānusmaraṇena sahāsaṁ sambodhanam \|\|38\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** stry-ādayo'pi jahasuḥ \|
rājñā netreṅgitena mā hasateti nivāryamāṇā api \| kutaḥ ?
kṛṣṇenānumoditāḥ hasateti bhruvā dattānumataya ity arthaḥ \|\|38\|\|

**\...**

**\|\| 10.75.39 \|\|**

**sa vrīḍito'vāg-vadano ruṣā jvalan**

**niṣkramya tūṣṇīṁ prayayau gajāhvayam \|**

**hā-heti śabdaḥ sumahān abhūt satām**

**ajāta-śatrur vimanā ivābhavat \|**

**babhūva tūṣṇīṁ bhagavān bhuvo bharaṁ**

**samujjihīrṣur bhramati sma yad-dṛśā \|\|**

**śrīdhara-svāmī (bhāvārtha-dīpikā) :** bhuvo bharaṁ bhāraṁ jihīrṣur iti
\| adya sampāditena kalaha-bījena kurūṇāṁ saṁhāraṁ kariṣyāmīti matveti
\| kiṁ ca, yasya dṛśā dṛṣṭi-mātreṇa duryodhano bhramati sma bhrāntiṁ
prāpa \| maya-māyā tu nimitta-mātram \| sa bhū-bhāra-haraṇa-bījaṁ
duryodhanasya bhramaṁ bhīmādi-hāsyena ca tasya parābhavaṁ vidhāya tūṣṇīm
āsīd ity arthaḥ \|\|39\|\|

iti śrīmad-bhāgavate daśama-skandhe śrīdhara-svāmi-viracitāyāṁ
bhāvārthadīpinyāṁ pañcasaptatitamo\'dhyāyaḥ \|\|75\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa duryodhanaḥ \|
bījahetum āha---kiṁ ceti \| yasya kṛṣṇasya \| sa kṛṣṇaḥ \| tasya
duryodhanasya \| ity artha iti---bhīmaṁ hāsyāsta vāritavān duryodhanaṁ
ca na sāṁtvitavāniti bhāvaḥ \|\|39\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa duryodhanaḥ \| tūṣṇīṁ
niṣkramya sabhāyā niḥsṛtya \| tatra hetuḥ---vrīḍita ity-ādi \|
vrīḍitatvād evāvāgvadano'dhomukhaḥ san \| kiṁ ca, ruṣeti prasabhaṁ
śrī-yudhiṣṭhireṇa bhṛtyādi-dvārā \| kiṁ vā, tad-bhrātṛbhir
anunīyamāno'pi haṭhād yayau \| hāheti mahā-duṣṭāt tasmād aniṣṭa-śaṅkayā
\| ajāta-śatrur iti tasminn api svato dveṣābhāvaḥ sūcitaḥ \| ataḥ
sahaja-kṛpayā vimanā iva īṣad duḥkhita-citto'bhūt \| yad vā, iveti
śrī-kṛṣṇa-prasādāt sarva-maṅgalaṁ bhāvīty anusandhānena tattvato
vaimanasyābhāvāt tūṣṇīṁ babhūva \| nijābhīṣṭa-siddheḥ \| abhīṣṭam
evāha---bhuva iti \| tatraiva hetuḥ---bhagavān duṣṭa-saṁhāreṇa
śiṣṭa-pālanena ca sva-bhakti-vistāraṇāyāśeṣaiśvarya prakaṭanārtham
avatīrṇaḥ sākṣāt parameśvaraḥ \| yad vā, bhagavān sarvajñaḥ
pāṇḍavādi-duḥkha-bījaṁ jānann api tūṣṇīṁ babhūva \| tatra hetuḥ---bhuva
iti \| yad vā, sarva-śaktimān \| ata evoccair bhramati sma, anyathā
maya-māyāyās tādṛśa-śakty-asambhavād iti \|\|39\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** arvāgvadano\'dhomukhaḥ hāheti
mahāduṣṭāttasmādaniṣṭaśaṅkayā ajātaśatrutvādrājā tu sahajakṛpayā vimanā
ivābhūt īṣadduḥkhito\'bhūt babhūvetyardhakaṁ tūṣṇīṁ babhūva
nijābhīṣṭasiddheḥ abhīṣṭam evāha---bhuva iti \| atra jihīrṣuruccair iti
pāṭhaḥ ṭīkāsammataḥ samujjihīrṣur iti pāṭho bahutra \|\|39\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhuvo bhāraṁ hartum
icchuḥ kalaha-bījotthāpanād iti bhāvaḥ \| yasya dṛśā dṛṣṭi-mātreṇaiva
duryodhano bhramati sma \| mayamāyā tu nimitta-mātram iti bhāvaḥ
\|\|39\|\|

**\...**

**\|\| 10.75.40 \|\|**

**etat te'bhihitaṁ rājan yat pṛṣṭo'ham iha tvayā \|\|**

**suyodhanasya daurātmyaṁ rājasūye mahā-kratau**

**śrīdhara-svāmī (bhāvārtha-dīpikā) :**

iti śrīmad-bhāgavate mahā-purāṇe daśama-skandhe uttarārdhe
śrīdhara-svāmi-viracitāyāṁ bhāvārtha-dīpikāyām pañcasaptatitamo\'dhyāyaḥ
\|\|75\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yattvayā duryodhanasya
daurātmyamuddiśyeti śeṣaḥ \| ahaṁ pṛṣṭa etad iti yojyam \|\|40\|\|

iti śrīmad-bhāgavata-bhāvārtha-dīpikā-prakāśe daśama-skandhottarārdhe
pañcasaptatitamo\'dhyāyaḥ \|\|75\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

iti śrīnātha-cakravarti-pāda-viracitāyāṁ caitanya-mañjūṣāyāṁ

pañcasaptatitamo\'dhyāyaḥ \|\|75\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yad duryodhanasya
duḥkha-kāraṇam iha sabhā-madhye'haṁ pṛṣṭaḥ \| yad vā, iha gaṅgā-tīre
etat te'bhihitaṁ mayā, ato'trānyathātvaṁ nāsti, kāraṇāntaraṁ ca na
mantavyam iti bhāvaḥ \| tad eva vivṛṇoti---duryodhanasyeti \| mahākratāv
api daurātmyaṁ duṣṭa-cittatvam eva na ca kenāpi kṛtaṁ tad avamānādikam
anyat kiñcid ity arthaḥ \| tatraiva hetuṁ sūcayati---suṣṭhu yudhyata iti
tathā tasyeti \| mahā-vīrābhimānād iti he rājann iti ca
sarva-sadguṇavatā tvayā tac ca budhyata eveti bhāvaḥ \|\|40\|\|

iti śrīmad-bhāgavate mahā-purāṇe daśama-skandhe uttarārddhe
śrī-śrīla-sanātana-gosvāmi-pāda-kṛtāyāṁ śrī-bṛhad-vaiṣṇavopaṇyāṁ
daśama-ṭippaṇyāṁ pañcasaptatitamo\'dhyāyaḥ \|\|75\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rājasūya iti tadanta ity
arthaḥ \|\|40\|\|

iti śrīmad-bhāgavate mahā-purāṇe daśama-skandhe
śrīmaj-jīva-gosvāmi-kṛtavaiṣṇava-toṣiṇyāṁ pañcasaptatitamo\'dhyāyaḥ
\|\|75\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** yasyāṁ pūrvoktāyāṁ śriyām
\|\|40\|\|

iti śrīmad-bhāgavate daśama-skandhīye

śrīmaj-jīva-gosvāmi-kṛta-krama-sandarbhe

pañcasaptatitamo\'dhyāyaḥ \|\|75\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-bṛhat-krama-sandarbhe

pañcasaptatitamo\'dhyāyaḥ \|\|75\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasya dṛśā
dṛṣṭimātreṇaiva duryodhano bhramati sma mayamāyā tu nimitta-mātram iti
bhāvaḥ \|\|40\|\|

iti sārārtha-darśinyāṁ harṣiṇyāṁ bhakta-cetasām \|

pañcasaptatitamo\'dhyāyo daśame\'jani saṅgataḥ \|\|75\|\|

**\...**

(10.76)

## atha ṣaṭsaptatitamo\'dhyāyaḥ

### śālvasya yadubhiḥ saha yuddham \| 

**\|\| 10.76.1 \|\|**

**śrī-śuka uvāca---**

**athānyad api kṛṣṇasya śṛṇu karmādbhutaṁ nṛpa \|**

**krīḍā-nara-śarīrasya yathā saubha-patir hataḥ \|\|**

**śrīdhara-svāmī (bhāvārtha-dīpikā) :**

tataḥ ṣaṭ-saptatitame vṛṣṇi-śālva-mahā-mṛdhe \|

dyumad-gadā-prahāreṇa raṇāt pradyumna-nirgamaḥ \|\|

saṁpādya dharma-rājasya rājasūya-mahodayam \|

nihatya saubha-rājādīn athopāramad acyutaḥ \|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tato*
mahābhārata-bīja-vapanottaram \| *atha* saubha-rājādi-vadhottaram \|
**atha** yudhiṣṭhira-rājasūyānantaram \|\|1\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atha** ānantarye, tadānīm
evendraprasthāc chrī-dvārakām āgatena śrī-bhagavatā sākṣāt tasya vadhāt,
tac cāgre vyaktaṁ bhāvi \| **adbhutatve** hetuḥ krīḍā-mayaṁ
**nara-śarīraṁ** manuṣyākāro yasya tasya, tena
vicitra-madhura-krīḍā-vistāraṇād ity arthaḥ \| yataḥ kṛṣṇasya
jagac-cittākarṣaka-līlasya \| he **nṛpa** ! iti tac-chravaṇe
sarva-loka-pālakas tvam eva yogya iti bhāvaḥ \| kiṁ tad ? ity apekṣāyām
āha---**yathā** iti \| yena prakāreṇa **hatas** tat-prakāraṁ karma \|
kiṁ vā, yathā yat saubhasya patir iti kṛṣṇa-vadhyatvaṁ sūcitam \|
tatropadaddhāta kathām āha---**śṛṇv** iti \|\|1\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha** ānantarye, tadānīm
evendraprasthāc chrī-dvārakām āgatena bhagavatā sālvasya vadhāt tac
cāgre vyaktaṁ bhāvi \| **adbhutatve** hetuḥ **krīḍā**-mayaṁ
**nara-śarīraṁ** prasiddha-manuṣyākāro vigraho yasya tasya, tena
vicitra-madhura-krīḍā-vistāraṇād ity arthaḥ \| kiṁ tad ? ity apekṣāyām
āha---**yathā** iti \| yena prakāreṇa **hataḥ,** tat-prakārakaṁ karma
\|\|1\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ṣaṭsaptatitame sālve rudra-prāpte raṇe varam \|

kurvati dyumataḥ śastrādy-uktaṁ pradyumna-niṣkramaḥ \|\|1\|\|

krīḍā-pradhānaś cāsau nara-śarīraś ceti śāka-pārthivādiḥ \|\|1-4\|\|

**\...**

**\|\| 10.76.2 \|\|**

**śiśupāla-sakhaḥ śālvo rukmiṇy-udvāha āgataḥ \|**

**yadubhir nirjitaḥ saṅkhye jarāsandhādayas tathā \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tathā nirjitāḥ** \|\|2-3\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śiśupālasya sakhā** iti \|
jarāsandhādibhyo\'pi tasya dveṣa-viśeṣaś ca \|\|2\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : saṅkhye** yuddhe \| tasya kā
vārtā ? **jarāsandhādayo**\'pīty arthaḥ \|\|2\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.3 \|\|**

**śālvaḥ pratijñām akaroc chṛṇvatāṁ sarva-bhūbhujām \|**

**ayādavāṁ kṣmāṁ kariṣye pauruṣaṁ mama paśyata \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva **pratijñām
akarot** \| anādare ṣaṣṭhī, aśakye\'rthe pratijñā nocitety-ādikaṁ teṣāṁ
vākyam anādṛtyety arthaḥ \|\|3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpi **pratijñām akarot**
\| anādare ṣaṣṭhī, aśakye\'rthe pratijñā nociteti teṣāṁ vākyam
anādṛtyety arthaḥ \| yad vā, śṛṇvatsv ity arthaḥ \| tataś ca pratijñāyā
dārḍhyaṁ bodhayati\|\|3\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.4 \|\|**

**iti mūḍhaḥ pratijñāya devaṁ paśupatiṁ prabhum \|**

**ārādhayāmāsa nṛpaḥ pāṁśu-muṣṭiṁ sakṛd grasan \|\|**

**śrīdhara-svāmī (bhāvārtha-dīpikā) :** pratyahaṁ **sakṛt**
**pāṁśu-muṣṭim** ekāṁ **grasan** bhakṣayan \|\|4\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** ukta-rītyā \|
**pāṁsur** dhuliḥ, pāṁsur dhūlau ca sasyārtha-cira-sañcita-gomaye iti
medinī \|\|4\|\|

[------------------------------------------------------------------------------------------------------------------]{dir="rtl"}

**śrīnātha-cakravartī (caitanya-mata-mañjuṣā)** : na vyākhyātam

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva **devaṁ**
nijeṣṭa-daivataṁ daityānām ārādhyaṁ vā **ārādhayāmāsa** \| **paśupatim**
iti śleṣeṇa paśu-tulyānām api janānāṁ pālakatvena
parama-dayālutva-jñānād iti sūcitam \| ayam ārādhane hetuḥ \| kiṁ ca,
**prabhum** āśv abhīṣṭa-dāna-samartham \| **nṛpaḥ**
sukha-bhoga-yogyo\'pīty arthaḥ \|\|4\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ity** etat pratijñāya yato
**mūḍhaḥ** nirbuddhiḥ śrī-kṛṣṇa-nāthānām anyato
(glā)hāny-abhāvānanusandhānāt \| tam eva katham **ārādhayāmāsa** ity
atra yogya-padāny evopanyasyati---**devaṁ** nijeṣṭa-daivataṁ **paśūnāṁ**
sva-sadṛśānāṁ tu pramathānāṁ **patiṁ** **prabhum** āśv
abhīṣṭa-dāna-samarthaṁ ceti \| **nṛpaḥ** sukha-bhoga-yogyo\'pīty arthaḥ
\| **pāṁsv** iti yogyam eva tasya pramathatas tad-bhojanam ity
upahāsa-vyañjanā \|\|4\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** tam eva katham ārādhayāmāsa ? ity
atra yogya-padāny evopanyasyati---**devaṁ** nijeṣṭa-daivataṁ **paśūnāṁ**
sadṛśaṁ pramathānāṁ **patiṁ** **prabhum** āśv abhīṣṭārtha-dāna-samarthaṁ
ceti \|\|4\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.76.5 \|\|**

**saṁvatsarānte bhagavān āśutoṣa umā-patiḥ \|**

**vareṇa cchandayāmāsa śālvaṁ śaraṇam āgatam \|\|**

**śrīdhara-svāmī (bhāvārtha-dīpikā) : saṁvatsarānta** iti \|
**āśutoṣo**'pi **bhagavān umā-patiḥ** śrī-kṛṣṇa-vidviṣi śālve varasya
vaiphalyaṁ manyamāno na śīghraṁ prādurabhūt \| tasyātinirbandham ālakṣya
**saṁvatsarānte** ca **vareṇa chandayāmāsa** icchāṁ kāritavān \"varaṁ
vṛṇīṣva\" ity uvācety arthaḥ \|\|5\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha*
iti---kṛṣṇa-dviṣi vara-dānānaucitye\'pi bhaktābhīṣṭadatvāt taṁ varārthaṁ
prerayāmāseti bhāvaḥ \|\|5\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān** sarvajño
deya-tad-iṣṭa-varasya vaiphalyaṁ jānann apīty arthaḥ \| kiṁ ca, **umā**
śrī-bhagavad-bhaktā pārvatī, tasyāḥ **patir** api **chandayāmāsa** \|
kutaḥ? **śaraṇam āgataṁ** mahā-duṣkara-vratena prapannam ity arthaḥ \|
anyathā śaraṇāgatopekṣā-doṣa-prasaktiḥ karma-vaiyarthyāpattiś ca \|
**vareṇa** chandanaṁ cāntaḥ-santoṣābhāvād
apratyakṣībhūtenākāśa-vāṇyaiveti jñeyam, āvirbhāvādy-anukteḥ \|\|5\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhagavān** iti
vara-vaiphalya-jñāne kāraṇam, ata eva tādṛśa-**vareṇa** api
**chandayāmāsa** \| ata **umāyā** māyāṁśatvāt **patir** iti
vañcanābhiprāyeṇa \| nanu tarhy anāgamanam evocitaṁ ?
tatrāha---**śaraṇam āgatam,** anyathā śaraṇāgatopekṣā loke pravartateti
śaṅkayeti bhāvaḥ \| atra sāmānyato yat tasya paśupatitvaṁ tac
chmaśāna-vāsādinaiva tādṛśa-saṅgena nija-gopanāyaiva dattātreyasya
stry-ādi-saṅgavat yac ca bhagavad-virodhibhyo\'pi vara-pradānaṁ tat
punas tān utsāhya bala-sahāyādi-sampādane na yogyāṁś ca kṛtvā
śrī-bhagavad-atyabhīṣṭa-yuddhādi-līlāyāṁ pravartanāyeti vāstavaṁ jñeyam
\|\|5\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** **bhagavān** iti
vara-vaiphalya-jñāne kāraṇam \| ata eva tādṛśa-**vareṇa** api
**chandayāmāsa** \| nanu tarhy anāgamanam evocitaṁ ? tatrāha---**śaraṇam
āgatam**, anyathā śaraṇāgatopekṣā loke pravarteteti śaṅkayeti bhāvaḥ
\|\|5-33\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : vareṇa** ditsitena
**chandayāmāsa** vaśīcakre, abhiprāya-vaśo chandaḥ ity amaraḥ
\|\|5-6\|\|

**\...**

**\|\| 10.76.6 \|\|**

**devāsura-manuṣyāṇāṁ gandharvoraga-rakṣasām \|**

**abhedyaṁ kāmagaṁ vavre sa yānaṁ vṛṣṇi-bhīṣaṇam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** śālvaḥ \| **yānaṁ**
gamanavat puram, yānaṁ vāhanam uddiṣṭaṁ yānaṁ gamanavat puram iti
dharaṇiḥ \| **abhedyam** ihākāra-vācyena vāsudevena bhedyam iti
vāco\'bhiprāyaḥ \| ata eva tat kṛṣṇa-hasteritayā vicūrṇitaṁ papāta toye
gadayā sahasradhā \[bhā.pu. 10.77.34\] ity uktyā virodho neti \|\|6\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kāmagaṁ** svecchayā bhūmau
jale girau viyaty api gacchatīti tathā tat, **yānaṁ** ratham \| **sa**
sālvo **vṛṣṇīnāṁ bhīṣaṇaṁ** bhayaṅkaram eva, na tu ghātakam iti \|
śrī-śivenaivāntas tathā-preraṇād iti jñeyam \|\|6\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva **vṛṣṇīnāṁ bhīṣaṇam**
eva **vavre,** na tu ghātakam iti śrī-śivenāntas tathā preraṇād iti
bhāvaḥ \|\|6\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : saubhaṁ** saubha-saṁjñam
\|\|6\|\|

**\...**

**\|\| 10.76.7 \|\|**

**tatheti giriśādiṣṭo mayaḥ para-puraṁ-jayaḥ \|**

**puraṁ nirmāya śālvāya prādāt saubham ayas-mayam \|\|**

**śrīdhara-svāmī (bhāvārtha-dīpikā) : tatheti** pratijñāya
**giriśenādiṣṭo'yas-mayaṁ** loha-mayaṁ **puraṁ saubha-saṁjñaṁ nirmāya**
racayitvā **prādāt** \|\|7\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ayasmayādīni chandasi
\[pā. 1.4.20\] iti pāṇiniḥ \|\|7\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : girau** kailāse **śete**
niścalatayā vasatīti tathā, tena **ādiṣṭa** ity ākāśa-vāṇyaiva mayaṁ
praty ādeśa iti \| tathā **pareṣāṁ** śatrūṇāṁ **puraṁ jayatīti** tathā
saḥ, iti saubhasyāpi tādṛśatvaṁ sūcitam \| **puram** iti
śrī-rudrājñādareṇa daitya-pakṣa-pātena ca daitya-śilpinā mayena
tad-aśeṣa-sainyādy-ādhāratayā puravat yānasyaiva nirmāṇāt \| ata eva
**pra**karṣeṇa śrī-giriśādiṣṭād apy utkṛṣṭatayā **adāt** \|\|7\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : parapurañjaya** iti \|
saubha-sadṛśa-purādi-nirmāṇamayyā māyayeti śeṣaḥ \| **puraṁ** tad-ākāraṁ
mahā-rathaṁ **pra**karṣeṇa daitya-pakṣatvād utkṛṣṭayā **adāt** \|\|7\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : ayasmayaṁ** lohamayam
\|\|7\|\|

**\...**

**\|\| 10.76.8 \|\|**

**sa labdhvā kāmagaṁ yānaṁ tamo-dhāma durāsadam \|**

**yayau dvāravatīṁ śālvo vairaṁ vṛṣṇi-kṛtaṁ smaran \|\|**

**śrīdhara-svāmī (bhāvārtha-dīpikā) : tamaso**'ndhakārasya **dhāma**
āśrayam \| anyair **durāsadaṁ** duṣprāpyam \|\|8\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** śālvaḥ \|
**tamo-dhāma** nīla-raśmi-puñjātmakatvāt \| **vṛṣṇi-kṛtaṁ**
rukmiṇī-vivāhādiṣu jātam \|\|8\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sa** mahā-duṣṭatvena
prasiddhaḥ \| anyat tair vyākhyātam \| yad vā, **tamodhāmatvād** eva
**durāsadam** astrādy-anatikramyaṁ cakṣuṣādṛśyam iti vā \|\|8\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tamodhāmatvād** eva
**durāsadaṁ** cakṣuṣā\'py agamyam \| atra **vṛṣṇi-kṛtaṁ** kṛṣṇa-kṛtam
iti pāṭha-dvayam \|\|8\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.9 \|\|**

**nirudhya senayā śālvo mahatyā bharatarṣabha \|**

**purīṁ babhañjopavanān udyānāni ca sarvaśaḥ \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : purīṁ** śrī-dvārakāṁ
**niruddhya** sarvato bahir āvṛtya \| iti mahā-vismayāt
sambodhayati---**bharatarṣabha** iti \| yad vā, aniṣṭāśaṅkinaṁ tam
āśvāsayati \| mahā-vaṁśya-śreṣṭhena tvayā śrī-bhagavan-māhātmyaṁ jñāyata
eveti kāpi śaṅkā kāryeti bhāvaḥ \| **babhañja** bhaṅktum aicchat
\|\|9\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : niruddhyeti** trikam \| tatra
vihārān sa \[10b\] ity antam ekaṁ vākyaṁ \| diśa \[11b\] ity antaṁ tv
anyat \| **purīṁ** śrī-dvārakāṁ **niruddhya** sarvato bahir āvṛtya iti
mahā-vismayāt sambodhayati---**bharatarṣabha** iti \| yad vā,
aniṣṭāśaṅkinaṁ tam āśvāsayati mahā-vaṁśa-śreṣṭhatvena tvayā
śrī-bhagavan-māhātmyaṁ jñāyata eveti kāpi śaṅkā na kāryeti bhāvaḥ \|
**babhañja** bhaṅkum udyatavān \| vartamāna-sāmīpye vartamānavad vā
\|\|9\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.10 \|\|**

**sa-gopurāṇi dvārāṇi prāsādāṭṭāla-tolikāḥ \|**

**vihārān sa vimānāgryān nipetuḥ śastra-vṛṣṭayaḥ \|\|**

**śrīdhara-svāmī (bhāvārtha-dīpikā) : prāsādā** gṛhāḥ \| **aṭṭālās**
tad-upari-gṛhāḥ \| **tolikās** tat-paryanta-kuḍyāni, tāḥ \| **vihārān**
krīḍā-sthānāni ca sa **babhañja** \| kiṁ ca, **vimānāgryāt** tasmāc
**chastra-vṛṣṭy**-ādayaḥ **petuḥ** \|\|10\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad-upari* prāsādopari\|
*tat-paryantam* aṭṭālikā-paryantam \| **sa** śālvaḥ \| na kevalaṁ sa eva
**babhañja**, api tu tasmān mahādeva-prasāda-labdha-vimānād apīty
āha---*kiṁ ca* iti \|\|10\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : gopurāṇi** puryā bahir
**dvārāṇi** tat-sahitāni, dvārāṇy anyāni, bhañjanārtham eva **ni**tarāṁ
nairantaryādinā **petuḥ** \|\|10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gopurāṇi** puryā bahir
**dvārāṇi** tat-sahitāni dvārāṇy anyāni bhañjanārtham eva **ni**tarāṁ
nairantaryādinā **petuḥ** \|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : tolikā** bhittiḥ \|
**vihārān** krīḍā-sthānāni \| **sa** sālvaḥ \| tataś ca
**vimāna**-śreṣṭhāt saubhāt \|\|10\|\|

**\...**

**\|\| 10.76.11 \|\|**

**śilā-drumāś cāśanayaḥ sarpā āsāra-śarkarāḥ \|**

**pracaṇḍaś cakravāto'bhūd rajasācchāditā diśaḥ \|\|**

**śrīdhara-svāmī (bhāvārtha-dīpikā) : āsāra-śarkarā** dhārā-saṁpāta-vaj
jalopalāḥ[^9] \|\|11\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *jalopalāḥ* karakāḥ
\|\|11\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pracaṇḍaś** cāsau
**cakra-vātaś** ca vātyā vimānāgryād evābhūt \| sa-visarga-pāṭhe
pāṭhāntare\'pi sa evārthaḥ \| **rajasā** cakravāta-bhareṇa tad-vimānād
eva nipatitena vā \|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pracaṇḍaś** cāsau
**cakravātaś** ca vātyā vimānārtham eva **ni**tarāṁ nairantaryādinā
**petuḥ** \| pracaṇḍaś cāsau cakravātaś ca vātyā vimānāgryād evābhūt
śīghra-bhramaṇorjityāt **rajasā** cakravāta-[bhake]{.mark} \|\|11\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.12 \|\|**

**ity ardyamānā saubhena kṛṣṇasya nagarī bhṛśam \|**

**nābhyapadyata śaṁ rājaṁs tri-pureṇa yathā mahī \|\|**

**śrīdhara-svāmī (bhāvārtha-dīpikā) : śaṁ** sukhaṁ **nābhyapadyata**
\|\|12\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : saubhena** tat-saṁjña-pureṇa
tatratya-śālvena ca \|\|12-14\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhṛśam ardyamānā**
śastra-vṛṣṭy-ādibhir hiṁsyamānā[^10] satī kṛṣṇasya paramānanda-ghanasya,
ataḥ paramānandamayy api **nagarī** **śaṁ** na **abhito\'padyata** lebhe
\| nanv etad asambhāvyam iva ? tatrāha---**tripureṇa** arditā **mahī**
sarvā yathā śaṁ nābhyapadyata tadvad iti \| tripura-dāhādinā pūrvaṁ
yathā śrī-rudrasya māhātmyaṁ śrī-bhagavatā vistāritam, tathādhunāpi
tad-arthaṁ tad-icchayaiveti bhāvaḥ \| tac ca tvayā budhyata evety
āha---he

**rājann** iti \| yad vā, mahī tripureṇa yathārditā, tathārdyamānāpi śaṁ
nābhyapadyata kim, kākvā \| api tv abhyapadyataiva, yataḥ kṛṣṇasya \|
anyat samānām \|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhṛśam ardyamānā** hiṁsyamānā
śrī-**kṛṣṇasya** purīti sāścarya-duḥkha-vacanaṁ tasya durbodha-līlasya
tādṛśy eveccheti bhāvaḥ \|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.13 \|\|**

**pradyumno bhagavān vīkṣya bādhyamānā nijāḥ prajāḥ \|**

**mā bhaiṣṭety abhyadhād**[^11] **vīro rathārūḍho mahā-yaśāḥ**[^12]
**\|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bādhyamānā** bādhitum
ārabhyamāṇā **vīkṣya** ālakṣya \"**mā bhaiṣṭa**\" iti **prajā** āśvāsya
**abhyayād** abhimukhaṁ gataḥ \| \"abhyadhād\" iti pāṭhe
pāṭhāntare\'bravīt \| yato **bhagavān** sarva-śakti-yuktaḥ, ato
**vīro**\'bhaya-dānādau samarthaḥ \| kiṁ ca, **mahāratho**
yodha-varga-śreṣṭhaḥ \| pāṭhāntara-pakṣe\'pi niryayāv iti jñeyam eva
\|\|13\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bādhyamānā** bādhitum
ārabhyamāṇāḥ \"**mā bhaiṣṭa**\" ity **abhyadhāt** abravīt yato
**bhagavān** svayaṁ bhagavata eva tṛtīya-vyūhaḥ \| tathā laukika-līlayā
ca **vīraḥ** śūraḥ \| tatrāpi **mahārathaḥ** yodha-varga-śreṣṭhaḥ tat
kim idam āścaryaṁ ? kintu tādṛśa-kṣudrair api līlā-kautukam iti bhāvaḥ
\|\|13\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : pradyumno bhagavān vīkṣya**
iti \"yuddhārthaṁ balabhadre nirjigamiṣati sati vayam eva śālvaṁ
vadhiṣyāmaḥ \| tvayā tu sukhenātraiva stheyam\" ity uktvā sāmbādibhiḥ
saha pradyumna eva nirjagāmeti jñeyam \|\|13-16\|\|

**\...**

**\|\| 10.76.14-15 \|\|**

**sātyakiś cārudeṣṇaś ca sāmbo'krūraḥ sahānujaḥ \|**

**hārdikyo bhānuvindaś ca gadaś ca śuka-sāraṇau \|\|**

**apare ca maheṣvāsā ratha-yūthapa-yūthapāḥ \|**

**niryayur daṁśitā guptā rathebhāśva-padātibhiḥ \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : cārudeṣṇaḥ**
śrī-pradyumnānujaḥ, **akrūrānujā** āsaṅga-sārameyādayaś caturdaśa,
**bhānuvindaḥ** śrī-satyabhāmā-putro bhānur eva, **śukaḥ sāraṇaḥ**
śrī-rohiṇī-sutau, **ca**-kārāḥ sarveṣāṁ niryāṇe prādhānyāpekṣayā \|
apare ca śrī-bhagavat-putra-bhrātr-ādayaḥ \| **mahān** sarvataḥ
śreṣṭhatara **iṣvāso** yeṣāṁ te \| ato **rathānāṁ** **yūthāni pānti**
ye, teṣām api **yūthapāḥ**, yādava-vīra-varga-mukhyatamā ity arthaḥ \|
**daṁśitāḥ** sannaddhā **rathādibhir** **guptāś** ca **niryayuḥ** \|
purād iti purī-rakṣaṇārthaṁ śrī-baladeva-vasudevograsenādayo\'pi te
cāsann iti jñeyam\| rathādīnāṁ yathā-pūrvaṁ senāṅgatve gupta-sādhanatve
ca śraiṣṭhyam \|\|14-15\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sātyakir** iti yugmakam \|
**cārudeṣṇaḥ** pradyumnānujaḥ \| **akrūrānujāḥ** āsaṅga-sārameyādayaś
caturdaśa \| **bhānuvindaḥ** śrī-satyabhāmā-jyeṣṭha-putro bhānur eva \|
**śukaḥ** kaścit **sāraṇaḥ** śrī-rohiṇī-sutaḥ \| **ca**-kārāt sarveṣāṁ
niryāṇe prādhānyāpekṣayā purī-rakṣārthaṁ
śrī-baladeva-vasudevograsenādayo\'bhyantara evāsann iti jñeyam \|
rathādīnāṁ yathā-pūrvaṁ senāṅgatve gupti-sādhanatve ca śraiṣṭhyam
\|\|14-15\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.16 \|\|**

**tataḥ pravavṛte yuddhaṁ śālvānāṁ yadubhiḥ saha \|**

**yathāsurāṇāṁ vibudhais tumulaṁ loma-harṣaṇam \|\|**

**śrīdhara-svāmī (bhāvārtha-dīpikā) : tumulaṁ** vyākulam \|
**loma-harṣaṇaṁ** raudram \|\|16\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tataḥ** purāt
pradyumna-nirgamanottaram \|\|16\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sālvānām, yad vā,
sālvasya tadīyānāṁ cety arthaḥ \| sālvadeśodbhavānāṁ yatheti
suprasiddhadevāsuramahāyuddhopamayā mahattvam\| yad vā, kākvā
tato\'pyādhikyaṁ sūcayati \| tadevāha---tumulam iti viśeṣaṇābhyām
\|\|16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sālvānāṁ** sālva-deśodbhavānāṁ
\| yad vā, sālvasya tadīyānāṁ cety arthaḥ \|\|16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.17-18 \|\|**

**tāś ca saubha-pater māyā divyāstrai rukmiṇī-sutaḥ \|**

**kṣaṇena nāśayāmāsa naiśaṁ tama ivoṣṇa-guḥ \|\|**

**vivyādha pañca-viṁśatyā svarṇa-puṅkhair ayo-mukhaiḥ \|**

**śālvasya dhvajinī-pālaṁ śaraiḥ sannata-parvabhiḥ \|\|**

**śrīdhara-svāmī (bhāvārtha-dīpikā) : naiśaṁ** niśi bhavaṁ \| **tama
uṣṇa-guḥ** sūrya iva \|\|17\|\| kiṁ ca, vivyādheti \| **svarṇa**-mayāni
**puṅkhāni** pṛṣṭha-prāntā yeṣāṁ taiḥ \| **ayo** lohaṁ tan-mayāni
**mukhāny** agrāṇi yeṣāṁ taiḥ \| dhvajinī-pālaṁ senānyam \| sannatāni
nimnāni parvāṇi granthayo yeṣāṁ taiḥ \|\|18\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāḥ**
śilā-druma-varṣaṇādi-rūpāḥ \| **uṣṇā gāvaḥ** kiraṇā tumulaṁ yasya sa
tathā \|\|17\|\| māyā vināśya yuddhaṁ cakāra ity āha---*kiṁ ca* iti
\|\|18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tāḥ** pūrvoktāḥ
śastra-vṛṣṭy-ādi-nipāta-lakṣaṇāḥ sarva-mahiṣī-varga-jyeṣṭhāyāḥ[^13]
sutaḥ jyeṣṭha-putra iti māhātmya-bharaḥ sūcitaḥ \| ataḥ **kṣaṇena**
sadya eva **nāśayāmāsa** \| **naiśam** iti dṛṣṭāntena nirgama-mātreṇa
anāyāsena yugapad aśeṣa-māyā-nāśanaṁ dyotayati \| svarṇa-puṅkhair
ity-ādi-viśeṣaṇaiḥ śarāṇāṁ gāḍha-vedhakatvam uktam \|\|17-18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : rukmiṇyāḥ**
śrī-mahiṣī-varga-śreṣṭhāyāḥ **sutaḥ** jyeṣṭha-putra iti māhātmya-bharaḥ
sūcitaḥ \|\|17\|\| **svarṇa-puṅkhair** ity-ādi-viśeṣaṇaiḥ śarāṇāṁ
gāḍha-vedhakatvaṁ sūcitam \|\|18\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : naiśaṁ** niśā-bhavam \|
**uṣṇaguḥ** sūryaḥ \|\|17\|\| **dhvajinī-pālaṁ** senānyaṁ **sannatāni**
nimnāni **parvāṇi** granthayo yeṣāṁ taiḥ \|\|18\|\|

**\...**

**\|\| 10.76.19 \|\|**

**śatenā**[^14]**tāḍayac chālvam ekaikenāsya sainikān \|**

**daśabhir daśabhir netṝn vāhanāni tribhis tribhiḥ \|\|**

**śrīdhara-svāmī (bhāvārtha-dīpikā) : sainikān** bhaṭān \| **netṝn**
sārathīn \|\|19\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ekaikena** iti pratyekam
ekenaikena śareṇety arthaḥ \| evam agre\'pi \| vāhanāni dhvajinī-pālaṁ
sālvādīnām aśvādīn \|\|19\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ekaikena** iti pratyekam
ekaikena śareṇety arthaḥ \| evam agre\'pi \|\|19\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : netṝn** sārathīn \|\|19\|\|

**\...**

**\|\| 10.76.20 \|\|**

**tad adbhutaṁ mahat karma pradyumnasya mahātmanaḥ \|**

**dṛṣṭvā taṁ pūjayāmāsuḥ sarve sva-para-sainikāḥ \|\|**

**śrīdhara-svāmī (bhāvārtha-dīpikā) : sva-para-senayor** vartamānāḥ
**sarve** pūjayāmāsuḥ saṁmānitavantaḥ \|\|20\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tac** chālvādi-tāḍana-rūpam
\| **taṁ** pradyumnam \|\|20\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : adbhutaṁ** lokātītam \| ato
**mahat** sarvataḥ śreṣṭham \| yad vā, mahad adbhutaṁ paramāścaryam,
kṣaṇenaiva tādṛśa-sarva-māyā-nāśanāt, tathā dhvajinī-pālādīnāṁ sarveṣāṁ
śarair yugapat tathā-praharaṇāc ca \| tac ca tasya yuktam evety
āha---**mahātmano** \'paricchinna-śakter ity arthaḥ \|\|20\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : adbhutaṁ** lokātītam ato
**mahat** sarvataḥ śreṣṭhaṁ \| tac ca tasya nātyadbhutam ity
āha---**mahātmanaḥ** aparicchinna-śakter ity arthaḥ \|\|20\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : tat** saubham \|\|20-23\|\|

**\...**

**\|\| 10.76.21-22 \|\|**

**bahu-rūpaika-rūpaṁ tad dṛśyate na ca dṛśyate \|**

**māyā-mayaṁ maya-kṛtaṁ durvibhāvyaṁ parair abhūt \|\|**

**kvacid bhūmau kvacid vyomni giri-mūrdhni jale kvacit \|**

**alāta-cakra-vad bhrāmyat saubhaṁ tad duravasthitam \|\|**

**śrīdhara-svāmī (bhāvārtha-dīpikā) :** kadācid **bahu-rūpaṁ,** kadācid
eka-rūpaṁ, kvacin **na dṛśyate** \| evaṁ **durvibhāvyaṁ** durvitarkyam
**abhūt** \|\|21\|\| kiṁ ca, kvacid iti \| evaṁ tad duravasthitam
anavasthitaṁ cābhūt \|\|22\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tat** puram \|\|21\|\| tat
pura-gatam anyad adbhutam āha---kiṁ ceti \| **tat** puram \|\|22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca
śrī-pradyumna-bhayāt tat saubham alakṣyam asthiraṁ cābhūd ity
āha---**bahv** iti dvābhyām \| **bahūni rūpāṇi** varṇā ākārā vā yasya,
**tac** ca tad-**eka-rūpaṁ** ca \| yad vā, **bahu-rūpaṁ** bahulaṁ ca
tad-eka-rūpam ekaṁ ceti tathā \| tat **mayena** mahā-māyāvinā kṛtam iti
māyā-mayatve\'pi viśeṣa uktaḥ \| **parair** yādavaiḥ kvacit kadācid gire
raivatasya mūrdhni kadācit \|\|21-22\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca śrī-pradyumna-bhayāt
tat-saubham alakṣyam asthiraṁ cābhūd ity āha---**bahv** iti dvābhyām
\|\|21\|\| **kvacit** kadācit **gireḥ** raivatakasya **mūrdhni**
\|\|22\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.23 \|\|**

**yatra yatropalakṣyeta sa-saubhaḥ saha-sainikaḥ \|**

**śālvas tatas tato'muñcañ charān sātvata-yūthapāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yatra yatra** bhūmy-ādau \|
**tatas tatas** tatra tatra \|\|23-27\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : upa** samīpe,
upalakṣaṇatayāpi vā **lakṣyeta** \| **sātvata-yūthapā**
yādava-mahā-vīrāḥ \|\|23\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : upa** hīne yat kiñcid api
lakṣyate \|\|23\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.24 \|\|**

**śarair agny-arka-saṁsparśair āśī-viṣa-durāsadaiḥ \|**

**pīḍyamāna-purānīkaḥ śālvo'muhyat pareritaiḥ \|\|**

**śrīdhara-svāmī (bhāvārtha-dīpikā) : agnivad** dāhakaḥ, **arkavad**
yugapat sarvataḥ **saṁsparśo** yeṣāṁ taiḥ \| **āśī-viṣa**vad
eka-deśa-sparśa-mātreṇa mārakatvād **durāsadair** duḥsahaiḥ
**pīḍyamānaṁ** **puram anīkāni** ca yasya saḥ \| **parair** yadubhir
**īritair** muktaiḥ \|\|24\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : arko**\'rka-raśmiḥ, sa
yathā sarvān apy ekadaiva **samyak spṛśati**, tadvad ity arthaḥ \| anyat
tair vyākhyātam \| tatra sarvata iti sarveṣv ity arthaḥ \|\|24\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : agnayaḥ** dāhakatayā
tad-rūpatvena rūpitā ity arthaḥ \| **arka-saṁsparśā** arkasyeva
raśmi-dvārā sarvatra **saṁsparśas** tāpamayo yeṣāṁ te ca te ca taiḥ
\|\|24\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : agny-arkayor** iva
**sparśo** yeṣāṁ, taiḥ **āśī-viṣaiḥ** sarpair iva **durāsadaiḥ**
duḥsahaiḥ **pīḍyamānaṁ** **puram anīkāni** ca yasya, saḥ \| **parair**
yadubhir **īritair** muktaiḥ \|\|24-25\|\|

**\...**

**\|\| 10.76.25 \|\|**

**śālvānīkapa-śastraughair vṛṣṇi-vīrā bhṛśārditāḥ \|**

**na tatyajū raṇaṁ svaṁ svaṁ loka-dvaya-jigīṣavaḥ \|\|**

**śrīdhara-svāmī (bhāvārtha-dīpikā) : bhṛśārditā** api **svaṁ svaṁ
raṇaṁ** svāṁ yuddha-bhūmim \|\|25\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : loka-dvayasya jigīṣavaḥ**
kṣātra-dharma-pravartanārthaṁ yaśo-dharmādy-apekṣakāḥ santaḥ \| yad vā,
jagad-dhitārthaṁ nija-kīrti-vistāraṇena
ūrdhvādho-loka-dvaya-vaśīkaraṇecchava ity arthaḥ \|\|25\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : loka-dvayasya jigīṣavaḥ**
kṣātra-dharma-pravartanārthaṁ yaśo-dharma-pravartanārthaṁ
yaśo-dharmādy-apekṣakāḥ santaḥ \| yad vā, jagad-dhitārthaṁ
nija-kīrti-vistāreṇordhvādho-loka-dvaya-vaśīkaraṇecchava ity arthaḥ
\|\|25\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.26 \|\|**

**śālvāmātyo dyumān nāma pradyumnaṁ**[^15] **prāk prapīḍitaḥ \|**

**āsādya gadayā maurvyā vyāhatya vyanadad balī \|\|**

**śrīdhara-svāmī (bhāvārtha-dīpikā) : maurvyā** kārṣṇāyasa-mayyā \|
**vyāhatya** prahṛtya \|\|26\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pradyumnāt prāk**
prakarṣeṇa **pīḍito**\'stra-prahāreṇa duḥkhitaḥ \| \"pradyumnam\" iti
pāṭhe pāṭhānte pradyumnam āsādyety anvayaḥ \| prāk prapīḍitas tenaiva
viśeṣeṇa **āhatya** prahṛtya **vyanadat** atyuccair nādam akarot, yato
**balī** \|\|26\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pradyumnād dhetoḥ **prāk**
prakarṣeṇa **pīḍitaḥ** astra-prahāreṇa duḥkhitaḥ **vi**śeṣeṇa **āhatya**
prahṛtya \|\|26\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : pradyumnād** dhetoḥ
**prāk** prathamaṁ **pīḍitaḥ** pradyumna-prayuktena astreṇa bādhitaḥ
**maurvyā** kārṣṇāyasa-mayā \|\|26\|\|

**\...**

**\|\| 10.76.27 \|\|**

**pradyumnaṁ gadayāśīrṇa-vakṣaḥ-sthalam arindamam \|**

**apovāha raṇāt sūto dharma-vid dārukātmajaḥ \|\|**

**śrīdhara-svāmī (bhāvārtha-dīpikā) : apovāha** anyato nināya \|\|27\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : aśīrṇa-vakṣaḥ-sthalam** apy
**apovāha** \| kim-artham? **arindamaṁ** kṣaṇaṁ viśramya svasthatayā
nijāriṁ damayitum ity arthaḥ \| nanu tathāpi raṇād apavahanam ayuktam ?
tatrāha---**dharmavit**, asvasthasya sato rathino\'vekṣaṇaṁ sārathiḥ
kuryād iti dharmaṁ jānan \| yato **dārukaḥ** śrī-bhagavat-sārathiḥ,
tasya **ātmajaḥ** \|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aśīrṇa-vakṣaḥ-sthalam** apy
**apovāha** \| kim-artham **arindamaṁ** kṣaṇaṁ viśramya nijāriṁ
damayitum ity arthaḥ \| tathāpi raṇād apavāhanam ayuktaṁ,
tatrāha---**dharmavit** sārathiḥ rathi-rakṣaṇa-dharmaṁ jānan yato
**dārukasya** **ātmajaḥ** \|\|27\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : taṁ** pradyumna
śīrṇa-vakṣaḥ-sthalam iti prakṛtyā dyumato **gadayā**
cid-ānanda-maya-vakṣasas tasya śīrṇatvāsambhave\'pi līlā-śaktyaiva tam
yuddhotsāha-rasa-vardhanārtham āvega-mātre utpādite, taṁ **gadayaiva**
śīrṇa-vakṣaḥ-sthalaṁ matvā **apovāha** anyatra nināya, yato
**dharmavit** sūtaḥ kṛcchra-gataṁ rakṣet iti dharmajñaḥ, vastutas tu
a-kāra-praśleṣeṇa sac-cid-ānanda-vigrahatva-lakṣaṇaṁ tasya dharmaṁ na
vettīty adharmavit, tac ca tad-ajñānaṁ tam parama-susaṅgatam eva, yato
**dārukātmajaḥ**, parīkṣiti bhaved rāgo dāruke ca tathoddhave
\[bha.ra.si. 3.2.90\] iti bhakti-rasāmṛtokter mahā-premavato
dārukasyātmajaḥ pradyumna-viṣayaka-mahā-snehavān iti bhāvaḥ \|\|27\|\|

**\...**

**\|\| 10.76.28 \|\|**

**labdha-saṁjño muhūrtena kārṣṇiḥ sārathim abravīt \|**

**aho asādhv idaṁ sūta yad raṇān me'pasarpaṇam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : apasarpaṇaṁ** bahir
nirgamanam \|\|28\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kārṣṇiḥ**
līlā-kautukākṛṣṭa-cittasya bhagavataḥ putra iti tasyāpi tādṛśatvaṁ
sūcitam \| ato vaicitryādikaṁ sarvaṁ tasya saṅgacchetaiveti bhāvaḥ \|
yad vā, **labdhā saṁjñā** vīreṣu khyātir yena saḥ, ato **muhūrtena**
svasthaḥ sann **abravīd** ity arthaḥ \| **aho** khede, **me**
śrī-yādavendra-putrasya mama \|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kārṣṇiḥ** tad-apatyatvena
tadval līlā-vaicitryākṛṣṭa-citta ity arthaḥ \| ato mohādy-anukaraṇaṁ
sarvaṁ saṅgacchetaiveti bhāvaḥ \| **aho** khede **me** mama
śrī-yādavendra-sutasyety arthaḥ \|\|28\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca **labdhā**
**samyak jñā,** \"anena yuddha-sthalād aham apasāritaḥ\" iti jñānaṁ yena
saḥ kṛtāvadhāna ity arthaḥ \| yad vā, **labdhā saṁjñā** artha-sūcanā
apasāraṇa-vyāpāreṇa sva-mūrchā-jñāpanā sūta-kṛtā yena saḥ \| ata eva taṁ
prati kupitaḥ sann **abravīt**---**asādhv** iti saṁjñā syāc cetanānām
ahastād yaiḥ svārtha-sūcanā ity amaraḥ \| **muhūrtena** kṣaṇena
\|\|28\|\|

**\...**

**\|\| 10.76.29 \|\|**

**na yadūnāṁ kule jātaḥ śrūyate raṇa-vicyutaḥ \|**

**vinā mat klība-cittena sūtena prāpta-kilbiṣāt**[^16] **\|\|**

**śrīdhara-svāmī (bhāvārtha-dīpikā) : mat** matto **vinā**, **klībaṁ
cittaṁ** yasya tena \| **tvayā** sūtena \|\|29\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : prāptaṁ kalmaṣam** apavādo
yena, tasmāt \| kalmaṣaṁ pāpa-nindayoḥ iti nighaṇṭuḥ \|
\"kilbiṣa\"-pāṭhe\'pi sa evārthaḥ \|\|29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : raṇād vicyuto**\'pasṛtaḥ
ko\'pi na śrūyate \| **klībaṁ** pauruṣa-hīnaṁ **cittaṁ** yasya tena \|
**sutena** tvayā hetunā **prāptaṁ kilbiṣaṁ** pāpaṁ yena \| yad vā,
prāptaṁ kilbiṣam aparādho yaṁ tasmāt \|\|29\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : klībaṁ** pauruṣa-hīnaṁ
**cittaṁ** yasya tena **sūtena** tvayā hetunā \| **prāptaṁ** tvayā
**kilbiṣaṁ** pāpaṁ yena tasmāt \|\|29\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : sūtena** tvayā hetunā
**prāptaṁ kilbiṣaṁ** kalaṅko yena tasmāt \|\|29\|\|

**\...**

**\|\| 10.76.30 \|\|**

**kiṁ nu vakṣye'bhisaṅgamya pitarau rāma-keśavau \|**

**dharmyād yuddhāt**[^17] **apakrāntaḥ pṛṣṭas tatrātmanaḥ kṣamam \|\|**

**śrīdhara-svāmī (bhāvārtha-dīpikā) : pitarau** **rāma-kṛṣṇāv
abhisaṅgamya** tat-pārśvaṁ gatvā tābhyāṁ **pṛṣṭaḥ** sva-yogyaṁ **kiṁ
nu** **vakṣyāmi** ? iti \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** pitṛ-pārśve \| **kiṁ
vakṣyāmi** ? na kim api vaktuṁ yogyo bhaviṣyāmīty arthaḥ \|\|30\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vairi-vadhādinā svān
ramayatīti **rāmaḥ**, **keśavaś** ca avahelayā mahā-daitya-keśi-sūdanāt,
tau iti tayor mahāvīryatvaṁ[^18] sūcitam \| **dharmyāt** puṇyajāt
śubhakarāt sva-dharma-yogyād vā ity avaśya-kṛtyatvam uktam \|
**apakrānto** bhaṅgaṁ prāptaḥ, **ātmano** me **kṣamaṁ** yogyaṁ karma
**kiṁ** katarad vakṣye ? api tu na kiñcid apīty arthaḥ \| yad vā, kṣamaṁ
hitaṁ sva-dharma-pālana-lakṣaṇaṁ **pṛṣṭaḥ** san \| evaṁ mama mahatī
lajjā jātā \|\|30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vairi-vadhādinā svān ramayati
iti **rāmaḥ** \| **keśavaś** ca helayā keśi-sūdanāt, tāv iti tayor
mahā-vīryatvaṁ sūcitam \| dharmādy-avaśya-kṛtyatvam uktam **ātmanaḥ**
**kṣamaṁ** yogyaṁ karma \|\|30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṣamaṁ** yogyam \|\|30\|\|

**\...**

**\|\| 10.76.31 \|\|**

**vyaktaṁ me kathayiṣyanti hasantyo bhrātṛ-jāmayaḥ \|**

**klaibyaṁ kathaṁ kathaṁ vīra tavānyaiḥ kathyatāṁ mṛdhe \|\|**

**śrīdhara-svāmī (bhāvārtha-dīpikā) : bhrātṛ-jāmayo** bhrātṛ-bhāryāḥ
**vyaktaṁ** niścitaṁ mat-**klaibyaṁ** **kathayiṣyanti** \| tat kathanam
anukaroti---**kathaṁ katham** iti \|\|31\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāsāṁ kathanaṁ
tat-kathanam \|\|31-32\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upahāsaś cātīvābhūd ity
āha---**vyaktam** iti niścitaṁ sphuṭaṁ vā **klaibyam** ity asya pareṇāpy
anvayaḥ \| **anyaiḥ** śatrubhiḥ kṛtvā **mṛdhe** yuddha-madhye **tava**
klaibyaṁ katham abhūt, tat tvayā kathyatām \| tatra vīpsā ca \|
**vīra**! he śūra ! iti copahāsād eva \| yad vā, anyair janaiḥ kathaṁ
kathyatām? api tu na kenāpi kathayitavyam iti mā lajjasva ity arthaḥ \|
anyat samānam \|\|31\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ mama mahatī
loka-dharma-vicyutir jātā upahāsaś cātīvābhūd ity āha---**vyaktam** iti
manya ity arthaḥ \| **bhrātaro**\'tra jyeṣṭhāḥ pitṛvyādi-putrāḥ jñeyāḥ
\| **klaibyam** ity asya pareṇānvayaḥ \| **anyaiḥ** śatrubhir hetubhiḥ
\| **tava** dainyaṁ katham abhūt ? tat tvayā **kathyatāṁ** \| tatra
vīpsā ca \| he vīra ! iti copahāsātiśayāt \| yad vā, anyair janaiḥ
kathaṁ kathyatām ? api tu naikenāpi kathayitavyam iti mā lajjasva ity
arthaḥ \| tad idaṁ tu sārathi-bhartsanārtham evāropya proktam
marma-bhedakasyedṛśa-vākyasya tābhir ātmīyābhir avyaktatvāt \|\|31\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhrātṛ-jāmayo**
bhrātṛ-bhāryāḥ \| he **vīra** ! **anyaiḥ** saha **mṛdhe** **tava
klaibyaṁ kathaṁ katham abhūt** vismaye dvitvam \|\|31-32\|\|

**\...**

**\|\| 10.76.32 \|\|**

**sārathir uvāca---**

**dharmaṁ vijānatāyuṣman kṛtam etan mayā vibho \|**

**sūtaḥ kṛcchra-gataṁ rakṣed rathinaṁ sārathiṁ rathī \|\|**

**śrīdhara-svāmī (bhāvārtha-dīpikā) : vibho** ! he samartha ! **etad**
apasarpaṇam \| **dharmam** āha---**sūta** iti \|\|32\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na mayā kila
klība-cittatayā tvam apavāhitaḥ, kintu sva-dharmāpekṣayaivety
āha---**dharmam** iti \| **āyuṣman** ! he nitya-vigraha ! iti \| he
**vibho** ! iti ca \| tvayi katham apy aniṣṭa-śaṅkā nāsty eveti bhāvaḥ
\| tathāpi **kṛtam** \| kutaḥ? **dharmaṁ** **vi**śeṣeṇa **jānatā**,
**kṛcchra-gataṁ** kaṣṭaṁ prāptaṁ **sārathiṁ** ca **rathī rakṣet**
\|\|32\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : āyuṣmann** iti nitya-yoge matup
\| he sarva-kāla-vyāpaka ! **vibho** ! he sarva-deśa-vyāpaka ! iti tvayi
katham apy aniṣṭa-śaṅkā nāsty eveti bhāvaḥ \| tathāpi **kṛtaṁ** \| kutaḥ
? **dharmaṁ** **vi**śeṣeṇa **jānatā** **kṛcchra-gataṁ** kaṣṭa-prāptaṁ
**sārathiṁ** ca **rathī rakṣet** \|\|32\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.76.33 \|\|**

**etad viditvā tu bhavān mayāpovāhito raṇāt \|**

**upasṛṣṭaḥ pareṇeti mūrcchito gadayā hataḥ \|\|**

**śrīdhara-svāmī (bhāvārtha-dīpikā) : apovāhito**'panītaḥ \|
**upasṛṣṭa** upasargaṁ pīḍāṁ prāpta iti kṛtvā \| yataḥ **pareṇa**
śatruṇā **gadayā hataḥ** san mūrcchito niḥsaṁjñatāṁ gato **bhavān** iti
\|\|33\|\|

iti śrīmad-bhāgavate mahā-purāṇe daśama-skandhe uttarārdhe

śrīdhara-svāmi-viracitāyāṁ bhāvārtha-dīpikāyām

ṣaṭsaptatitamo\'dhyāyaḥ \|\|76\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : etad** vacanam \|\|33\|\|

iti śrīmad-bhāgavate mahā-purāṇe daśama-skandhottarārdhe

śrī-vaṁśīdhara-viracite bhāvārtha-dīpikā-prakāśe

ṣaṭsaptatitamo\'dhyāyaḥ \|\|76\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

iti śrīnātha-cakravarti-pāda-viracitāyāṁ caitanya-mañjūṣāyāṁ

ṣaṭsaptatitamo\'dhyāyaḥ \|\|76\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sva-doṣaṁ parihartuṁ tad
eva draḍhayann ukta-poṣa-nyāyenāha---**etad** iti \| **tu** eva, etad
eva jñātvā, na tv anyathety arthaḥ \| **kṛcchra-gatatvam**
evābhivyañjayati---**upasṛṣṭa** iti \| anyat tair vyākhyātam \|

yad vā, **gadayā hato\'pi mūrcchitaḥ**, samucchritas tejo-vṛddhiṁ
prāptaḥ, mahā-vīratva-svabhāvāt \| ataḥ **pareṇa** parameśvareṇa
śrī-kṛṣṇena upasṛṣṭaḥ punar janita iti matvā kṣaṇaṁ viśrāmārthaṁ
**mayopovāhito**\'poḍhaḥ \|\|33\|\|

iti śrīmad-bhāgavate mahā-purāṇe daśama-skandhe uttarārdhe

śrī-śrīla-sanātana-gosvāmi-pāda-kṛtāyāṁ śrī-bṛhad-vaiṣṇava-toṣaṇyāṁ

śrī-daśama-ṭippaṇyāṁ ṣaṭsaptatitamo\'dhyāyaḥ \|\|76\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : etad** iti \| **pareṇopasṛṣṭo
gadayā hato mūrcchitaś** ca **etad viditvā** ity anvayaḥ\|
**apovāhita** ity asminn o-kāra-madhyatvam ārṣam \|\|33\|\|

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-vaiṣṇava-toṣiṇyāṁ

ṣaṭsaptatitamo\'dhyāyaḥ \|\|76\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

iti śrīmad-bhāgavate daśama-skandhīye
śrīmaj-jīva-gosvāmi-kṛta-krama-sandarbhe ṣaṭsaptatitamo\'dhyāyaḥ
\|\|76\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-bṛhat-krama-sandarbhe

ṣaṭsaptatitamo\'dhyāyaḥ \|\|76\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) : apovāhitaḥ** apanītaḥ
**upasṛṣṭaḥ** pīḍita ity arthaḥ \| yato **gadayā hato** bhavāṁs tadānīṁ
**mūrcchito\'bhūt** iti **jñātvaiva mayā apovāhitaḥ** \| tataś ca dhiṅ
mūḍha māṁ naiva tvam ajñāsīr iti pratyuktir jñeyā \|\|33\|\|

iti sārārtha-darśinyāṁ harṣiṇyāṁ bhakti-cetasām \|

ṣaṭsaptatitamo\'dhyāyo daśame\'jani saṅgataḥ \|\|76\|\|

**\...**

(10.77)

## atha sapta-saptatitamo\'dhyāyaḥ

### bhagavatā saubha-sahitasya śālvasya vināśaḥ \| 

**\|\| 10.77.1 \|\|**

**śrī-śuka uvāca---**

**sa tūpaspṛśya**[^19] **salilaṁ daṁśito dhṛta-kārmukaḥ \|**

**naya māṁ dyumataḥ pārśvaṁ vīrasyety āha sārathim \|\|**

**śrīdhara-svāmī (bhāvārtha-dīpikā) :**

sapta-yuk-saptatitame nānā-māyā-vicakṣaṇaḥ \|

kṛṣṇenāgatya śālvas tu hataḥ saubhaṁ ca cūrṇitam \|\|

**daṁśitaḥ** sannaddhaḥ \|\|1\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āgatya rājasūyāt \| **sa**
pradyumnaḥ \|\|1\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tu**-śabdo bhinnopakrame
\|\| **daṁśita** ity anena prāg-avajñayā kavacādy-agrahaṇaṁ sūcayati \|
**dhṛtam** udyataṁ **kārmukaṁ** yena saḥ \| krodha-bhareṇa dūrata eva
śarair **dyumato** jighāṁsayā \| nanu duṣṭa-pārśve punar gamanam
ayogyaṁ, tad anyatra neyam ? tatrāha---**vīrasya** mat-pratiyodhasya \|
ata ādau tad-vadhārthaṁ tat-pārśve nayanam evocitam iti bhāvaḥ \|\|1\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tu**-śabdo bhinnopakrame \|
**daṁśita** iti sal-lakṣaṇārthaṁ madhye sūtenottāraṇāt **dhṛtam**
udyataṁ **kārmukaṁ** yena sa iti paramotsāho darśitaḥ \| atas tatraiva
nayane hetum āha---**vīrasya** iti \|\|1\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

sapta-saptatitame harir indraprasthato nija-purīṁ samupetya \|

sālvam ātta-bahu-māyam arīn drāk saubha-saktam ariṇaiva jaghāna \|\|

**sa tv** iti \| sūtena sārathya-dharma-sāvadhānena tathā kṛtaṁ \|
**sa** pradyumnas **tu** kṣātra-dharma-pravīṇaḥ \|
raṇa-vicyuti-rūpa-pratyavāya-parihārārthaṁ **salilam upaspṛśya
daṁśitaḥ** dhṛta-kavacaḥ \|\|1\|\|

**\...**

**\|\| 10.77.2 \|\|**

**vidhamantaṁ sva-sainyāni dyumantaṁ rukmiṇī-sutaḥ \|**

**pratihatya pratyavidhyān nārācair aṣṭabhiḥ smayan \|\|**

**śrīdhara-svāmī (bhāvārtha-dīpikā) : vidhamantaṁ** kṣapayantam \|
pratihasya pratirudhya \|\|2\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upasarga-vaśād
**dhamatir** atra nāśane, śatṛ-pratyayaḥ \|\|2\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pratihatya**
**sva-sainya**-kṣapaṇa-pratighātaṁ kṛtvā \| pratihṛtyeti pāṭhe
pāṭhāntare tad-vidha-mardanaṁ pratyakṣaṁ nirasyety arthaḥ \| **prati**
pratirūpatayā pratyaṅga-vyāptyā **vāvidhyat** \| **nārācair**
bāṇa-viśeṣaiḥ **smayan** smayamānaḥ līlayety arthaḥ \| yad vā,
prauḍhimāviṣkurvan \|\|2\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pratihatya** **sva-sainyaṁ**
rundhānaṁ taṁ tasmān nirudhya **pratyavidhyata**
tat-kṛta-vedha-pratiyogitayā\'vidhyat \| **nārācair** bāṇa-viśeṣaiḥ
**smayan** smayamāna iti vīra-svabhāvatvenotsāha eva jāto, na tu krodha
iti ślāghitam \|\|2\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : pratihatya** re re yāvat
sāmarthyaṁ praharety uktvā tad-astra-ghātānantaraṁ tasmai
pratyastra-ghātaṁ samarpyety arthaḥ \| **nārācaiḥ** śaraiḥ \|\|2\|\|

**\...**

**\|\| 10.77.3 \|\|**

**caturbhiś caturo vāhān sūtam ekena cāhanat \|**

**dvābhyāṁ dhanuś ca ketuṁ ca śareṇānyena vai śiraḥ \|\|**

**śrīdhara-svāmī (bhāvārtha-dīpikā) :** aṣṭānāṁ viniyogam
āha---**caturbhir** iti \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *aṣṭānāṁ* bāṇānāṁ
*viniyogaṁ* kṛtyam \|\|3-4\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vai** api \| **śiro**\'pi
ca-kārair vai-śabdena ca tat-tad-dhanane yaugapadyaṁ bodhayati \|\|3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vai** samuccaye **śiro**\'pīty
arthaḥ \|\|3\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aṣṭānāṁ viniyogam
āha---**caturbhir** ity-ādi \|\|3\|\|

**\...**

**\|\| 10.77.4 \|\|**

**gada-sātyaki-sāmbādyā jaghnuḥ saubha-pater balam \|**

**petuḥ samudre saubheyāḥ sarve sañchinna-kandharāḥ \|\|**

**śrīdhara-svāmī (bhāvārtha-dīpikā) : saubheyāḥ** saubha-sthāḥ \|\|4\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca kevalaṁ sa eva
sva-vikramaṁ darśayāmāsa, tena vivardhitotsāhā anye\'pi yadu-pravīrā ity
āha---**gada-** iti \| **ādya**-śabdāt pūrvoktāś cārudeṣṇādayaḥ \|
**sarve** prāyaśa ity arthaḥ \|\|4\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ sa eva
sva-vikramaṁ darśayāmāsa, tena vivardhitotsāhā anye\'pi yadu-vīrā ity
āha---**gada-** iti \| **sarve** prāyaśa ity arthaḥ \|\|4\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : saubheyāḥ** saubhasthāḥ
\|\|4\|\|

**\...**

**\|\| 10.77.5 \|\|**

**evaṁ yadūnāṁ śālvānāṁ nighnatām itaretaram \|**

**yuddhaṁ tri-nava-rātraṁ tad abhūt tumulam ulbaṇam \|\|**

**śrīdhara-svāmī (bhāvārtha-dīpikā) :** navānāṁ rātrīṇāṁ samāhāro
**navarātram**, trayāṇāṁ nava-rātrāṇāṁ samāhāras **tri-navarātram** \|
sapta-viṁśatim aho-rātrāṇīty arthaḥ \| **tumulam** ākulam \| **ulbaṇaṁ**
ghoram \|\|5\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad** yuddham \|\|5\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tri-navaratraṁ**
saptaviṁśaty ahorātrāṇi vyāpyety arthaḥ \|\|5\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tri-navarātraṁ** vyāpya
\|\|5\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** trayāṇāṁ nava-rātrāṇāṁ
samāhāras **triṇavarātram** saptaviṁśatim ahorātrāṇi vyāpyety arthaḥ
\|\|5-7\|\|

**\...**

**\|\| 10.77.6-7 \|\|**

**indraprasthaṁ gataḥ kṛṣṇa āhūto dharma-sūnunā \|**

**rājasūye'tha nivṛtte śiśupāle ca saṁsthite \|\|**

**kuru-vṛddhān anujñāpya munīṁś ca sa-sutāṁ pṛthām \|**

**nimittāny atighorāṇi paśyan dvāravatīṁ yayau \|\|**

**śrīdhara-svāmī (bhāvārtha-dīpikā) :** para-matam
upanyasyati---**indraprasthaṁ** **gata** ity-ādinā \|\|6-7\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *para-mataṁ*
vyāsetara-matam \| *upanyasyati* kathayati śukaḥ \|\|6-8\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svayaṁ vakṣyamāṇasya
satyasya śrī-bhagavac-caritasya śrī-vaiśampāyanādy-uktena virodham
āśaṅkya tad dūyayitvā parihartum utthāpayati---**indra-** ity-ādinā
udyata \[bhā.pu. 10.77.29\] ity antena \| **āhūto** dūta-dvārā etac ca
sabhā-parvoktānusāreṇa śrī-bādarāyaṇi-mate ca śrī-nāradoktyā
śrīmad-uddhava-mantreṇa svayam eva gamanaṁ, tac ca prāg uktam eva \|
evam anyad api bahulaṁ viruddham agre\'py ūhyam \| tac ca yathā-sthānam
abhīvyañjayitavyam \| **dharma-sūnunā** iti śrī-yudhiṣṭhirasya
sad-dharma-paratvam abhipretam \| ata eva tad-āhvānenanākṛṣṭatvāt
**kṛṣṇa** iti \|\| athāgamanānantaraṁ sa-parikare rājasūye niṣpatre
**sutāḥ** śrī-yudhiṣṭhirādayas tat-sahitāṁ **nimittāni** śakunāni sakhi
**paśyan** \|\|6-7\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : indra-** iti yugmakam \|
**āhūta** ivāhūtaḥ śrī-nārada-dvārā tādṛśa-vijñāpanāt **rājasūya**
ity-āder indraprastha-gamana-prayojane sarvasmin samāpta ity arthaḥ \|
atheti ceti vā pāṭhaḥ \| **nimittāni** pathi **paśyan** \|\|6-7\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.77.8 \|\|**

**āha cāham ihāyāta ārya-miśrābhisaṅgataḥ \|**

**rājanyāś caidya-pakṣīyā nūnaṁ hanyuḥ purīṁ mama \|\|**

**śrīdhara-svāmī (bhāvārtha-dīpikā) : āha ca** iti sva-gatam eva pathi
cintā-vijṛmbhita-bhāṣaṇam \| **ārya-miśrābhisaṅgato** balabhadra-sahitaḥ
\|\|8\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : iha** indraprasthe \|
**nūnaṁ** vitarke \|\|8\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : āryo** guruḥ śrī-balabhadraḥ \|
sa eva **miśraḥ** pūjyaḥ \| yad vā, āryeṇa tena miśrāḥ sahitā ye, tair
api **saṅgataḥ** \|\|8\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : āha ca** iti svagatam \|
**āryaḥ** śrī-balabhadraḥ, sa eva **miśraḥ** pūjyaḥ, tena
**abhisaṅgata** iti na śuka-mataṁ, kintu para-matam evoktaṁ,
tathaivopariṣṭād vyākhyāsyamānatvāt \|\|8\|\|

**\...**

**\|\| 10.77.9 \|\|**

**vīkṣya tat kadanaṁ svānāṁ nirūpya pura-rakṣaṇam \|**

**saubhaṁ ca śālva-rājaṁ ca dārukaṁ prāha keśavaḥ \|\|**

**śrīdhara-svāmī (bhāvārtha-dīpikā) :** durnimitta-darśanākula-citta
evaṁ cintayan dvārakām āgatya svānāṁ **kadanaṁ vīkṣya, saubhaṁ ca
śālva-rājaṁ ca** vīkṣya, rāmaṁ **pura-rakṣaṇaṁ** prati **nirūpya**
niyujya **dārukaṁ** **prāha** ity anvayaḥ \|\|9\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tac** chālva-kṛtam \|
**kadanaṁ** mardam, kadanaṁ marda-pāpayoḥ iti

medinī \|\|9\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇa
nyāya-pradarśanādina praṇayena vā āha \| yataḥ **keśavaḥ** sākṣāt
parameśvaraḥ, tat-svāmī vai eva \|\|9\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vīkṣya** iti \| ṭīkāyāṁ
durnimittety-ādikam āgatyety antam adhyāhṛtam \|\|9\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ vicintayann eva
dvārakām āgatya \| tatra ca śālva-prāpitaṁ **svānāṁ kadanaṁ vīkṣya**
**purāṇām** antaḥ-pura-sthānāṁ śrī-rukmiṇy-ādīnāṁ **rakṣaṇaṁ nirūpya**
tāḥ sarvāḥ paṭṭamahiṣīḥ senānī-dvārā gupta-mārgeṇa dvārakā-vāsa-madhyaṁ
ca praveśyety arthaḥ \| **śālva-rājaṁ** ca vīkṣya \|\|9\|\|

**\...**

**\|\| 10.77.10 \|\|**

**rathaṁ prāpaya me sūta śālvasyāntikam āśu vai \|**

**sambhramas te na kartavyo māyāvī saubha-rāḍ ayam \|\|**

**śrīdhara-svāmī (bhāvārtha-dīpikā) : te** tvayā \|\|10\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sambhramo** bhayam,
sambhramaḥ sādhvase\'pi syāt saṁvegādarayor api iti medinī \|\|10-12\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : āśv** eva \| **māyāvī** iti
**sambhramaḥ** sādhvasam \| yad vā, **sambhramo na kartavyaḥ**
vyākula-cittena na bhāvyaṁ, kintu sāvadhānenaivety arthaḥ \| yato\'yaṁ
śālvo māyāvī tatra hetuḥ---saubhena mayamāyāmayayānena rājata iti tathā
saḥ \| yad vā, svato māyāvī punaś ca **saubharāṭ** saubha-ratiḥ
\|\|10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vai** eva \| **āśv** eva
**sambhramaḥ** sādhvasānubhāvaḥ āvego **na kartavyaḥ** \| yato
**māyāvī**, na tu svato vīraḥ \| **saubhena** ca māyāmayenaiva rājñā iti
tathā \|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.77.11 \|\|**

**ity uktaś codayāmāsa ratham āsthāya dārukaḥ \|**

**viśantaṁ dadṛśuḥ sarve sve pare cāruṇānujam \|\|**

**śrīdhara-svāmī (bhāvārtha-dīpikā) : āsthāya** samyag adhiṣṭhāya
**aruṇānujaṁ** dhvaje vartamānaṁ garuḍam \|\|11\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : viśantaṁ** purīṁ
yuddha-sthalaṁ vā praviśantaṁ dūrād eva **dadṛśuḥ** \| ratha-dhvajopari
vartamānatvāt \| **sve** yādavāḥ **pare** śālvādayaḥ \|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : viśantaṁ** yuddham iti śeṣaḥ
\|\|11\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca **aruṇānujaṁ**
dhvaje pravartamānaṁ śrī-garuḍam \|\|11\|\|

**\...**

**\|\| 10.77.12 \|\|**

**śālvaś ca kṛṣṇam ālokya hata-prāya-baleśvaraḥ**[^20] **\|**

**prāharat kṛṣṇa-sūtāya śaktiṁ bhīma-ravāṁ mṛdhe \|\|**

**śrīdhara-svāmī (bhāvārtha-dīpikā) : hata-prāyasya balasya** sainyasya
**īśvaraḥ** \|\|12\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ca** tu \| **śālvas** tv
iti śrī-garuḍa-darśanena yādavānāṁ paramānande jāte\'pi tatraiva
duṣṭasya tasya krodhādy-utpādakatayā bhinnopakramāt kṛṣṇaṁ
sva-sakha-śiśupālādīnāṁ prāṇākarṣakam iti bhāvaḥ \|
**hata-prāya-baleśvaro**\'pi **mṛdhe prāharat** cikṣepa \|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hata-prāya-baleśvaro\'pi
**mṛdhe prāharat** prahārthaṁ cikṣepa \|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : hata-prāyāḥ baleśvarāḥ**
senānyo yaḥ saḥ \|\|12-13\|\|

**\...**

**\|\| 10.77.13 \|\|**

**tām āpatantīṁ nabhasi maholkām iva raṁhasā \|**

**bhāsayantīṁ diśaḥ śauriḥ sāyakaiḥ śatadhācchinat \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāṁ** śaktim \|\|13\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : raṁhasā** vegena **nabhasy
āpatantīṁ** **maholkām** iveti raṁhasā patane diśāṁ bhāsane ca dṛṣṭāntaḥ
\| **nabhasy evācchinad** iti vā \| yataḥ **śaurir**
nijāśeṣaiśvarya-prakaṭanārthaṁ śūrya-vaṁśe\'vatīrṇaḥ sākṣād bhagavān
\|\|13\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nabhasy āpatantīṁ** nabhasy eva
**acchinad** ity arthaḥ \|\|13\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.77.14 \|\|**

**taṁ ca ṣoḍaśabhir viddhvā bāṇaiḥ saubhaṁ ca khe bhramat \|**

**avidhyac chara-sandohaiḥ khaṁ sūrya iva raśmibhiḥ \|\|**

**śrīdhara-svāmī (bhāvārtha-dīpikā) : taṁ ca** śālvam \|
**śara-sandohaiḥ** śara-jālaiḥ \| **khaṁ sūrya iva raśmibhir** iti
sunīlatva-vipulatvādibhir ākāśopamā saubhasya \|
acintya-vega-bāhulyādibhiḥ śarāṇāṁ raśmi-sādṛśyam \| ayatnenaiva
raśmi-vac chara-jāla-prasāraṇāt sūrya-tulyaḥ śrī-kṛṣṇa iti \|\|14\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** śālvam \|\|14\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī) : khe bhramad** api \|\|14\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) : khaṁ sūrya iva** iti
saubhasya śyāmatva-tvaritatvābhyām ākāśena upamā śarāṇām
asaṅkhyatva-tāpakatvābhyāṁ raśmibhiḥ kṛṣṇaḥ sarva-tejaḥ-parābhāvakatayā
sūryeṇa \|\|14\|\|

**\...**

**\|\| 10.77.15-16 \|\|**

**śālvaḥ śaures tu doḥ savyaṁ sa-śārṅgaṁ śārṅga-dhanvanaḥ \|**

**bibheda nyapatad dhastāc chārṅgam āsīt tad adbhutam \|\|**

**hāhā-kāro mahān āsīd bhūtānāṁ tatra paśyatām \|**

**ninadya saubha-rāḍ uccair idam āha janārdanam \|\|**

**śrīdhara-svāmī (bhāvārtha-dīpikā) : dor** bāhum \|\|15-16\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tac** chārṅga-patanam
\|\|15\|\| **tatra** yuddhe \| **idaṁ** vakṣyamāṇam \|\|16\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** agre sa-nyāyam
atidūṣayituṁ sarvathā viruddhaṁ para-matam upahasann ivāha---**sālva**
ity-ādinā \| **śārṅgadhanvano**\'pi etad ativiruddham eva \|
saccidānanda-ghana-vigrahasya bhedanāsambhavāt sarasvatī-stuter atra
vāstavo\'rtho vartamāno\'pi na vyākhyeyaḥ, para-matasya duṣṭatvāt \| ata
eva tair api na sūcitaḥ \| **janānāṁ** tādṛśānāṁ duṣṭānām **ardanam**
apy **āha** iti dhṛṣṭatā nirbuddhitā sūcitā \|\|15-16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** doṣo napuṁsakatvaṁ ca dṛśyate
\| savyaṁ dor acchinat tasya iti raghu-kāvyāc **chārṅgadhanvano**\'pi
\|\|15\|\| **janānāṁ** tādṛśānāṁ duṣṭānām **ardanam** api līlayaiva
tādṛśatām anukurvantaṁ tam **āha** iti dhṛṣṭatā nirbuddhitā ca sūcitā
\|\|16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sālva ity-ādi
śloka-dvayaṁ na śuka-sammatam \| doḥ savyam iti doṣo napuṁsakatvam api
dṛśyate \| savyaṁ dor acchinat tasya iti raghu-kāvyāt **tat**
śārṅga-patanam **adbhutaṁ** tad-bhuja-balasya aparimeyatvāt
\|\|15-17\|\|

**\...**

**\|\| 10.77.17 \|\|**

**yat tvayā mūḍha naḥ sakhyur bhrātur bhāryā hṛtekṣatām \|**

**pramattaḥ sa sabhā-madhye tvayā vyāpāditaḥ sakhā \|\|**

**taṁ tvādya niśitair bāṇair aparājita-māninam \|**

**nayāmy apunar-āvṛttiṁ yadi tiṣṭher mamāgrataḥ \|\|**

**śrīdhara-svāmī (bhāvārtha-dīpikā) : sakhyuḥ** śiśupālasya \|
**īkṣatām** asmākam \| **pramatto**'navahitaḥ \| **vyāpādito** nihataḥ
\|\|17\|\| **aparājito**'ham iti **māninaṁ** mānavantam \|
**apunar-āvṛttiṁ** mṛtyum \| **tiṣṭheḥ** sthāsyasi \|\|18\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sakhitvād eva **bhrātur**
ity uktam \| **sa** śiśupālaḥ \|\|17\|\| **taṁ** sakhi-hantāram
\|\|18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sakhitvād evāsmākaṁ
**bhrātuḥ** sva-paitṛṣvaseyasya vā **sabhā-madhye**, na tu yuddha-madhye
ataḥ **pramatto**\'navahitaḥ, ata eva **vyāpāditaḥ** \| anyathā
**tvayā**\'sau hantuṁ na yogya iti bhāvaḥ \| **tvayā** iti punaruktyā
vyāpādanasya tad-eka-kartṛkatvena parama-dveṣyatvaṁ tathā **sakhā** iti
cāntaḥ-śoka-viśeṣaṁ mitrārtham avaśya-pratikṛtyaṁ ca sūcayati \|\|17\|\|
**yadi** ity adhunaiva mad-bhayāt kila palāyiṣyasa iti bhāvaḥ \|\|18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yad** iti yugmakam \| **yat**
yena **tvayā** asmākaṁ sakhyus tava tu **bhrātuḥ** paitṛṣvaseyasya
**sabhā-madhye,** na tu yuddha-madhye, ataḥ **pramattaḥ** anavahitaḥ,
ata eva **vyāpāditaḥ** \| punaruktyā vyāpādanasya tad-eka-kartṛtvena
parama-dveṣyatvaṁ tathā **sakhā** iti cāntaḥ-śoka-viśeṣaṁ, sakhā iti
mitrārtha-kṛtyasya avaśyakatvaṁ ca sūcayati---yadīty adhunaiva
mad-bhayāt kila palāyiṣyasa iti bhāvaḥ \|

gīr-devī-mate---\"amūḍha ! he parama-vidvan! asmākaṁ sakhyur bhrātuś ca
śiśupālasya tathā no\'smākaṁ ca īkṣatām īkṣamāṇānāṁ taṁ cāsmāṁś
cānādṛtyety arthaḥ \| yena **tvayā** bhāryā lakṣmītvān nijā jāyaiva
hṛtā, tathā pramattaḥ pītam adyādivan nānā-durvacanādy-unmatta-ceṣṭaḥ
so\'smat-sakhā vyāpāditaḥ\" \|\|17\|\|

**taṁ** na vidyate punar-āvṛttis tathā-bhūtaṁ tathā **aparājitaḥ**
kenāpy anabhibhūto **mānaḥ** pūjā tadvat taṁ ca tvāṁ tvadīyair eva
niśiter bāṇair hetubhir nayāmi gacchāmi praviśāmīty arthaḥ \| naya paya
gatau kintu mad-bhāgyam eva tatra sādhakatamam ity āha---yadīti
\|\|18\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he **mūḍha**!
**apunar-āvṛttiṁ** mṛtyuṁ **nayāmi** prāpayāmi \| bhāratī-pakṣe na
bhavati\| mūḍho yasmāt tathā-bhūta! na **sakhyuḥ bhrātus**
tvat-paitṛṣvaseyasya śiśupālasya **īkṣamāṇānām** asmākaṁ cety anādare
ṣaṣṭhī **bhāryā** lakṣmītvāt sva-strī **hṛtā** gṛhītā **niśitair bāṇaiḥ
aparājitaś** cāsau **mānī** ādara-pātraś ca, tam **apunar-āvṛttiṁ**
mokṣaṁ **nayāmi** nāyayāmīty arthaḥ \| yad vā, na bhavati punar-āvṛttiḥ
saṁsāro yasmāt, taṁ mokṣa-dāyinaṁ tvāṁ nayāmi prāpnomīty arthaḥ
\|\|18-20\|\|

**\...**

**\|\| 10.77.19 \|\|**

**śrī-bhagavān uvāca---**

**vṛthā tvaṁ katthase manda na paśyasy antike'ntakam \|**

**pauruṣaṁ darśayanti sma śūrā na bahu-bhāṣiṇaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : antakaṁ** tavānta-kartāraṁ
mām ity arthaḥ \|\|19\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : katthase** ātmānaṁ
ślāghase, garveṇa bahu jalpasi vā \| tac ca yuktam evety āha---**manda**
! he nirbuddhe! duṣṭeti vā \| mandatvam evāha---neti \| āsannaṁ
mṛtyutvād īdṛśaṁ katthanaṁ yuktam eveti bhāvaḥ \| śūro\'pi tvaṁ na khalu
bhavasīty āha---pauruṣam iti \| smeti prasiddham evaitad ity arthaḥ
\|\|19\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : katthase** ātmānaṁ ślāghase \|
tac ca yuktam ity āha---**manda** ! he nirbuddhe! mandatvam evāha---neti
\| āsanna-mṛtyutvād īdṛśaṁ katthanaṁ yuktam eveti bhāvaḥ \| śūro\'pi na
khalu bhavasīty āha---pauruṣam iti \| smeti prasiddham evaitad ity
arthaḥ \|\|19\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.77.20 \|\|**

**ity uktvā bhagavāñ chālvaṁ gadayā bhīma-vegayā \|**

**tatāḍa jatrau saṁrabdhaḥ sa cakampe vamann asṛk \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** śālvaḥ \|\|20\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān** sarva-śaktimān,
**bhīmo** bhayaṅkaro **vego** nipāto yasyās tayā **saṁrabdhaḥ** kruddhaḥ
san **tatāḍa** etad api mahā-viruddhaṁ tena tathā tādṛśa-tāḍanena sadya
eva maraṇa-sambhavāt **sa** śālvaḥ \|\|20\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sa** sālvaḥ \|\|20\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.77.21 \|\|

**gadāyāṁ sannivṛttāyāṁ śālvas tv antaradhīyata \|**

**tato muhūrta āgatya puruṣaḥ śirasācyutam \|**

**devakyā prahito'smīti natvā prāha vaco rudan \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tato**\'ntardhānānantaram \|
**muhūrte** muhūrtam ite kāle gate sati \| **puruṣaḥ**
dvārakāstha-puruṣaḥ \|\|21-22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : samyak nivṛttāyāṁ**
nivṛttya punaḥ śrī-bhagavad-dhastābjaṁ gatāyāṁ \| kiṁ vā, **gadāyāṁ**
tat-prahāre sannivṛttāyāṁ satyāṁ tu **muhūrte** sati eka-muhūrta-madhya
evety arthaḥ \| pañcamy-anta-pāṭhe pāṭhāntare tad-anantaraṁ **śirasā**
**natvā vacaḥ** sa-gadgadaṁ praṇayenāha \|\|21\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gadāyām** ity ardhakam \|
**samyak nivṛttāyāṁ** nivṛttaḥ punaḥ bhagavat-kara-paṅkajaṁ gatāyāṁ
**muhūrte** jāte satīty arthaḥ \| muhūrtād iti kvacit **puruṣaḥ**
śrī-vasudevasya prasiddha-bhṛtya-viśeṣākāraḥ **vacas** tat-sandeśaṁ
gīr-devī-mate aprahita iti cchedaḥ \| **vaco** yat kiñcid vacana-mātraṁ,
na tu satyam ity arthaḥ \|\|21\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** para-matam
āha---**gadāyāṁ sannivṛttāyām** ity ārabhya yāvat svāpnaṁ yathā
\[bhā.pu. 10.77.29\] iti \|\|21-22\|\|

**\...**

**\|\| 10.77.22-23 \|\|**

**kṛṣṇa kṛṣṇa mahā-bāho pitā te pitṛ-vatsala \|\|**

**baddhvāpanītaḥ śālvena saunikena yathā paśuḥ \|**

**niśamya vipriyaṁ kṛṣṇo mānuṣīṁ prakṛtiṁ gataḥ \|**

**vimanasko ghṛṇī snehād babhāṣe prākṛto yathā \|\|**

**śrīdhara-svāmī (bhāvārtha-dīpikā) : ghṛṇī** dayāvān \|\|23\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : prakṛtiṁ** svabhāvam
\|\|23\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** adyāpi evaṁ vadanti
rājarṣe! munayaḥ kecanānvitāḥ \[bhā.pu. 10.77.30\] iti vakṣyati, tathāpi
śruti-kaṭu-doṣo'sahya eva samādhīyate---**niśamya** ity-ādi \|
**amānuṣīṁ prakṛtiṁ gataḥ**, **vimanaskaḥ** viśiṣṭa-manāḥ **snehād** api
**aghṛṇī** akātaraḥ cet **aprākṛtaḥ** **yathā** yathāvat **babhāṣa** ity
arthaḥ \|\|23\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he **kṛṣṇa**-saṁjña!
vīpsā trāsānukārāt \| he **mahābāho** ! iti tvat-pituḥ śatruṇā
**baddhvā** nayanaṁ paramānucitam iti bhāvaḥ \| kiṁ ca, he
**pitṛ-vatsala** ! iti śokaṁ sañjanayati---**upa** sva-samīpe upari vā
**nītaḥ** \| \"apanīta\" iti pāṭho vā \| apamāny-arthaṁ va nīta ity
arthaḥ \| na ca tvat-pitā ātmānaṁ mocayituṁ śakya ity-ādikaṁ dṛṣṭāntena
bodhayan śokam adhikaṁ janayati---**saunikena** iti \| **paśu**-patinā
vyādhenety arthaḥ \| kṛṣṇaḥ sākṣād bhagavān ,9api prakṛtiṁ svabhāvaṁ
vimanaskaḥ śokākulaḥ san yato **ghṛṇī** pitari kṛpāvān, ataḥ snehāta
prākṛtavat svayaṁ svasminn eva dūtaṁ prati vā babhāṣe \|\|23\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he **kṛṣṇa**! etat-saṁjñayā
prasiddha! vīpsā trāsānukārāt \| he **mahābāho** ! parama-vīra ! ity
arthaḥ \| iti tvat-pituḥ śatruṇā **baddhvā** ānayanaṁ paramānucitam iti
bhāvaḥ \| kiṁ ca, he **pitṛ-vatsala** ! iti śokaṁ janayati \|
**apanītaḥ** apamānya apakārārthaṁ vā nīta ity arthaḥ\| na ca tvat-pitā
ātmānaṁ mocayituṁ śakta ity-ādikaṁ dṛṣṭāntena bodhayan śokam adhikaṁ
janayati---**śaunikena** iti **paśu**-ghātinā vyādhenety arthaḥ \|
gīr-devī-mate---**apitā** iti chedaḥ \| pitṛ-sadṛśaḥ kaścin māyā-nirmita
ity arthaḥ \|\|22\|\|

**kṛṣṇaḥ** svayaṁ bhagavān api **prakṛtiṁ** svabhāvaṁ **vimanaskaḥ**
śokākulaḥ san **ghṛṇī** pitari kṛpāvān, ataḥ **snehāt** prākṛtavat
**svayaṁ** svasminn eva **babhāṣe** \|\|23\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **niśamya vipriyam** ity-ādi
\| **amānuṣīṁ prakṛtiṁ gataḥ**, ākṛtir eva tasya mānuṣī manuṣya-sadṛśī,
na prakṛtir ity arthaḥ \| **vimanasko** viśiṣṭa-manāḥ \| **snehād** api
snehenāpi **aghṛṇī** sthiraḥ, yato'**prākṛtaḥ** \| evaṁ san **yathā**
yathāvad **babhāṣe** \|\|23\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) : ghṛṇī** dayāvān
\|\|23-25\|\|

**\...**

**\|\| 10.77.24 \|\|**

**kathaṁ rāmam asambhrāntaṁ jitvājeyaṁ surāsuraiḥ \|**

**śālvenālpīyasā nītaḥ pitā me balavān vidhiḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aho **vidhir** daivam
\|\|24\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : kathaṁ rāmam
asambhrāntam** ity-ādi \| naivedam ity ātmanaḥ sarvajñatā-pratipādanaṁ,
**balavān vidhir** iti pitṛ-viśeṣaṇaṁ, sa ca nirbalo na bhavati, vidhir
vidhāna-kartā, yathā kṛmayaḥ kārya-vidhātā (?), ato māyaiveyam
\|\|24\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : asambhrāntam** apramattam
**alpīyasā** adhamenāpi aho durghaṭam api vidhātur icchayā ghaṭeteti
śokād āha---**vidhir balavān** iti \| etac cājñānādikaṁ paramaṁ
viruddham eva tac cāgre svayam eva bhagavatā śrī-bādarāyaṇinā vyaktaṁ
vakṣyate \|\|24\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : asambhrāntam** apramattam
**alpīyasā** tad-apekṣayātikṣudra-balenāpi aho durghaṭam api vidhātur
icchayā ghaṭateti **śokād** āha---**vidhir balavān** iti \|\|24\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat kim ? ity āha---katham
ity-ādi \| evaṁ-bhūtaṁ **rāmaṁ jitvā** **katham alpīyasā** kṣudreṇa
**śālvena** balavān me pitā nītaḥ ? kīdṛśaḥ pitā ? **vidhiḥ**,
sarvato-bhāvena samarthaḥ \| tad idaṁ mṛṣaiveti sārvajñya-prakaṭanam
\|\|24\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.77.25 \|\|**

**iti bruvāṇe govinde saubha-rāṭ pratyupasthitaḥ \|**

**vasudevam ivānīya kṛṣṇaṁ cedam uvāca saḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : idaṁ** vakṣyamāṇam
\|\|25\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : govinde** gavām indra iti
parama-vātsalyaṁ sūcitam \| **prati** punaḥ parāvṛttyā **upasthitaḥ**
sākṣāt samīpam āgataḥ \| kiṁ kṛtvā ? **vasudevam iva** māyayā
vasudeva-sadṛśam ekam **ānīya** kṛṣṇaṁ śokākṛṣṭa-cittam iti bhāvaḥ \|
**sa** mahā-māyāvī **uvāca ca** \|\|25\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pratyupasthitaḥ** punaḥ
parāvṛttya samīpam āgataḥ \| kiṁ kṛtvā ? **vasudevam ivānīya** kañcit
tad-ākāram upasthāpya \|\|25\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.77.26 \|\|**

**eṣa te janitā tāto yad-artham iha jīvasi \|**

**vadhiṣye vīkṣatas te'mum īśaś cet pāhi bāliśa \|\|**

**śrīdhara-svāmī (bhāvārtha-dīpikā) : janitā** janayitā \| **īśaś cec**
chaktaś cet \|\|26\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yad-arthaṁ** pitṛ-nimittam
\| pitari mṛte tvam api mariṣyasīti vṛddha-vasudeva-kṛpayā tvāṁ na
mārayāmi \| tv asmin punas tvām apy ahaṁ mārayiṣyāmīti bhāvaḥ \|\|26\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** eṣa te tava ajanitā
**tātaḥ**, ajanitāyām ajātāyām api tātaḥ pitṛ-vyapadeśavān, vastutas
tvam ajanir eva tathāpy eṣa tātaḥ, tathā prasiddheḥ \| **yad-arthaṁ**
**jīvasi** jīva ivācarasi luptāyiḥ \| asya snehenaiva jīvavat asya
putravat vartase \| **vīkṣato** vīkṣamāṇasya tava purato'**muṁ**
vadhiṣye, **pāhi cet tvam īśaḥ** valituṁ śīlaṁ yeṣāṁ te bālinaḥ
balavanta ity arthaḥ \| tān śyati tanṣ karotīti **bāliśaḥ**, tasya
sambodhanam \|\|26\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tava janakaḥ na tv
anna-dānādi-lakṣaṇaḥ pitā iti sambandha-viśeṣeṇa śoka-bharam utpādayati
\| **yad-arthaṁ** yad dhetoḥ iha saṁsāre **jīvasi** utpādya vartase \|
yad vā, yat-pālanārthaṁ jīvikāṁ sampādayasīty arthaḥ \| **vīkṣataḥ**
sākṣāt paśyato\'pi **tava** **bāliśa**! he mat-prabhāvānabhijña!
\|\|26\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : janitā** janakaḥ, na tv
anna-dātr-ādi-lakṣaṇaḥ pitā iti sambandha-viśeṣeṇa śoka-bharam
utpādayati---**yad-artham** iti \| sat-putrasya tad-arthe
prāṇa-tyāgaucityād iti bhāvaḥ \| **vīkṣyataḥ** sākṣād īkṣyamāṇasyāpi
**tava** \| he **bāliśa**! mat-prabhāvānabhijñatvād iti bhāvaḥ \|

gīrdevī tu vācayati---**yad-artham** **iha** mayi **jīvasi** balaṁ
prakaṭayasi, sa **eṣa** te tava **ajanitā** janako na bhavati, ata eva
**atātas** tāto na bhavatīty arthaḥ \| tasmāt paśyatas te indrajālam iva
kautukena paśyati tvayi amuṁ vadhiṣye, tatra nijoddeśyam āha---**īśam**
iti ced ity avadhārate dhatse padaṁ tvam avitā yadi vighna-mūrdhni
\[bhā.pu. 11.4.10\] itivat \| he **bāliśa**! bālā mūrkhāḥ santy eṣāṁ
bālino mūrkha-sabhā-patayaḥ tān mādṛśān syati tanūkaroti kṣiṇotīti, he
tathā-bhūta! tasmād avaśyam īśaḥ parama-svatantras tvaṁ, tasmāt pāhi
mādṛśaṁ saṁsārād uddhareti \|\|26\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** eṣa te **janitā** ity-ādi \|
sarasvatī vakti---eṣa vasudevas te tava ajanitā, ato'janitāyām api
ajatve'pi jātaḥ \| tātatvena svīkṛtaḥ \| vastutas tava janir eva nāsti,
kutas tāta-sambhāvanā ? **yad-arthaṁ** yasya
vasudeva-pūrva-pūrva-janma-kṛtasya nimittaṁ **jīvasi**, jīva ivācarasi,
jātavat pratīyase \| ācārārthe kvipi kṛte tal-lopāt siddham \|
**īkṣato** vīkṣamāṇasya **tava** purato'**muṁ vadhiṣye** \| **pāhi**
rakṣa \| **ced** yatas tvam **īśaḥ** \| he **bāliśa** ! keśi-nāśana !
bālāḥ keśāḥ santy asyeti bālī keśī, taṁ śyatīti kaḥ ? \|\|26\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) : janitā** janayitā
\|\|26-27\|\|

**\...**

**\|\| 10.77.27 \|\|**

**evaṁ nirbhartsya māyāvī khaḍgenānakadundubheḥ \|**

**utkṛtya**[^21] **śira ādāya kha-sthaṁ saubhaṁ samāviśat \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ukta-rītyā
**nirbhartsya** kaduktvā \| **utkṛttya** chittvā \|\|27\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : utkṛtya** chittvā
**samyak** sukham **āviśad** ārohat \|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ānakadundubhes** tad-ākārasya
**utpāṭya** chittvā utkṛtyeti vā pāṭhaḥ \|\|27\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.77.28 \|\|**

**tato muhūrtaṁ prakṛtāv upaplutaḥ**

**sva-bodha āste sva-janānuṣaṅgataḥ \|**

**mahānubhāvas tad abudhyad āsurīṁ**

**māyāṁ sa śālva-prasṛtāṁ mayoditām \|\|**

**śrīdhara-svāmī (bhāvārtha-dīpikā) : sva-bodhaḥ** svataḥ
siddha-jñānavān api **sva-jana-snehataḥ prakṛtau** manuṣya-svabhāve
**upapluto** nimagna **āste** atiṣṭhat \| tatas tat sarvam **āsurīṁ
māyām abudhyat** māyeyam iti jñātavān \|\|28\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tato**
vasudeva-śiraś-chedottaram \| **sa** śālvaḥ \| tathā ca śrutiḥ---

> yad acaras tanvā vāvṛdhāno balānīndra prabruvāṇo janeṣu \|
>
> māyet sā te yāni yuddhāny āhur nādya śatruṁ nanu purā vivitse \|\|
> \[ṛ.ve. 10.54.2\]

iti śruti-siddho\'yam arthaḥ \| tathā hi---he *indra tanvā* *vāvṛdhānaḥ*
svarūpeṇa bhṛśaṁ vardhamānas tvaṁ *balāni* vīryāṇi vakram alakṣaṇāni
*acaraḥ* akṛteti yat sva*-janeṣu prabruvāṇaḥ* vyākurvāṇo vartasa iti
śeṣaḥ \| tasmāt svabhāva-rahasyaṁ svajanā jānantīty arthaḥ \|
śālvādi-śatruṇā kriyamāṇāni *yāni yuddhāny āhuḥ* \| purāṇād āvetāni tvām
uddiśya sā mayoditā *māyā it* indra-jāla-lakṣaṇaiva tvaṁ *purā*
prathamato muhūrtaṁ śatru-sukha-troṭanān māyāṁ *na vivitse* na jñātavān
asi \| *adya* adhunā \| vivitse *nanu* paścāt sā siddhābhūd ity arthaḥ
\|\|28\|\| \|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tata** ity-ādi
tad-anantaram **asvajanānāṁ** vipakṣāṇām **anusaṅgato** muhurtam
**upaplutaḥ** upadrutaḥ san **mahānubhāvaḥ** śrī-kṛṣṇas tat **tām āsurīṁ
māyām abudhyata**, yataḥ **prakṛtau** svabhāve
sarvajñatvādi-sarva-śaktimattva-rūpe prabodhe sva-jñāne ca **āste**
\|\|28\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tataḥ** śirasa utpāṭanād
ādānāc ca hetoḥ so\'**budhyata** yato **mahānubhāvaḥ** prabhāvo yasya
saḥ \| **śālvāt prasṛtāṁ** tena prasāritām ity arthaḥ \| nanu kutas
tasyedṛśī śaktiḥ? tatrāha---**mayenoditāṁ** prakaṭitāṁ mayāj jātāṁ vā
\|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tataḥ** śirasa utpāṭanād ādānāc
ca hetoḥ **sālvāt prasṛtāṁ** tena prasāritām ity arthaḥ \| nanu kutas
tasyedṛśī śaktiḥ ? tatrāha---**mayenoditām** upadiṣṭām \|\|28\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **tato muhūrtam** ity-ādi \|
**tatas** tad-anantaram **asvajanānāṁ** pareṣāṁ śatrūṇām **anuṣaṅgato**
**muhūrtaṁ** kṣaṇa-mātram eva **upapluta** upadrutaḥ san
**mahānubhāvaḥ** śrī-kṛṣṇas **tat** tām **āsurīṁ māyām abudhyata**,
yataḥ **prakṛtau** bhāve sarvajñatve sthitaḥ \|\|28\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) : prakṛtau** mānuṣa-svabhāve
**upaplutaḥ** vyāptaḥ suṣṭhu abodhaḥ sann **āste** sma tad-anantaraṁ tu
sa **mahānubhāvas** tat sarvam **āsurīṁ māyāṁ** **sālvena prasṛtāṁ**
prayuktāṁ **mayāt uditām abudhyata** \|\|28\|\|

**\...**

**\|\| 10.77.29 \|\|**

**na tatra dūtaṁ na pituḥ kalevaraṁ**

**prabuddha ājau samapaśyad acyutaḥ \|**

**svāpnaṁ yathā cāmbara-cāriṇaṁ ripuṁ**

**saubha-stham ālokya nihantum udyataḥ \|\|**

**śrīdhara-svāmī (bhāvārtha-dīpikā) :** svapnaṁ svapna-prapañcaṁ yathā
\|\|29\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra yuddhe \| acyuto
jñāna-cyuti-rahitaḥ \|\|29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prabuddhaḥ san na samyak
sākṣād apaśyat yato\'cyuto jñānādau sadā sthira iti bhāvaḥ \| ca tu
ambara-cāriṇaṁ tu \|\|29\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prabuddhaḥ san na samyak
sākṣād apaśyat \| prabuddhatve hetuḥ acyutaḥ anaśvara-jñānāditvād iti
bhāvaḥ \|\|29\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataḥ eva na
tatratyety-ādi svāpnaṁ svapna-prapañcaṁ yathā \|\|29\|\|

**\...**

**\|\| 10.77.30 \|\|**

**evaṁ vadanti rājarṣe ṛṣayaḥ keca nānvitāḥ \|**

**yat sva-vāco virudhyeta nūnaṁ te na smaranty uta \|\|**

**śrīdhara-svāmī (bhāvārtha-dīpikā) :** evaṁ para-matam upanyastaṁ
nirākaroti---evam iti \| **keca** kecana \| **nānvitā** ananvitāḥ
pūrvāparānusandhāna-rahitāḥ \| tad āha---**yat sva-vāca** iti \| **tan
nānusmaranti** ity arthaḥ \| ayam abhiprāyaḥ---na tāvad rājasūyārthaṁ
rāmeṇa saha gataḥ śrī-kṛṣṇaḥ, saṅkarṣaṇam anujñāpya \[10.71.13\] iti
pūrvam uktatvāt \|\|30\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad āha* \|
*pūrvaparānusandhāna-rāhityam* āha---**sva-vāco yad virudhyeta** \| *ity
artha* iti---tad-virodha-lakṣaṇaṁ vaco nānusandadhata iti \| atra
tātparyam āha---*ayam abhiprāyaḥ*\| *na tāvad* ity-ādinā \| mama tv
itthaṁ pratibhāti **keca ṛṣayaḥ** \| he **rājarṣe** ! **evaṁ vadanti**
\| kimbhūtāḥ ?---**nānvitāḥ** anu-paścād-uktiṁ saṅkarṣaṇam anujñāpya
\[10.71.13\] ity-ādikāṁ na itā na jñātavanta ity arthaḥ \| **yad** yataḥ
**svasya** mama **vācaḥ** \| saṅkarṣaṇam ity-ādikam eva te na smaranti
\| atas tad-uktyā---āha cāham ihāyāta ārya-miśrābhisaṅgataḥ \[10.77.8\]
ity-ādikayā **virudhyeta** \| tad-uktyā iti śeṣaḥ \| virudhyeta iti
bhāve liṅ \| upasarga-vaśād rudher akarmakatvam \|

tīrthas tu---khecarānvitā virudhyante iti pāṭham āha---svasya
svatantrasya harer vāco veda-lakṣaṇāḥ \| virudhyante yat hari-mohādikaṁ
prati harer mohādikaṁ na sahante \| ajasyāvakra-cetasaḥ \[ka.u. 2.2.1\]
iti śruteḥ \| khecarā bhūtās tad-āveśa-yutās tathā \|\|30\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ṛṣayo** mantra-mātra-vidaḥ
jñāni-mātreṇa ṛṣayo vā \| yad vā, ṛṣayo\'pi **svakīyāyā vācaḥ** sakāśād
**yad virudhyeta** viruddhaṁ syāt, tat **nānusmaranti** nānusandadhate
\| **nūnaṁ** vitarke niścaye vā \| anyat tair vyākhyātam \|

yad vā, sabhā-parvoktānusāreṇa śrī-vaiśampāyanādi-mate rājasūye
śrī-baladevasyāpi gamanād evaṁ vyākhyeyam \| mahābhāratādau sthāne
sthāne śrī-harivaṁśe ca śrī-rukmiṇī-svayaṁvarādau jarāsandhādy-uktyāpi
śrī-kṛṣṇasya bhagavattvaṁ pratipāditam astīti tenaitad virudhyetety
arthaḥ \|\|30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ṛṣayo\'pi** **svakīyāyā** eva
vāco **hetor yad virudhyeta** viruddhaṁ syāt, **tan nānusmaranti**
nānusandadhati \| **nūnaṁ** vitarke niścaye vā \|\|30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *para-śloka-vyākhyā draṣṭavyā \|*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **evaṁ vadanti** ity-ādi \|
he **rājarṣe** ! **kecanānvitā** munaya **evaṁ vadanti**, na tu tat
satyam, sarvajñasya śrī-bhagavatas tathāpi sarasvatyaiva tat samādhīyate
\|\|30\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ para-matam upanyasya
nirākaroti---**evam** iti \| **ke ca** kecana **nānvitāḥ**
pūrvāparānusandhāna-rahitāḥ \| tad evāha---**yat sva-vāco virudhyeta**
virudhyerann iti tan nānusmarantīty arthaḥ \| tathā hi, na tāvad
rājasūyārthaṁ rāmeṇa saha gataḥ kṛṣṇaḥ saṅkarṣaṇam anujñāpya
\[10.71.13\] iti pūrva-muktatvāt tataś cāryamiśrādi-saṅgata iti tair
varṇitaṁ kṛṣṇoktaṁ kathaṁ saṅgacchatāṁ, yadi vā kaṣṭena saṅgacchatāṁ
nāma tadā punar api kathaṁ rāmam asambhrāntaṁ jitvājeyaṁ surāsuraiḥ
\[10.77.24\] iti kṛṣṇoktam upapadyatām iti \|\|30\|\|

**\...**

**\|\| 10.77.31 \|\|**

**kva śoka-mohau sneho vā bhayaṁ vā ye'jña-sambhavāḥ \|**

**kva cākhaṇḍita-vijñāna- jñānaiśvaryas tv akhaṇḍitaḥ \|\|**

**śrīdhara-svāmī (bhāvārtha-dīpikā) :** asambhāvitaṁ cety āha---**kva
śoka-mohāv** iti \| **bhayaṁ vā** durnimitta-darśana-kṛtaṁ nūnaṁ hanyuḥ
purīṁ mameti yad uktaṁ yac ca hastāc chārṅgaṁ nyapatad \[10.77.13\] ity
uktaṁ \| tad **bhayaṁ vā kva** iti \| **ajñeṣu sambhavo** yeṣāṁ te \|
**akhaṇḍitāni vijñāna-jñānaiśvaryāṇi** yasya saḥ \| tatra **vijñānaṁ**
svarūpa-viṣayam \| **jñānaṁ** bāhya-viṣayam \|\|31\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viparītaṁ tat-kathanaṁ
niṣedhati---**kva** iti \|\|31\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : moho**\'jñānaṁ mamatā vā \|
**ye\'jña-sambhavā** ity anena śrī-bhagavad-bhakti-viśeṣāj jāyamānās tu
guṇātītā abhijñeṣv api sambhavatīti dhvanitam \| vijñāna-jñānayor
aiśvaryāntargatatve\'pi pṛthag uktiḥ prastāvānusāreṇa tayor
ādhikyāpekṣayā \| surair īḍita iti śuddha-sāttvika-deva-stutvena
tāmasa-śokādy-abhāvo\'khaṇḍa-vijñānādi-sadbhāvaś ca dṛḍhīkṛtaḥ
\|\|31\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mohaḥ** ajñānaṁ surair īḍita
iti śuddha-sāttvika-devaḥ tattvena
tāmasa-śokādy-abhāvo\'khaṇḍa-vijñānādi-sadbhāvaś ca dṛḍhīkṛtaḥ
\|\|31\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ vadantīti viruddhaṁ yat tat
svayam evāha---**kva śoka** iti \| atra **ajña-sambhavā** anye
labhyante, pūrve māyā-pāravaśya-kṛtāḥ cet saṁsāriṇām, uttare
paramārtha-mādhurī-pāravaśya-kṛtāḥ \| te tu saṁsārottīrṇānāṁ yathā
prahlādasya saṁsāriṇāṁ tad-bahirmukhatva-maya-duḥkha-darśanena
śrī-nṛsiṁha-deve sva-śoka-nivedanaṁ, yathā
brahma-mohana-līlā-kathanārambhe śrī-śuka-devasya mohaḥ, yathā
śrī-bharatasya śrī-bhagavantam aviduṣi rahūgaṇe\'nugrahamayaḥ
snehodayaḥ, yathā vā sanakādīnāṁ śrī-vaikuṇṭha-deve
tat-pārṣada-śāpa-janita-sva-bhaya-nivedanam iti ete śrī-bhāgavate\'pi
varṇitāḥ, yathā

> tān vīkṣya kṛṣṇaḥ sakalābhaya-prado
>
> hy ananya-nāthān sva-karād apacyutān \|
>
> dīnāṁś ca mṛtyor jaṭharāgni-ghāsān
>
> ghṛṇārdito diṣṭa-kṛtena vismitaḥ \|\| \[10.12.27\]

iti tasmād asurair yadi māyayā mohayitum iṣyate tadā tu na sarvathāsau
śoka-mohādi-bhāg bhavatīty eva mantavyam \| yat tu tato vatsān adṛṣṭvā
\[10.13.16\] ity-ādikaṁ

varṇitaṁ tat punaḥ parama-bhaktena brahmaṇā saha līlā-kautukārtham eva
svātantryeṇāṅgīkṛtam iti jñeyam \|\|30-31\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, sālva-māyayā moha
eva tāvat kṛṣṇasya na sambhavet \| kutaḥ ? tad-dhetukau
vasudeva-viṣayaka-sneha-śokau sambhavetāṁ, tathā sālvād bhayam eva tasya
na sambhavet, kutas tad-dhetukaṁ śārṅga-patanaṁ cety āha---**kva śoka**-
iti \| śokādayo dvividhāḥ ajña-sambhavāḥ vijña-sambhavāś ca \| tatra
ajñe asarvajña-jane sambhavanti ye te vā kva ? akhaṇḍitāni vijñānādīni
yasya sa parameśvaraḥ kṛṣṇaḥ kva ? iti tasmād vijñe māyātīta-loke
sambhavanti ye te cinmayāḥ śokādayo bhagavad-bhakte bhagavati ca
nikhila-rasāmṛta-maya-svarūpe rasāṅga-bhūta-sañcāri-nāmānaḥ santy eva,
te ca dāmodara-līlā gopī-pūrva-rāga-rāsādi-līlā suvyaktā eva draṣṭavyāḥ
\| atra bhayaṁ veti bhayaṁ palāyana-hetu-bhūta-bhaya-bhinnaṁ jñeyam,
ari-bhayāt palāyanam \[3.4.16\] ity uddhavokteḥ \| tat tan na vāstavaṁ
cet syāt tad-vidāṁ buddhi-bhramas tadā na syāt \[la.bhā. 1.5.64\] iti
bhāgavatāmṛtokteś ca \| imām agṛbhṇan aśanāmṛtasya iti sāmānye
aśvābhidhānīm ādatta itivat \|\|31\|\|

**\...**

**\|\| 10.77.32 \|\|**

**yat-pāda-sevorjitayātma-vidyayā**

**hinvanty anādyātma-viparyaya-graham \|**

**labhanta ātmīyam anantam aiśvaraṁ**

**kuto nu mohaḥ paramasya sad-gateḥ \|\|**

**śrīdhara-svāmī (bhāvārtha-dīpikā) :** kiṁ ca, **yasya pāda-sevayā
ūrjitā** puṣkalā yā **ātma-vidyā**, tayā **anādiś** cāsāv
**ātma-viparyaya-grahaś** ca, ahaṁ kṛśaḥ sukhī duḥkhī ity-ādi-lakṣaṇaḥ,
taṁ **hinvanti** nāśayanti santaḥ \| **aiśvaraṁ** padaṁ ca \| tasya
**satāṁ gateḥ kuto nu mohaḥ ?** iti \| ato vā etad vacanaṁ satyam ity
arthaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaimutyena tad eva
draḍhayati---*kiṁ ca,* iti \| ato mohābhāvāt \| *etad vacanaṁ* tato
muhūrtam \[10.77.28\] ity-ādi-rūpam \| *ity artha* iti---na sarvathā
satyam \| yad acaras tanvā \[ṛ.ve. 10.54.2\][^22] ity-ādi-śrutyā
tad-vyavahārasya māyikatvāgamād iti bhāvaḥ \|\|32\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātma-vidyayā
sva-tattva-jñānenānādiṁ sadā vartamānam ātmanaḥ sva-sva-rūpasya
viparyayeṇa vaiparītyena grahaṁ grahaṇaṁ jñānam ity arthaḥ \| ātmīyaṁ
padaṁ svarūpānubhava-lakṣaṇaṁ mokṣam ity arthaḥ \| aiśvaraṁ ca
śrī-vaikuṇṭha-lokaṁ kathambhūtam? anantaṁ lokatve\'py aparicchinnaṁ
brahma-ghanatvena parama-vyāpakatvāt \| nu aho \| moho\'jñānaṁ paramasya
parameśvarasyeti durnimitta-darśanaṁ, tena cintā ca \| tathā satāṁ
muktānāṁ mokṣānapekṣaka-bhaktānāṁ vā gater gamyasyeti
saccidānanda-vigrahatvena ca daurbhedanādikaṁ na sambhaved eveti bhāvaḥ
\|\|32\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ātma-vidyayā**
sva-tattva-vijñānena **ātmanaḥ** sva-svarūpasya **viparyayeṇa**
vaiparītyena **grahaṇaṁ** jñānam ity arthaḥ \| **ātmīyaṁ** padaṁ
svarūpānubhava-lakṣaṇaṁ mokṣam ity arthaḥ \| **aiśvaraṁ** ca
vaikuṇṭha-loka \| kathaṁ-bhūtam? **anantaṁ** lokatve\'pi śrī-vigrahavad
aparicchinnaṁ **nu** aho **mohaḥ** ajñānaṁ **paramasya** parameśvarasya
iti durnimittatā-darśanaṁ tena cintā ca na sambhavet, tathā **satāṁ**
muktānāṁ mokṣānapekṣaka-bhaktānāṁ vā **gater** gamyasyeti
saccidānanda-vigrahatvena ca dor-bhedanādikaṁ na sambhaved eveti bhāvaḥ
\|

athavātra prakaraṇe sarvaṁ nāsamañjasaṁ, kintu kiñcid eva
kuru-vṛddhānujñāpanā-pūrvaka-prasthānādīnām apekṣitatvāt śrī-baladevasya
sabhā-parvādāv uktaṁ \| tatra gamanaṁ ca na viruddhaṁ pūrvam āgatasyāpi
paścād yajñārtham āhvānena tathā śrī-kṛṣṇena sahaivāgatya
pura-rakṣārthāvasthānena ca sambhavāt pūrvaṁ dvārakāyāṁ sthite tu
śrī-baladeve śrī-pradyumnasya yuddhādau prādhānyāyuktatvāt prākṛtā api
tadānīṁ jānīyuḥ kim uta śrī-vaiśampāyanādayaḥ atas teṣāṁ tatra moho na
sambhavet \| durnimitta-darśanādikaṁ ca līlaiva tatas tadapi na
viruddhaṁ yat tu śrī-bhagavad-antar-vṛttitvāt tair durūhaṁ viruddhaṁ ca
tatsvayam evāha---kva śoketi \| akhaṇḍita-vijñānāditvena
śokādi-vaśatvena coktatvāt sva-vāg-viruddhatā tatrājña-sambhavā iti \|
viśeṣaṇād vijña-sambhavā anye labhyante pūrve māyā-pāravaśya-kṛtāḥ te ca
saṁsāriṇām uttare paramārtha-vastu-mādhurī-pāravaśya-kṛtāḥ te tu
saṁsārottīrṇānāṁ yathā śrī-prahlādasya saṁsāriṇāṁ
tad-bahirmukhatvamaya-duḥkha-darśanena śrīnṛsiṁhadeve sva-śoka-nivedanaṁ
yathā vā brahma-mohana-līlā-kathanārambhe śrī-śuka-devasya mohaḥ \|
yathā vā, śrī-bharatasya śrī-bhagavantam aviduṣi rahūgaṇe\'nugrahamayaḥ
snehodayaḥ yathā vā sanakādīnāṁ śrī-vaikuṇṭha-deve
tat-pārṣada-śāpa-janita-sva-bhaya-nivedanam iti ete śrī-bhagavato\'pi
dāmodara-līlā-prasaṅge bhaktānugraha-svabhāvatā-sthāpanayā sthāpitā eva
yathaiva śrī-śuka-devenāpi svayam anyatra varṇitam

> tān vīkṣya kṛṣṇaḥ sakalābhaya-prado
>
> hy ananya-nāthān sva-karād apacyutān \|
>
> dīnāṁś ca mṛtyor jaṭharāgni-gh.āsān
>
> ghṛṇārdito diṣṭa-kṛtena vismitaḥ \|\| \[10.12.27\]

yathā tatraiva ca sarva-sātvata-gaṇa-rakṣārthaṁ śālvena yuddhyatīti
tasmād asurair yadi māyayā mohayitum iṣyate tadā na sarvathā
śoka-mohādi-bhāk bhavatīty eva mantavyaṁ yat tu---

> tato vatsān adṛṣṭvaitya puline\'pi ca vatsapān \|
>
> ubhāv api vane kṛṣṇo vicikāya samantataḥ \|\| \[10.13.16\] iti \|

brahmaṇo māyayaiva tat-tad-varṇitam \| tat punaḥ parama-bhaktena
brahmaṇā saha-līlā-kautukārtham eva svātantryeṇāṅgīkṛtam iti jñeyam \|
evam evottara-padye\'pi anādyātma-viparyaya-grahaṁ hinvantīty evoktam
iti dik \| evaṁ tato muhūrtam ity-ādi-dvaye gīrdevī-matam etat muhūrtaṁ
vyāpya tat tasmāt mithyākāraṇād dhetor yaḥ svajanasya śrī-vasudevasya
anuṣaṅgo\'nusmaraṇaṁ tṛtīyāyās tasil, tenopapluto vyāpto\'pi prakṛtau
sva-svarūpe sva-bodhe nija-sārvajña evāste sva-vyavacchedenāsīt yato
mahānubhāva ity-ādi muhūrtānantaraṁ tu bahir api nāpaśyad ity āha---neti
\| tatra dṛṣṭāntaḥ prabuddhaḥ svapna-samaye\'pi svapno\'yam iti
nirṇīta-bodho jano yathā kṣaṇāt svāpnaṁ tat-sambandhi vastu na paśyati
tatheti \|\|32\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sālvamāyayā mohāsambhave
kaimutyam āha---yatpādasevayā ūrjitā puṣṭā yā ātmavidyā tayā
anādiścāsāvātmaviparyayagrahaś ca ahaṁ kṛśaḥ sukhī duḥkhītyādilakṣaṇaḥ
taṁ hinvanti dūrīkurvanti santaḥ aiśvaraṁ padaṁ na labhante tasya satāṁ
gateḥ parameśvarasya sālvasya narasya māyayā kuto moho\'jñānaṁ tasmānna
tadvākyaṁ satyam ity arthaḥ \|\|32\|\|

**\...**

**\|\| 10.77.33 \|\|**

**taṁ śastra-pūgaiḥ praharantam ojasā**

**śālvaṁ śaraiḥ śaurir amogha-vikramaḥ \|**

**viddhvācchinad varma dhanuḥ śiro-maṇiṁ**

**saubhaṁ ca śatror gadayā ruroja ha \|\|**

**śrīdhara-svāmī (bhāvārtha-dīpikā) :** kiṁ tarhi satyaṁ ? tad āha---taṁ
śastra-pūgair iti \| varma kavacam \| ruroja babhañja \|\|33\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** satyamāśaṅkya vakti-kim
iti \| tatsatyam \|\|33\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ojasā vegena mahā-balena
vā praharantam ity anena līlayā viddhveti dhvanitam \| yataḥ śauriḥ
ato\'mogho vikramaḥ śaktir yeṣāṁ taiḥ pāṭhāntare satya-parākramaḥ śiraso
maṇi varmādīnāṁ tat-tat-krameṇa cchedanaṁ vīra-darpādhika-nirasanārtham,
yataḥ śatroḥ ha harṣe tāvad eva rājasūyasya paścād
indraprasthā-chrī-dvārakām āgata-mātra iti śeṣaḥ \|\|33\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ para-mata-miśraṁ pūrvaṁ
prakaraṇaṁ saṁśodhya kevala-sva-matam uttaraṁ prakaraṇam āha---vādīnāṁ
tat-tat-krameṇācchādanaṁ tad-darpasyādhika-nirasanārthaṁ yataḥ śatroḥ ha
harṣe \|\|33\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ para-mataṁ
dūṣayitvā prakṛtam anusarati---tam iti \| ruroja babhañja \|\|33\|\|

**\...**

**\|\| 10.77.34 \|\|**

**tat kṛṣṇa-hasteritayā vicūrṇitaṁ**

**papāta toye gadayā sahasradhā \|**

**visṛjya tad bhū-talam āsthito gadām**

**udyamya śālvo'cyutam abhyagād drutam \|\|**

**śrīdhara-svāmī (bhāvārtha-dīpikā) : [+++]{.mark}**

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatsaubham \| kṛṣṇasya
sākṣādbhagavato hasteneritayā preritayā ato viśeṣeṇa cūrṇitaṁ sat toye
samudre \| acyutam iti \| tatraiva sthiratayā vartamānam iti bhāvaḥ \|
drutam api sukhamagāt \|\|34\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatsaubhaṁ toye samudre
\|\|34\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat saubham \|\|34-36\|\|

**\...**

**\|\| 10.77.35 \|\|**

**ādhāvataḥ sa-gadaṁ tasya bāhuṁ**

**bhallena chittvātha rathāṅgam adbhutam \|**

**vadhāya śālvasya layārka-sannibhaṁ**

**bibhrad babhau sārka ivodayācalaḥ \|\|**

**śrīdhara-svāmī (bhāvārtha-dīpikā) :** layārka-sannibhaṁ
pralaya-kālīna-sūrya-sadṛśam \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya śālvasya \| atha
bāhucchedānantaram \|\|35\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athānantaraṁ sadya evety
arthaḥ \| adbhutatvam evāha---layeti \| vadhāya bibhrat śrīhaste
dadhānaḥ san babhau aśobhata śrī-kṛṣṇaḥ udayācalasya śyāmatayā
śrī-kṛṣṇenopamā evaṁ duṣṭavadhārthaṁ cakrasya tejobharaprakāśaḥ sūcitaḥ
tena yuddhe\'pi manoharaśobhāraṁ uktaḥ \|\|35\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adbhutam evāha---layeti \|
vadhāya bibhrat śrī-kṛṣṇaḥ yatra duṣṭavadhārthaṁ cakrasya
tejobharaprakāśaḥ sūcitaḥ tathā yuddhe\'pi

śrī-bhagavato manoharaśobhābhara iti \|\|35\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.77.36 \|\|**

**jahāra tenaiva śiraḥ sa-kuṇḍalaṁ**

**kirīṭa-yuktaṁ puru-māyino hariḥ \|**

**vajreṇa vṛtrasya yathā purandaro**

**babhūva hāheti vacas tadā nṛṇām \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tenaiva cakreṇaiva \| tadā
śiraśchedanasamaye \|\|36\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** purumāyino
bahula-māyā-yuktasyāpi sakuṇḍalam ity-ādiviśeṣaṇābhyāṁ tīkṣṇadhāreṇa
līlayā mūlataḥ śīghraharaṇaṁ bodhayati \| ata evoktaṁ---harir iti \|
mahākāyasyāpi tathā śiroharaṇe dṛṣṭāntaḥ---vajreṇeti \| hāheti
paramādbhutatvāt \|\|36\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** purumāyinaḥ
bahulamāyāyuktasyāpi jahāra chittvā svasainikāgre vicakarṣa sakuṇḍalam
iti viśeṣaṇābhyāṁ tatra svakautukam api bodhayati hā heti
paramādbhutatvāt \|\|36\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.77.37 \|\|**

**tasmin nipatite pāpe saubhe ca gadayā hate \|**

**nedur dundubhayo rājan vyomni deva-gaṇeritāḥ \|\|**

**sakhīnām apacitiṁ kurvan dantavakro ruṣābhyagāt \|\|**

**śrīdhara-svāmī (bhāvārtha-dīpikā) :** deva-gaṇair īritā vāditāḥ \| kiṁ
ca, sakhīnām iti \|

iti śrīmad-bhāgavate mahā-purāṇe daśama-skandhe uttarārdhe
śrīdhara-svāmi-viracitāyāṁ bhāvārtha-dīpikāyām saptasaptatitamo\'dhyāyaḥ
\|\|77\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmin śālve \|
anyadāha---kiṁ ceti \|\|37\|\|

iti śrīmad-bhāgavata-bhāvārtha-dīpikā-prakāśe daśama-skandhottarārdhe
saptasaptatitamo\'dhyāyaḥ \|\|77\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

iti śrīnātha-cakravarti-pāda-viracitāyāṁ caitanya-mañjūṣāyāṁ
saptasaptatitamo\'dhyāyaḥ \|\|77\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pāpe mahāduṣṭe nitarāṁ
patite mṛte apunar āvṛttimokṣaprāpte atha ca saubhe ca hate nāśite iti
tasmin sthite\'pi tatputrādīnāṁ punar duṣṭatāśaṅkānirāsena
devagaṇa-(devavarga)praharṣaḥ sūcitaḥ \| ata eva neduḥ \| he rājann iti
praharṣeṇa svayaṁ rājamānastamayi harṣayati \| sakhīnāṁ
śiśupālādīnāmapacitimānṛṇyaṁ kurvan kartumabhyayāttadaiveti
mahānirbuddhitvaṁ sūcitam \| tatra hetuḥ-ruṣā krodhena vicāralopād iti
bhāvaḥ \|\|37\|\|

iti śrīmad-bhāgavate mahā-purāṇe daśama-skandhe uttarārdhe

śrī-śrīla-sanātana-gosvāmi-pāda-kṛtāyāṁ śrī-bṛhad-vaiṣṇava-toṣaṇāṁ

śrī-daśama-ṭippaṇyāṁ saptasaptatitamo\'dhyāyaḥ \|\|77\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nitarāṁ patite mṛte apunar
āvṛttiṁ prāpte saubhe ca hate nāśite sakhīnām ity ardhakam \| apacitiṁ
vaira-nigraha-rūpeṇa pratyupakāreṇāntyeṣṭim iva kurvan kartum abhyagāt
tadaiva iti mahā-nirbuddhitvaṁ sūcitaṁ tatra hetuḥ ruṣeti \|\|37\|\|

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-vaiṣṇava-toṣiṇyāṁ

saptasaptatitamo\'dhyāyaḥ \|\|77\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :**

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-krama-sandarbhe

saptasaptatitamo\'dhyāyaḥ \|\|77\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-bṛhat-krama-sandarbhe

saptasaptatitamo\'dhyāyaḥ \|\|77\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sakhīnāṁ śiśupālādīnām
apacitiṁ vaira-niryātanenāntyeṣṭiṁ kurvan kartum \|\|37\|\|

iti sārārtha-darśinyāṁ harṣiṇyāṁ bhakta-cetasām \|

saptasaptatitamo\'dhyāyaḥ saṅgataḥ saṅgataḥ satām \|\|77\|\|

**\...**

(10.78)

## athāṣṭasaptatimo\'dhyāyaḥ

### dantavaktra-vidūratha-vadhaḥ, balarāma-dvārā sūta-śiraś-chedaś ca \| 

**\|\| 10.78.1-2 \|\|**

**śrī-śuka uvāca---**

**śiśupālasya śālvasya pauṇḍrakasyāpi durmatiḥ \|**

**para-loka-gatānāṁ ca kurvan pārokṣya-sauhṛdam \|\|**

**ekaḥ padātiḥ saṅkruddho gadā-pāṇiḥ prakampayan \|**

**padbhyām imāṁ mahā-rāja mahā-sattvo vyadṛśyata \|\|**

**śrīdhara-svāmī (bhāvārtha-dīpikā) :**

tato'ṣṭa-saptatitame dantavaktra-vidūrathau \|

hatvā hariḥ pure reme rāmaḥ sūtaṁ tato'vadhīt \|\|

sakhīnām apacitiṁ kurvann ity uktaṁ tad evāha---śiśupālasyeti \|
**pārokṣya-sauhṛdaṁ** parokṣe karaṇīyaṁ suhṛt kṛtyam \|\|1-2\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ śālva-vadhottaram \|
tataḥ śrī-kṛṣṇoparaty-anantaram \| tad evāpacayanam eva \|\|1\|\| imāṁ
bhūmim \|\|2\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *asyādhyāyasya na kāpi
vyākhyā*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ca api, paralokagatānām
api, kurvan kartum, yato durmatirnirbuddhiḥ \|\|1\|\| imāṁ mahīṁ
padbhyāṁ prakarṣeṇa kampayan \| yato mahat sattvaṁ balaṁ kāyaṁ vā yasya
saḥ vyadṛśyata saḥ, vyadṛśyata śrī-kṛṣṇena, kiṁvā\| svayam eva tatra
sarveṣāṁ pratyakṣo\'bhūd ity arthaḥ \|\|2\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śiśupālasyeti yugmakam imāṁ
mahīṁ mahat sattvaṁ balaṁ kāyo vā yasya saḥ vyadṛśyata śrī-bhagavatā
\|\|1-2\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *asyādhyāyasya na kāpi
vyākhyā.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭa-yuk-saptatitame dantavakra-vidūrathau \|

harir jaghāna sūtaṁ tu balas tīrthaṁ paribhraman \|\|

sakhīnām apacitiṁ kurvann iti pūrvoktaṁ vivṛṇoti \| śiśupālasyeti
dvābhyām \| śuśupālādīnāṁ parokṣye sati sauhṛdaṁ suhṛt-kṛtyam
\|\|1-2\|\|

**\...**

**\|\| 10.78.3 \|\|**

**taṁ tathāyāntam ālokya gadām ādāya satvaraḥ \|**

**avaplutya rathāt kṛṣṇaḥ sindhuṁ veleva pratyadhāt \|\|**

**śrīdhara-svāmī (bhāvārtha-dīpikā) :** pratyadhāt pratirurodha \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ dantavaktram \|
tathāyāntaṁ sagadam \|\|3\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā tena
gadā-pāṇitvādinokta-prakāreṇāyāntaṁ rathād avaplutya vegena
pluta-gatyāvatīryeti padāteḥ padātinā sataiva yoddhavyam iti
vīra-dharmāpekṣayā, yataḥ kṛṣṇaḥ sarva-dharma-pravartanārtham avatīrṇaḥ
sākṣād bhagavān, ataḥ katham api tad-atikrameṇa tādṛśasyāpi tasya śaktir
nābhūd iti dṛṣṭāntena ca dyotayati---sindhum iti \|\|3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rathād avapluteti
pratiyodhasya padātitvena dharmānurodhāt udyamyety atrādāyeti kvacit
\|\|3\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avaplutyeti
pratiyoddhāraṁ padātim ālokyeti bhāvaḥ \| velā-tīraṁ pratyadhāt
pratirurodha \|\|3\|\|

**\...**

**\|\| 10.78.4 \|\|**

**gadām udyamya kārūṣo mukundaṁ prāha durmadaḥ \|**

**diṣṭyā diṣṭyā bhavān adya mama dṛṣṭi-pathaṁ gataḥ \|\|**

**śrīdhara-svāmī (bhāvārtha-dīpikā) :** mukundaṁ prāha durmada ity-āder
adhikṣepa-paratā sphuṭaiva \| paramārthas tu durmado gatamadaḥ
prāha---mukundaṁ tṛtīye janmani mukti-dānārtham āgatam \| adyeti \|
janma-traye'nviṣyamāṇo'dya brahma-śāpāvasāne bhavān mama svamī
dṛṣṭi-pathaṁ gataḥ prāpta \| etad diṣṭyā diṣṭyā bhadraṁ bhadrām \|
ati-harṣe vīpsā \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kārūṣaḥ karūṣadeśeśaḥ
\|\|4\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kārūṣaḥ
karūpadeśodbhagastaddeśādhipaḥ, mukundam api prakarṣeṇa
svagarvapradarśanādināha, yato durmado duṣṭābhimānaḥ \|\|4\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kārūṣaḥ karūṣadeśabhavaḥ
\|\|4\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kārūṣaḥ
karūḍa-deśodbhavaḥ \| mātuleya iti dantavakra-mātuḥ śrutaśravāyā
vasudeva-bhaginītvāt \| durmada ity āder bhāratī-pakṣe vyākhyā
yathā---durmado gata-madaḥ mukundaṁ tṛtīye janmani mukti-dānārtham
āgataṁ prāha \| adya tṛtīye janmani brahma-śāpāvasāne bhagavān
mokṣa-dātā prabhur dṛṣṭi-pathaṁ gataḥ \| etad-diṣṭyā diṣṭyā bhadraṁ
bhadram atiharṣe dvitvam \|\|4\|\|

**\...**

**\|\| 10.78.5 \|\|**

**tvaṁ mātuleyo naḥ kṛṣṇa mitra-dhruṅ māṁ jighāṁsasi \|**

**atas tvāṁ gadayā manda haniṣye vajra-kalpayā \|\|**

**śrīdhara-svāmī (bhāvārtha-dīpikā) :** kiṁ ca, he kṛṣṇa, tvam asmākaṁ
mātuleyo bandhaḥ \| evam api mitra-dhruk mitrāṇi ghātitavān, māṁ ca
jighāṁsasi tasmād asmākaṁ tvatto mṛtyuḥ sanakādy-anugraha-prāpto nūnaṁ
durvāraḥ \| atas tvām etāvan mātramahaṁ yāce \| kiṁ tad āha---amanda
sarva-sahana-samartha \| kṣātra-dharmeṇa sevituṁ gadayā tvāṁ haniṣye
prahariṣyāmi tām eka-vāraṁ sahasveti \| nanu vajra-tulyāṁ tvad-gadāṁ ko
vā saheta naivam ity āha---avajra-kalpayā utpalam ālāvad ati-komalayety
arthaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sambandhaṁ dyotayati-kiṁ
ceti evam api bandhuḥ sannapi \| mitrāṇi śiśupālādīni \| yasmānmāṁ
jighāṁsasi tasmād ity arthaḥ \| yato durvāro\'to hetoḥ \| tadyācanaṁ \|

svayamāśaṅkya samādhatte-nanviti \| ity artha iti-adbhyo\'jyate prāpyate
ityavajramutpalam \| apūrvādajatero bāhulakādvībhāvābhāvaḥ
tatkalpapratyaye rūpim iti jñeyam \|\|5\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vāstavyarthe ca ca
praṇayenāha---mātuleyo\'pi dantavaktra-mātuḥ śrutadevāyāḥ,
śrī-vasudeva-bhaginītvāt \| he kṛṣṇeti
śiśu-bālādi-prāṇākarṣaṇābhiprāyeṇa śyāma-varṇāpekṣayā, vāstavārthe tu
nijāśeṣaiśvarya-prakaṭanārtham avatīrṇa! sākṣādbhagavann iti \| ānṛṇyaṁ
ca mamāvaśya-kṛtyam ity āśayenāha---mitreti \| bandhurūpaṁ \|
bandhutvena vartamānam apy āntara-mahā-vairiṇam ity arthaḥ \|
sva-deha-sambandhy api mahā-duḥkhadaḥ syād ity ādau dṛṣṭāntaḥ-vyādhim
iti \| vāstavārthe ca yathā yathābaddhvā \|\|5-6\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mātuleyo\'pi dantavaktramātuḥ
śrutadevāyāḥ śrī-vasudevabhaginītvāt vāstavārthe tvevaṁ vā mitradhruk
cāsāvahaṁ ceti taṁ māṁ jighāṁsasi hantuṁ gantuṁ svīkartum icchasīty
arthaḥ \| ato he amanda! vidhāya suhṛdāṁ sukham iti

> hatvā kaṁsaṁ raṅgamadhye pratīpaṁ sarvasātvatām \|
>
> yadāha vaḥ samāgatya kṛṣṇaḥ satyaṁ karoti tat \|\|
>
> āgamiṣyatyadīrgheṇa kālena vrajamacyutaḥ \|
>
> priyaṁ vidhāsyate pitrobhagavān sātvatāṁ patiḥ \|\|

iti ca sva-mukhena katajana-mukhena dharma-saṅkalpa-siddhyer
anyathānupapatteḥ satya-saṅkalpa iti parameśvara-niṣṭhā śrutiḥ \|
satya-vratam iti \| īśvarāṇāṁ vacaḥ satyaṁ tathaivāciritam iti ca svayaṁ
śrīmad-bhāgavatam eva kathaṁ vāṅkarasya kubjāyāś ca sakṛn
mātra-gṛhāgamana-pratijñā sampāditā kathaṁ vā muhur api teṣām api mānaḥ
sampādayitavyaḥ \| na kevalam etāvad eva tasya vrajāgamanam api
śrī-dvārakā-vāsi-vacanena sphuṭam evāha prathame---yarhy
ambujākṣāpasasāra bho bhavān kurūn madhūn vāpi suhṛd-didṛkṣayā \[\] ity
atra madhūn mathurān ceti vyākhyāya tadānīṁ tan-maṇḍale suhṛdo vrajasthā
eva prakaṭa iti śrī-svāmi-pādair api tathābhimataṁ---tatra
yoga-prabhāveṇa nītvā sarva-janaṁ hariḥ ity atra sarva-śabdenānyeṣāṁ
tatrāvidyamānatvāt suhṛd-didṛkṣur utkaṇṭha iti śrī-baladevāgamane\'pi
tatraiva tat-prayogāt śrī-bhagavatas tatra gamane samayaś cāyam eva
tat-svārasya-labdheḥ vidhāya suhṛdāṁ sukham ity uktatvāt adhunaiva
nirjitāśeṣa-śatrutvādinā teṣāṁ naiś cityaṁ jātam iti etat
prācīna-līlatvena sthāpayiṣyamāṇāyāṁ sūryoparāga-yātrāyām \|
vajra-kalpayā hīrakavad virājamānayā gadayā tvadīyayā kaumodakyā hetunā
tvāṁ haniṣye prāpsye iti \|\|5\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** naḥ prabhur api tvaṁ
mātuleyaḥ samprati mātula-putro\'bhūḥ tadapi mitra-dhruk cāsāvahaṁ ceti
taṁ tad-rūpa-mātuleya-drohiṇaṁ māṁ jighāṁsasi ucitam evaitad iti bhāvaḥ
\| ataḥ he\'manda! gadayā tvadīyayā kaumodakyā mad-vighātinyā hetuna tv
āṁ haniṣye prāpsyāmi vajra-kalpayā vajra-tulyayeti kṛṣṇa-gadayā
loka-dṛṣṭyaivotkarṣo vivakṣitaḥ vastutas tu māmalpa-sattvaṁ hantuṁ
tvad-gadā vajravad eva svasya balaṁ prakāśayiṣyati nādhamatvam ity
arthaḥ \|\|5\|\|

**\...**

**\|\| 10.78.6 \|\|**

**tarhy ānṛṇyam upaimy ajña mitrāṇāṁ mitra-vatsalaḥ \|**

**bandhu-rūpam ariṁ hatvā vyādhiṁ deha-caraṁ yathā \|\|**

**śrīdhara-svāmī (bhāvārtha-dīpikā) :** nanv evaṁ hanane kas tava
puruṣārthas tam āha---tarhīti \| ajña na vidyate jño yasmāt, he
sarvajñety arthaḥ \| paramārthataḥ svāminam etad deha-sambandhena
bandhu-rūpam ariṁ brahma-śāpena śatrutvena pratītaṁ tvāṁ hatvā mitrāṇām
ānṛṇyam upaiṣyāmi \| viśeṣeṇādhīyate manasi cintyata iti vyādhiḥ \|
dehe'ntaryāmitayā caratīti tathā tam īśvaraṁ hatvā kṣātra-dharmeṇārādhya
\| hanter gaty-arthasya jñānārthatvāj jñātveti vā \| tena yathā
pitra-dīnām ānṛṇyam upayanti tadvad iti \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āśaṅkate---nanviti
\| anekārthatvād artha-tātparyād vā hanter ārādhanārthatvaṁ labhyate \|
kiṁ kliṣṭa-kalpanayety āha---hanter ity-ādi \| tenārādhana-jñānayor
anyatareṇa \| na kiṅkaro nāyam ṛṇī ca rājan \[11.5.41\] ity ārabhya,
gato mukundaṁ parihṛtya kartam iti vakṣyamāṇatvāt \| tadvat
pitrādy-ānṛṇyavat \|\|6\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ānṛṇyaṁ ca mayāvaśyakṛtyam
ity āśayenāha---mitreti \| bandhur iva rūpyate dṛśyate yastaṁ vicāre tu
mahā-vairiṇam ity arthaḥ sva-deha-sambandhy api mahā-duḥkhadaḥ syād ity
ādau dṛṣṭāntaḥ vyādhim iti vāstavārthe ca yathā yathāvad dhatvā jñātvā
\| anyat taiḥ \| yad vā, vyādhi vigataḥ ādhir yena taṁ deha-caram
antaryāmitvād iti \|\|6\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvad-anubhavī
tvāṁ prāpto janaḥ svabandhūnapyuddharatītyāha tarhīti \| na vidyate jño
yasmāt he sarvajña! mitra-vatsalo\'haṁ tarhy eva mitrāṇām ānṛṇyam upaimi
teṣām apy uddhāraṇād iti bhāvaḥ \| ariṁ lokaprītyā śatrum api tvāṁ
bandhurūpaṁ hatvā jñātvā yathā yathāvad eva viśeṣeṇa ādhīyate manasi
cintyata iti vyādhistaṁ parama-dhyeyam ity arthaḥ \| vigata ādhiryasmāt
tam iti vā dehe caratīti tamantaryāmiṇam \|\|6\|\|

**\...**

**\|\| 10.78.7 \|\|**

**evaṁ rūkṣais tudan vākyaiḥ kṛṣṇaṁ totrair iva dvipam \|**

**gadayātāḍayan mūrdhni siṁha-vad vyanadac ca saḥ \|\|**

**śrīdhara-svāmī (bhāvārtha-dīpikā) :** rūkṣair ity-ādi pratīty
abhiprāyeṇa \| totrair aṅkuśādibhiḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa dantavaktraḥ \|\|7\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** totrairiveti
dṛṣṭāntenātitucchatayā taistasyāntarduḥkhaṁ nābhūd iti sūcitam eva, ata
evoktaṁ kṛṣṇaṁ paramānandaghanam iti \|\|7\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dvipaṁ mattagajaṁ
totrairiveti dṛṣṭānto\'yamantarduḥkhābhāvavivakṣayā \|\|7\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rūkṣairvākyairviśiṣṭaḥ
tudan pīḍayituṁ rūkṣairity-ādikaṁ prathamārthānugatamupanyastaṁ
totrairaṅkuśaiḥ \|\|7-15\|\|

**\...**

**\|\| 10.78.8 \|\|**

**gadayābhihato'py ājau na cacāla yadūdvahaḥ \|**

**kṛṣṇo'pi tam ahan gurvyā kaumodakyā stanāntare \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ dantavaktram \|\|8\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ājau samabhūpradeśe eva
sthito na cacāla yuddhāt, kiṁ vā, yuddhe nija-dhairyādevāsthiro
nābhūditi\| yad vā, ājāvabhihato\'pi na cacāla,

svasthānādvicyuto nābhūd ity arthaḥ\| yato yadūdvahaḥ sākṣādbhagavān\|
yad vā, tadvañcanādau śaktasyāpi tatsvīkāraḥ svavīryātiśayapradarśanena
yuddhakrīḍārtham eva, yato yadūdvaho yuddhādikrīḍārthaṁ
yadukule\'vatīrṇa iti \| tatprāṇākarṣaṇābhiprāyeṇa,
gurvyāgadāvargaśreṣṭhayā gariṣṭhayā vā \|\|8\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ājau yuddhakriyāyāṁ na cacāla
na cyutaḥ patito\'bhūt yat yataḥ kṛṣṇo\'pīti \|\|8\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.78.9 \|\|**

**gadā-nirbhinna-hṛdaya udvaman rudhiraṁ mukhāt \|**

**prasārya keśa-bāhv-aṅghrīn dharaṇyāṁ nyapatad vyasuḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** senātūryaprāṇyaṅgānāṁ
dvandva ekavad vā, iti ekavacanāntam api sādhu keśabāhvaṅghrīti
\|\|9\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** niḥśeṣeṇa bhinnaṁ
vidīrṇaṁ hṛdayaṁ vakṣo yasya saḥ, ata uccairvaman bāhumaṅghrī ca
prasārya, ato nitarāmapatat \|\|9\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bāhvaṅgrhīnityekavattvābhāva
ārṣaḥ gām ity atra gadeti vā pāṭhaḥ \|\|9\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.78.10 \|\|**

**tataḥ sūkṣmataraṁ jyotiḥ kṛṣṇam āviśad adbhutam \|**

**paśyatāṁ sarva-bhūtānāṁ yathā caidya-vadhe nṛpa \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ patanānantaram \|
jyotirvijayātmakaṁ tejaḥ \|\|10\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tadehād ity arthaḥ
\| sūkṣmataraṁ cakṣurādyagrāhyam, ata evādbhutaṁ lokātītam, kiṁ vā,
sūkṣmataram api tadbhutaṁ yathā syāttadevāha---paśyatām iti \|
sarveṣvapi bhūteṣusākṣāt paśyatsviti, ata eva vismayāt sambodhayati \|
yathā caidyavadha iti pārṣadatvena dvayor api tulyatvāttasyaiva praveśo
gatiś ca sūcitā \|\|10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tadehād ity arthaḥ \|
sūkṣmataraṁ cakṣurādyagrāhyaṁ na tu pramāṇatopyalpataram ulkeva bhuvi
khāccyuteti caidyavadhektraḥ \|

cakṣuragrāhyatvādadbhutaṁ lokātītaṁ paśyatām iti tathāpi sarveṣu bhūteṣu
sākṣāt paśyatsvity arthaḥ \| iti bhagavadicchaiva tatkāraṇatvena darśita
ata eva vismayāt sambodhayati (nṛpeti) yathā caidyavadha iti
pārṣadatvena dvayor api tulyatvāttasyaiva praveśo gatiś ca sūcitā
\|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** sūkṣmataraṁ cakṣur-ādy-agrāhyam \|
na tu svalpatama-pramāṇam \| ulkeva bhuvi khāc cyutā \[bhā.pu.
10.74.45\] iti caidya-vadhokteḥ \| tathāpi paśyatām iti
śrī-bhagavad-icchāyā eva kāraṇatvaṁ sūcitam \| atra śrī-kṛṣṇasya
vrajāgamanaṁ vrajena saha vṛndāvana eva ca tasyāprakaṭa-līlā-praveśaḥ
śrī-kṛṣṇa-sandarbhe
pañca-saptaty-adhika-śatatamāṅkasyāvatārikā-praghaṭṭakam ārabhyāsti \|
ata eva yamunām anu yāny eva \[bhā.pu. 10.78.20\] ity uktyāpi
śrī-baladevasya punar vrajāgamanaṁ noktam \|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.78.11 \|\|**

**vidūrathas tu tad-bhrātā bhrātṛ-śoka-pariplutaḥ \|**

**āgacchad asi-carmābhyām ucchvasaṁs taj-jighāṁsayā \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadbhrātā dantavaktrānujaḥ
\| tajjighāṁsayā kṛṣṇahananecchayā \|\|11\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tu-śabdo bhinnopakrame,
sya dantavaktrasya bhrāteti yādavo vidūratho vyāvartitaḥ \| ato bhrātus
tasya śokena paripluto vyāptaḥ, ata uccaiḥ śvasannasicarmabhyāṁ
sahāgataḥ \|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tu-śabdo bhede tasya
dantavaktrasya bhrāteti yādavo vidūratho vyāvartitaḥ \|\|11\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.78.12 \|\|**

**tasya cāpatataḥ kṛṣṇaś cakreṇa kṣura-neminā \|**

**śiro jahāra rājendra sa-kirīṭaṁ sa-kuṇḍalam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya vidūrathasya
\|\|12\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ca tu, tasya tu, āpatato
vegenāgacchata eva he rājendreti parama-harṣāt \|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āpatataḥ vegenāgacchata eva
\|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.78.13-15 \|\|**

**evaṁ saubhaṁ ca śālvaṁ ca dantavakraṁ sahānujam \|**

**hatvā durviṣahān anyair īḍitaḥ sura-mānavaiḥ \|\|**

**munibhiḥ siddha-gandharvair vidyādhara-mahoragaiḥ \|**

**apsarobhiḥ pitṛ-gaṇair yakṣaiḥ kinnara-cāraṇaiḥ \|\|**

**upagīyamāna-vijayaḥ kusumair abhivarṣitaḥ \|**

**vṛtaś ca vṛṣṇi-pravarair viveśālaṅkṛtāṁ purīm \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-vidhayā \|
anyaiḥ kṛṣṇetaraiḥ \|\|13-15\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ukta-prakāreṇa
saubhādīn hatvā purīṁ viveśeti tribhir anvayaḥ \| anyaiḥ
śrī-kṛṣṇetaraiḥ, durviṣahān hantum aśakyān \| kiṁ vā, asahya-vikramān
apīty arthaḥ \| surair mānavaiś ca īḍito jayajayety-ādinā stutaḥ
\|\|13\|\|

muny-ādibhir upagīyamānaḥ, saubhādi-vadhena vijayo yasya saḥ \| eṣāṁ
yathā-pūrvaṁ śraiṣṭhyam \| tatra pitṛ-gaṇebhyo'py apsarasāṁ gānāpekṣayā
tair eva sarvaiḥ kusumair abhito varṣitaḥ \| vṛṣṭyaiva vyāpta ity arthaḥ
\| vṛṣṇi-pravaraiḥ prāg-yuddhārthaṁ nirgataiḥ śrī-pradyumnādibhis
tat-tad-vadhānantaram abhyāgataiś ca \|
śrī-baladeva-vasudevograsenādibhir vṛtaḥ \| alaṅkṛtāṁ svabhāvata eva \|
kiṁ vā, mahā-duṣṭa-varga-vijayotsavena viśeṣato bhūṣitām ity arthaḥ
\|\|15\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam iti trikam \| anyaiḥ
śrī-kṛṣṇetarairdurviṣahān asahyavikramānapīty arthaḥ \| surairmānavaiś
ca īḍitaḥ jayajayety-ādinā stutaḥ munyādibhirupagīyamana saubhādivadhena
vijayo yasya saḥ tair eva sarvaiḥ kusumaiḥ kṛtvā\'bhito varṣitaḥ
vṛṣṭyeva vyāpita ity arthaḥ vṛṣṇipravaraiḥ prāgyuddhārthaṁ
śrī-pradyumnād iti tat-tad-vadhānantaramabhyāgatair eva sarvaiḥ
śrī-vasudevabaladevograsenādibhirvṛtaḥ alaṅkṛtāṁ svabhāvata eva kiṁ vā
mahāduṣṭavargavijayotsave viśeṣato bhūṣitām ity arthaḥ \| atra
dantavaktravadhaprasaṅge pādmottarakhaṇḍe viśeṣaḥ śrūyate tathāhi
tadīyagadyāni

> atha śiśupālaṁ nihaḥ śrutvā dantavaktraḥ kṛṣṇena yoddhuṁ mathurām
> ājagāma, kṛṣṇas tu tac chrutvā ratham āruhya mathurām āyayau \| tayor
> dantavaktra-vāsudevāyāhorātraṁ mathurādvaṁ saṅgrāmaḥ samavartata \|
> kṛṣṇas tu gadayā taṁ jaghāna \| sa tu cūrṇita-sarvāṅgo vajra-nirbhinno
> mahīdhara itava gatārura-vanītale papāta so\'pi hareḥ sārūpyeṇa
> yogi-gamyaṁ nityānanda-sukhaṁ śāśvataṁ parama-padam avāpa \| itthaṁ
> jaya-vijayau sanakādi-śāpa-vyājena kevalaṁ bhagavato līlārthaṁ
> saṁsṛtāv avatīrya janma-traye\'pi tenaiva nihatau janma-trayāvasāne
> muktim avāpatuḥ iti \|

atra kalpa-bheda-vyavasthā na mantavyā saṅgateḥ sad-bhāvāt sāhyagater
eva gatiḥ tasmād atrāpy eṣā saṅgatiḥ kartavyā \| mārita-mātre sālve
tan-niṣkrayārtham apy āgatatvena nirdiṣṭasya tasya tac-chravaṇaṁ gṛhe na
sambhavati, kintu so\'yaṁ pauṇḍrakasya vadhaṁ pūrvam eva jñātvā
śiśupāla-vadhe tu jñāta-mātre\'tiruṣā nija-deśataḥ śakraprastha-diśam
evāgataḥ tatra gadā-mātram ādāyaikākitvena calitatayā
pṛthvī-prakampana-kṛtitayā mahā-sattvatayā sindhutayā
vajra-nirbhinna-mahī-dharatayā ca tatra tatra paṭhitayā
mahā-devārādhanenākasmād dhiraṇyākṣa-kṣatāprāptatayā cāgataḥ \|
śrī-śuka-deva-nirdiṣṭa-durmatitayā jarāsandha-vadhārthaṁ
śrīmad-uddhava-mantram evālambya śrī-kṛṣṇaṁ cakra-mātra-balaṁ matvā
dvandva-yuddhāya gadām ādāya śrī-baladeva-bhīmādīn gadā-śikṣā-nipuṇān
matvā tam ekākinam evāhvayituṁ taṁ ca tad-deśam upadrāvayituṁ mathurāyām
evāyayau \| tataś ca nūnaṁ śrī-nārada-mukhāt dvārakām āgataṁ
vinihata-śālvaṁ ca śrī-kṛṣṇaṁ śrutvā tatraiva calitum udyato
hiraṇyākṣavadevād atidūrādapi dṛṣṭaḥ tāvad eva ca sālva-vadhānantaraṁ
śrī-bhagavatā manojavenaiva sva-rathena tadvad ekākitayaivāgatavatā
mathurāto niṣkramyāgacchann asau pratikūla-gamanatayā dṛśyatety-ādi
tatraiva cāsau dantavaktro hata ity adyāpi mathurāyāṁ dvārakā-dig-dvāri
dantavaktraheti saṁskṛtānugāyāṁ loka-bhāṣāyāṁ datihā-nāmnā prasiddhaḥ
śrī-vajreṇa vāsito grāmo vartate \|

atha vidūrathas tu tad-asammatyā tena samam anāgato\'pi bhrātṛ-snehena
paścād āgatya taṁ hataṁ dṛṣṭvā śrī-kṛṣṇa-citra-bhānau pataṅga iva
papāteti kiṁ cānyad api tad-anantaram uttara-khaṇḍe vartate, yathā---

> kṛṣṇo\'pi taṁ hatvā yamunām uttīrya nanda-vrajaṁ gatvā sotkaṇṭhau
> pitarāv abhivādyāś cāsya tābhyāṁ sāśru-kaṇṭham āliṅgitaḥ
> sakala-gopa-vṛddhān praṇamyāśvāsya bahu-vastrābharaṇādibhis tatrasthān
> sarvān santarpayāmāsa---
>
> kālindyāḥ puline ramye puṇya-vṛkṣa-samācite \|
>
> gopa-nārībhir aniśaṁ krīḍayāmāsa keśavaḥ \|\|

iti yamunā-jalam uttīryeti \| brāhmaṇa-bālakāharaṇe darśita-prabhāveṇa
svenaiva ratheneti jñeyaṁ bahu-vastrādīnāṁ tat-kṣaṇaṁ tat-sampattiś ca
lakṣmīpatitvād akasmāt sarvata upasthiter iti ca idaṁ punar vrajāgamanaṁ
śrīmad-bhāgavatasyāpi sammatam---

> tās tathā tapyatīr vīkṣya sva-prasthāne yadūttamaḥ \|
>
> sāntvayāmāsa sa-premair āyāsya iti dautyakaiḥ \|\| iti---
>
> yāta yūyaṁ vrajaṁ tāta vayaṁ ca sneha-duḥkhitān \|
>
> jñātīn vo draṣṭum eṣyāmo vidhāya suhṛdāṁ sukham \|\| iti \|
>
> hatvā kaṁsaṁ raṅga-madhye pratīpaṁ sarva-sātvatām \|
>
> yad āha vaḥ samāgatya kṛṣṇaḥ satyaṁ karoti tat \|\|
>
> āgamiṣyaty adīrghaṇa kālena vrajam acyutaḥ \|
>
> priyaṁ vidhāsyate pitror bhagavān sātvatāṁ patiḥ \|\|

iti ca sva-mukhena bhakta-jana-mukhena ca bahu-saṅkalpa-siddher
anyathānupapatteḥ satya-saṅkalpa iti hi parameśvara-niṣṭhā-śrutiḥ
satya-vratam iti īśvarāṇāṁ vacaḥ satyam iti ca svayaṁ śrīmad-bhāgavatam
eva kathaṁ vāṅkarasya kubjāyāś ca sakṛn-mātra-gṛhāgamana-pratijñā
sampāditā kathaṁ vā muhur api teṣām api sā na sampādayitavyā na kevalam
etāvad eva tasya vrajāgamanam api atra madhūn mathurāṁ veti vyākhyāya
tadānīṁ tan-maṇḍale suhṛdo vrajasthā eva prakaṭa iti \|

śrī-svāmi-pādair api tathābhimatam---tatra yoga-prabhāveṇa nītvā
sarva-janaṁ hariḥ ity atra sarva-śabdenānyeṣāṁ tatrāvidyamānatvāt
suhṛd-didṛkṣur utkaṇṭha iti śrī-baladevāgamane\'pi tatraiva tat-prayogāt
śrī-bhagavatas tatra gamane samayaś cāyam eva tat-svārasya-labdheḥ \|
vidhāya suhṛdāṁ sukham ity uktatvāt adhunaiva nirjitāśeṣa-śatrutvādinā
teṣāṁ naiścityaṁ jātam iti etat prācīna-līlatvena sthāpayiṣyamāṇāyāṁ
sūryoparāga-yātrāyām apy etad eva \| nija-jhaṭity-anāgamane kāraṇam
upanyastaṁ svayaṁ bhagavatā---

> api smaratha naḥ sakhyaḥ svānāṁ priya-cikīrṣayā \|
>
> gatāṁś cirāyitān śatru-pakṣa-kṣapaṇa-cetasaḥ \|\| iti \|

evam api yad idaṁ śrīmad-vrajāgamanaṁ purāṇāntareṣu nodghāṭitaṁ tat
khalu parokṣa-vāda-rītikatvād ṛṣīṇām atra ca parokṣa-vādo bahir-mukhān
prati tādṛśa-tadīya-rahasya-līlādi-gopanāya anurāgiṇaḥ prati
utkaṇṭhā-vardhanāya ceti jñeyam \| abhyupagamya ta eva cānekatra
purāṇe\'nuktasyāpy ekatroktasya prāmāṇikatvaṁ yathā
brahma-mohana-vastra-haraṇa-mṛd-bhakṣaṇādi-līlānāṁ yat tu tatra tatra
svayaṁ sūcitasyāpi vrajāgamanasya śrī-śuka-devena cātrākathanaṁ tat
khalu parokṣa-vāda-siddhāntam eva draḍhayati---viśeṣaś cāsya
tat-smāritānanta-hatākhilendriyaḥ itivan madhye madhye prema-mūrcchāṁ
prāpnuvataḥ kadācid ārīpsita-kathā-saktyā syāt kadācin na syād api
yathaiva kāścid api līlāḥ krama-vaiparītyenāpi varṇitāḥ santi yathaiva
dantavaktra-vadhāt pūrvāpi sūryoparāga-yātrā dūrataḥ parata eva vakṣyate
yatas tīrtha-yātrātaḥ śrī-baladeve kuru-yuddhe samāgate saty eva

sarva-kaurava-vadhottara-kāla eva ca duryodhana-vadhaḥ tad-uttarato
vakṣyamāṇā sūryoparāga-yātrā tu śrī-bhīṣma-droṇādy-āgamanam apīti \|

kramas tv ayam eva---prathamaṁ sūryoparāga-yātrā, tato rājasūya-sabhā,
tato dyutaṁ, tataḥ pāṇḍavānāṁ vana-gamanaṁ, tadaiva
sālva-dantavaktra-vadha-vrajāgamanāni vanād āgateṣu

pāṇḍaveṣu śrī-baladeva-tīrtha-yātrādikam iti \|

sūryoparāga-yātrā tu kaṁsa-vadhān nātibahu-saṁvatsarānantarā yatas
tatraiva---

> kaṁsa-pratāpitāḥ sarve vayaṁ yātā diśaṁ diśam \|
>
> etad eva punaḥ sthānaṁ daivenāsāditā svasaḥ \|\|

iti kuntīṁ prati śrī-vasudevavākyam ataḥ prathamadarśanād eva
śrī-draupadyā śrīrukmiṇyādīnāṁ mitho vivāha-praśnottare ghaṭete \| yat
tu āste\'niruddho rakṣāyāṁ kṛtavarmā ca yūthapaḥ iti
sūryoparāga-yātrāyām aniruddhasyāpi proḍhatva-pratīteś cira-kālatvam
ākalpate tat punar nātidīrghaṇa kālena sa kārṣṇī rūḍha-yauvanaḥ iti
nyāyenālpa-kālata eva tatsampatterna tādṛśatvam ata eva āgamiṣyaty
atidīrgheṇa kālena vrajam acyutaḥ ity api saṅgacchate
śrī-kṛṣṇa-nandano\'py anyo\'niruddho vartate yaḥ khalu daśamānte
mahā-ratha-madhye gaṇato varṇito vyākhyātaś ceti vyavasthitam eva
śrī-pādmottara-khaṇḍe spaṣṭam uktaṁ punaḥ śrī-vrajāgamanaṁ kiṁ cānyad
api rahasyam etad-ante tatra vartate yathā---

> ramya-keli-sukhenaiva gopa-veṣa-dharaḥ prabhuḥ \|
>
> bahu-prema-rasenātra māsa-dvayam uvāsa ha \|\|
>
> atra tatrasthā nanda-gopādayaḥ sarve janāḥ putra-dāra-sahitā
> paśu-pakṣi-mṛgādayaś ca vāsudeva-prasādena divya-rūpa-dharā vimānam
> ārūḍhāḥ paramaṁ vaikuṇṭhaṁ lokam avāpur iti \|

ha sphuṭaṁ prakaṭaṁ yathā syāttathā māsadvayamuvāsa \| athānantaraṁ
divya-rūpa-dharā iti paramānandena pūrvato\'py alaukika-śobhā-yuktā ity
arthaḥ \| śrī-go-gopa-gopī-parikaratvenaiva nitya-līlāyāḥ sthāpitatvāt
paramaṁ vaikuṇṭhaṁ lokam iti darśayāmāsa lokaṁ svaṁ gopānām ity-ādinā

> nandādayas tu taṁ dṛṣṭvā paramānanda-nirvṛtāḥ \|
>
> kṛṣṇaṁ ca tatra chandobhiḥ stūyamānaṁ suvismitāḥ \|\|

itthaṁ tenaiva nāthena sanāthaṁ golokam evety arthaḥ

> vatsair vatsatarībhiś ca sa-rāmo bālakair vṛtaḥ \|
>
> vṛndāvanāntara-gataḥ sadā krīḍati mādhavaḥ \|\|

iti skāndoktānusāreṇa śrī-rāma-rohiṇy-ādi-yuktam api tam iti bhāvaḥ \|
teṣām utkaṇṭhāṁ dṛṣṭvā na veda svāṁ gatiṁ bhraman iti vicintya
tad-abhiprāyeṇaiva śrī-bhagavatā pūrvam api darśito\'sau evaṁ
śrī-vṛndāvana eva tādṛśa-prakāśasya vidyamānatvād vimānārūḍhā iti
tadānīṁ sūryoparāga-yātrātaḥ samāgatya duḥkhāt dūrato yamunā-pāra eva
kṛta-vāsatvāt \| ata evoktaṁ kṛṣṇo\'pi taṁ hatvā yamunām uttīryeti
vimānam atra dvārakādibhiḥ saha vaikuṇṭhād āgataḥ svecchā-parimāṇo
bhagavadratha eva tādṛśatayā tatra nayanaṁ
caiśvaryajñānapradhānabhakteṣu devādiṣu mahimadarśanārtham eva tasya
śīghratvamahājyotirmayatvābhyāmalakṣyagatitvena vismāpanārtham eva ca
vyākhyānāntarantu na yuktam \| arkecenmadhuvindeta kimarthaṁ parvataṁ
vrajet iti nyāyāt arka ityavyayaṁ nikaṭarthe yadi ceyaṁ tasya punar
vrajāgatiḥ nityaprāptiś ca na syāt tadā sarvā gokulānurāgavarṇanā
uddhavādiṣu svayaṁ bhagavatā tadutkaṇṭhāsūcanāś ca viphalā eva syuḥ na
kevalaṁ viphalā virasā eva ceti sudhibhirvicāryam eva śrīvrajavāsināṁ
punaḥ sākṣāttādṛśatatprāptyapekṣayaiva sūryoparāgayātrāyāmuktam---

> mayī bhaktir hi bhūtānām amṛtatvāya kalpate \|
>
> diṣṭyā yad āsīn mat-sneho bhavatīnāṁ mad-āpanaḥ \|\|

iti śrī-bhagavatā gopīnāṁ sa gururgatiḥ iti śrī-śuka-devena ca tathā
śrī-bhāgavataikādeśe kevalena hi bhāvena ity-ādi-pada-dvaye
sādhaka-carīṇāṁ śrī-gopīnāṁ prathamaṁ sva-prāptim uktvā prastāvān
nitya-preyasīnām api tan-mahā-viyogānantara-prāptis tasya
viyogasyātītatva-nirdeśāt dṛḍhīkriyate dvābhyām---rāmeṇa sārdhaṁ
mathurāṁ praṇīte śvāphalkināmayy-anurakta[----------f]{.mark}cittāḥ \|

> vigāḍha-bhāvena na me vīyoga tīvrādhayo\'nyaṁ dadṛśuḥ sukhāya \|\|
>
> tāstāḥ kṣapāḥ preṣṭhatamena nītā mayaiva vṛndāvanagocareṇa \|\|
>
> kṣaṇārdhavat tāḥ punar aṅga tāsāṁ hīnā mayā kalpa-samā babhūvuḥ \|\|

iti pūrvaṁ tu tasya vrajāya prasthāpane---

> mayi tāḥ preyasāṁ preṣṭhe dūrasthe gokula-striyaḥ \|
>
> smarantyo\'ṅga vimuhyanti virahautkaṇṭhya-vihvalāḥ \|\|
>
> dhārayanty atikṛcchreṇa prāyaḥ prāṇān kathañcana \|
>
> pratyāgamana-sandeśair vallavyo me mad-ātmikāḥ \|\|

ity atra vartamāna-prayoga eva kṛtaḥ samprati tv atīta-nirdeśaḥ kriyate
\| tataś ca vigāḍha-bhāvena viyoga-tīvrādhayaḥ satyo matto′na
sakhyādikam iti na sukhāya dadṛśuḥ \| tataś cādhunā sukhāya paśyantīti
viyogo nāstīty arthaḥ \| evaṁ tās tāḥ kṣapā mayā hīnāḥ kalpasam babhūvuḥ
adhunā tu tādṛśyo na bhavantīti viyogo nāstīty arthaḥ \| he uddhava!
tvad-dvārā tāsu sandeśānusārega

śrī-vṛndāvanasyaivāprakaṭa-prakāśa-viśeṣa-praveśāt tāsāṁ nityaṁ
mat-prāpter iti bhāvaḥ \|

nanu pūrvoktānusāreṇa golokākhye vṛndāvanasya prakāśavir eva tasminn
asti prakaṭa-līlā-sadṛśyaivāprakaṭa-līlā, tarhi katham ubhayor ekatra
samāveśaḥ? ucyate, prakaṭa-līlāyāḥ prakaṭa-prakāśasya cābheder na
tāvaprakaṭa-līlā-prakāśau pratipannāv iti ca dṛśyete
tad-anantara-padyena---

> tā nāvidan mayy anuṣaṅga-baddha-
>
> dhiyaḥ svam ātmānam adas tathedam \|
>
> yathā samādhau munayo\'bdhi-toye
>
> nadyaḥ praviṣṭā iva nāmarūpe \|\| iti \|

asyārthaḥ tās tathā-bhūtāḥ
virahotkaṇṭhātiśayenābhivyaktadurddharamahābhāvāḥ satyaḥ atha
kadācittadarśanārthaṁ gate mayi labdho yo\'nuṣaṅgo
mahāmodanākhyabhāvābhivyaktikārī punaś ca saṁyogastena baddhā dhīryāsāṁ
tathā-bhūtāḥ satyaḥ svaṁ mamatāspadamātmānamahaṅkārāspadaṁ ca adaḥ
prakaṭa-līlānugatatvenābhimataṁ tathaiva idaṁ
prakaṭa-līlānugatatvenābhimataṁ vā yathā syāttathā nāvidan kintu
dvayoraikyenaivāvidurity arthaḥ \| prakaṭaprakāśasya
tallīlāyāścābhedenaivāprakaṭaṁ tadvayamajānann iti vivakṣitaṁ tataś ca
nāma ca rūpaṁ ca tasmin tannāmarūpātmani aprakaṭaprakāśaviśeṣa praviṣṭā
iva praviṣṭāḥ vastvabhedād ity arthaḥ \| tatra
prakaṭāprakaṭa-līlāgatayor nāmarūpayorabhede dṛṣṭāntaḥ, yathā samādhau
munaya iti \| samādhiḥ śuddhātma-mātrasphūrti tasmin tayor
līlayorbhedāvedane dṛṣṭāntaḥ yathābdhitoye nadya iti \| yathā nadyaḥ
pṛthivīgatāmabdhitoyagatāṁ ca svasthitiṁ bhedena na vidanti
kintūbhayasyām api sthitau samudratoyānugatāvevāviśanti tathā prakaṭāṁ
ca līlāsthiti tāś ca bhedena nāviduḥ kintu mayyevāviviśurity arthaḥ \|
dṛṣṭāntastvayaṁ līlābhedāvedanāṁśa eva na tu sarvavedanāṁśe lokavat tu
līlā-kaivalyam (2.1.33) itivat tataś cāprakaṭa-līlāyāṁ praviṣṭā api
yad-rūpam ātmanaḥ prāpuḥ \| tad-anantaram eva darśāte---

> mat-kāmā ramaṇaṁ jāram asvarūpa-vido\'balāḥ \|
>
> brahma māṁ paramaṁ prāpuḥ saṅgāc chata-sahasraśaḥ \|\| iti \|

atra ānando brahma śruti-prasiddher ānanda-rūpaṁ brahmaiva viśeṣyaṁ
sarvaiḥ padaiḥ sarvāviśeṣāśrayasya tasyaiva viśeṣayitavyatvāt anvaye
cārthika eva kramo gṛhyate tasyaiva prādhānyāt pacyantāṁ vividhāḥ pākāḥ
ity ādau sarvadohaś ca gṛhyatāmitivat na cātrānūdyavidheyastayoḥ
pūrvāparībhāvaḥ śrayaṇīyaḥ yasya parṇamayī juhūrbhavati na sa pāpaṁ
lokaṁ śṛṇoti itivadvaiparītyasya pratīti-vaśāl labdhatvāt \|

tataś cāyam arthaḥ---pūrvokta-rītyā tāḥ brahma prāpuḥ tāsāṁ
madaṁśabhūtānāṁ nityapriyāṇāṁ saṅgādanyā api sādhanasiddhāḥ
śatasahasraśaḥ prāpuḥ gaṇadvayasyāsya bhedo rāsārambhe darśita eva
saṅgasya tatprāpakatvaṁ jhaṭiti samānabhāvajanakatvāt
yathoktametatpūrvoktam eva kevalena hi bhāvenetyādi evaṁ gavādiṣvapi
dvividhatvaṁ jñeyaṁ tad evaṁ yatprāpustacca brahmaṇādvaitavādinā iti
śrī-viṣṇu-purāṇāt paramā lakṣmīḥ svarūpaśakti-rūpā yatreti nirukteś ca
tathā-bhūtaṁ śrī-bhagavad-rūpam eva na ca bhagavad-rūpasya
vividhatve\'pi mattonyākāraṁ prāpuḥ kintu māṁ brahmaṇo hi pratiṣṭhāham
iti nirdiṣṭaṁ mad-rūpaṁ svayaṁ bhagavantaṁ narākṛtiparabrahmākhyam eva
matkāmā iti viśeṣaṇāt

> mayi bhaktir hi bhūtānām amṛtatvāya kalpate \|
>
> diṣṭyā yad āsīn mat-sneho bhavatīnāṁ mad-āpanaḥ \|\|

iti nirviśeṣa-brahma-mātra-prāpti-niṣedha-pūrvaka-sākṣāt-sva-prāpteḥ
pratijñātatvāt darśayāmāsa lokaṁ svaṁ gopānāṁ tamasaḥ param ity ādau ca,
vāñchati yad bhava-bhiyo munayo vayaṁ ca iti mumukṣu-mukta-bhaktair api
vāñchanīyena prema-viśeṣeṇa labdhatayā sarvato vaiśiṣṭyena
tal-lābhāvagamāt sarveṣām eva vraja-vāsināṁ śrī-kṛṣṇa-rūpasya
sva-dhāmaiva sva-loka iti tenaiva darśitatvena \| atha tatrasthā
nandādayaḥ sarve janāḥ putra-dāra-sahitā ity ādau ca
śrī-kṛṣṇādi-lakṣaṇa-putra-śrī-yaśodādi-lakṣaṇa-dāra-sahita-tat-prāpteḥ
sarva-vraja-janakīyatvena tās tu kaimutyasya siddhatvāc ca tad evaṁ
brahmatvenānandarūpatayā sva-sva-rūpasya tathā paramatvena guṇānām api
sarvotkṛṣṭatvaṁ darśayitvā svasya sarvottamanāyakatvaṁ darśitaṁ tatrāpi
māṁ padena svayaṁ bhagavattvaṁ vyajya parama-vaiśiṣṭyaṁ jñāpitaṁ tad
evaṁ svarūpe nirdiṣṭe kīdṛk sambandhaṁ tvāṁ prāpurityāśaṅkiṣyata ity
abhipretya tāsām eva viśeṣaṇeṣvantaḥ patitayā svaviśeṣaṇābhyām
sambandham api nirdiśati mat-kāmā ramaṇaṁ jāram asvarūpa-vidaḥ iti ca
tatra ramaṇaḥ patiḥ jāra upapatiḥ ity eva rūḍhyā labhyate ruḍhir yogam
apaharati iti nyāyena jāra-śabdavadramaṇaśabdasyāpyanyārtho na yujyate
tathā hi samāne\'pi yaugikatvena nandanaramaṇaśabdayobhinnārthatvena
pratītermitrāputromitrāramaṇo nocyate na ca mitrāpatirmitrānandana iti
tathā ca viśvaprakāśe paṭolamūle ramaṇaṁ svāttathā ramaṇaḥ priya iti
priyaśabdasya cātrapativācitvam eva dhavaḥ priyaḥ patirbhartā ity
amara-koṣāt jārastūpapatāveva rūḍhaḥ jāras tūpapatiḥ sāmai ity
amara-koṣāt pāpa-patir ayam ucyate jāraḥ pāpa-patiḥ samāv iti
trikāṇḍa-śeṣāt tasmāt patyāv eva rūḍho\'yaṁ ramaṇa-śabdo
yaugikatvenānya-vācakatvaṁ norarīkaroti \| tad evaṁ yo jāraḥ sa patirna
bhavati yaḥ patiḥ sa jāro na bhavatīti tathātraikasmin dvāv api
paryavasāyitavyāv iti sthitaḥ svayam eva tāsāṁ viśeṣaṇābhyāṁ
vyavasthāpayati matkāmā ramaṇam iti jāramasvarūpavida iti ca atra
matpadābhāvāt svarūpaśabdenātra tāsām eva svarūpamucyate tataś ca
prathamaṁ tāvallīlāśaktyā janmādinā vismāritaṁ
man-nityapreyasītvalakṣaṇaṁ svarūpamajānantyo rāgātiśayājjāratayā
pratītam eva māṁ prāpuḥ tathāpi matkāmām api kāme\'bhiṣalāṣaḥ
kathamasmin ramaṇatvam eva jāravabuddhiḥ syājjāratvantu
svapnavadvilīyateti lakṣaṇo yāsāṁ tathā-bhūtāḥ satyo ramaṇatvam eva
prāpuḥ parapuruṣarāgiṇīṣvanyāsvapi tādṛśabhāvāddurlabhatādikaṁ tatkhalu
vipralambhātmakam eveti vipralambha eva tatra ratyukarṣaḥ tataś ca
sahyatāṁ vā sahṛdayena tāsu tasya kādācitkatā yadi---

> na vinā vipralambhena saṁyogaḥ puṣṭim aśnute \|
>
> kaṣāyite hi vastrādau bhūyān rāgo vivardhate \|\|

ity-ādinyāyena paryavāsane kaṣāyeṇa rāga iva vipralambhena saṁyogaḥ
puṣṭaḥ syāt tena sa iva punar api bādhito na syāt hanta hanta tasya
śaśvadāvṛttiḥ kasya vā karṇayorekatareṇāpi spṛśyatāṁ bhojanarucivṛddhaye
laṅghanādyugracikitsānāmaviśrāntivat tasmādapi tadupadravaśamanāya
ramaṇatayā prāptāveva tātparyam anyathā rasabhaṅgaś ca syāt \|

tathā hi---nivārayāmaḥ samupetya mādhavaṁ kiṁ no kariṣyan
kula-vṛddha-bāndhavāḥ iti \| visṛjya lajjāṁ ruruduḥ sma susvaraṁ govinda
dāmodara mādhaveti \| tā man-manaskā mat-prāṇā mad-arthe tyakta-daihikāḥ
iti tyakta-laukikā iti gata-hriya iti \| kācin madhukaraṁ dṛṣṭvā iti yā
dustyajaṁ svajanam ārya-pathaṁ ca hitvā iti \| mātaraṁ pitaraṁ bhrātṛn
patīn putrān svasṛr api \| yad-arthe jahima dāśārha iti ca
vyakta-durdhara-śrī-kṛṣṇam ahanabhāvānāṁ vrajaṁ pratyāgate śrī-kṛṣṇe
parapatnītvasya mithyātva-vyaktiṁ vinā tasya vraje parama-lajjā
prasajjeta uktaṁ ca lajjāśīlatvaṁ tasya śrīharivaṁśe---

> yatra hrīḥ śrīḥ sthitā tatra yatra śrīs tatra sannatiḥ \|
>
> sannatir hrīs tathā śrīś ca nityaṁ kṛṣṇe tathātmani \|\| \[ha.vaṁ.
> 2.96.72\] iti \|

tasmāt tallajjānivāraṇārtham api māyayā sva-gupte ramaṇatvaṁ vyañjanīyam
eva tac ca lokaval-līlā-kaivalya-maye vraje loka-rītyaiva nā tu
parīkṣit-sabhāyām iva gopīnāṁ tat-patīnāṁ ca
ity-ādi-darśita-paramātmatvādi-rītyā \|

kiṁ ca, ślīlatvād rasa-vighāta-kṛt-pāradāryasya khaṇḍana-pūrvakaṁ
tatraivātra ca ramaṇatvam eva vyañjayitavyam iti dik \| yathāha
śrī-gopālottara-tāpinyāṁ tāḥ prati durvāsāḥ---janma-jarābhyāṁ bhinnaḥ
sthāṇur ayam acchedyo\'yaṁ yo\'sau saurye tiṣṭhati, yo\'sau goṣu
tiṣṭhati, yo\'sau gopān pālayati, yo\'sau gopeṣu tiṣṭhati, yo\'sau
sarveṣu vedeṣu tiṣṭhati, yo\'sau sarvair vedair gīyate, yo\'sau sarveṣu
bhūteṣv āviśya bhūtāni vidadhāti, sa vo hi svāmī bhavati \[go.tā.u.
2.23\] iti \| *saurya* iti saurī yamunā yad-adūra-bhava-deśa ity arthaḥ
\|

atha tat-tad-gadyānantaram api pādmottara-khaṇḍe gadyāntaraṁ, yathā
kṛṣṇas tu nanda-gopa-vrajaukasāṁ sarveṣāṁ paramaṁ nirāmayaṁ sva-padaṁ
dattvā divi deva-gaṇaiḥ saṁstūyamāno dvāravatī viveśa \[pa.pu.
6.279.28\] iti nirāmayaṁ prāpañcika-doṣāmiśraṁ punar
viraha-duḥkha-rahitaṁ cety arthaḥ \| svapaṁ svasya śrī-gopāla-rūpasyaiva
nitya-vihārāspadam ity arthaḥ \| tad vā, ca sati jāratvam eva tasmin na
siddhyatīti śrī-śuka-devena siddhāntitaṁ gopīnāṁ tat-patīnāṁ ca
\[bhā.pu. 10.33.35\] ity-ādinā śrīdattātreyeṇa
paramārthavivekaślāghāgarthaṁ gurutvena matayā piṅgalayā ca ātmanā
ramaṇenaiva raṁsye anena yathā rameti jārabhāvena prāpterāgantukatvena
darśitatvāt darśayiṣyamāṇatvāc ca na paryavāsitapuruṣārthatvaṁ
tasmājjāratvena pratītam api \| mallakṣaṇaṁ narākṛtiparama-brahmaiva
ramaṇarūpaṁ prāpurity evaṁ jāratayā pūrvapratītatvamanūdya ramaṇatvaṁ
vidhīyate prasiddhaṁ hyanūdyāprasiddhaṁ vidhātavyaṁ vipro\'yaṁ paṇḍita
itivat jāratvaṁ khalveva prasiddham iti na vaiparītyaṁ ghaṭate kiṁ ca,
prāpte hi śāstramarthavad iti nyāyena dadhnā juhotīty ādau dadhi-padavad
ramaṇ-apada eva vidheyatvaṁ, na tu pūrva-pūrva-prāpte
brahmādi-jāra-paryanta iti iha ca brahmety evokte
śruta---nirviśeṣa-brahma-vādānāṁ bhagavattvaṁ \|

bhrama-viṣayaḥ syād iti paramam ity ucyate siddhe ca bhagavattve
śrī-kṛṣṇarūpatvaṁ na vyaktībhavatīti mām ity ucyate mām ity evoktaṁ ca
brahmatvaṁ bhagavattvaṁ ca pramāṇāntarasāpekṣaṁ bhavatīti tat-tad-ucyate
yadi ramaṇapadaṁ nocyeta tarhi jāram ity eva vidheyatayā pratīyeta yadi
ca jārapadaṁ nocyeta tarhi pūrvapratītatvādramaṇapadenāpi jāratvam eva
pratīyeteti tannirāsārthaṁ tava darśanāt

ye yathā māṁ prapadyante tāṁs tathaiva bhajāmy aham iti \|

mama bhakta-bhāvānusāritvāt so\'yaṁ bhāvaś ca śrī-rādhā-devyā svayam eva
hy eṣāṁ vyaktīkṛtaḥ---

> api bata madhupuryām ārya-putro\'dhunāste
>
> smarati sa pitṛ-gehān saumya-bandhūṁś ca gopān \|
>
> sakṛd api sa kathāṁ naḥ kiṅkarīṇāṁ gṛṇīte
>
> bhujam aguru-sugandhaṁ mūrdhni dhāsyat kadā nu \|\| \[bhā.pu.
> 10.47.21\]

ity anena atra khalu patyāv eva kavibhiḥ prayukter ārya-putra ity anena
tadīyatvam eva svāntar-bhāvitaṁ vyajya kiṅkarīṇām ity anena parakīyatayā
tad eva dainyenāpi nādṛḍhīkṛtya bhujamagurusugandham ity-ādinā tenāpi
tādṛśatvena spaṣṭaiva svasmin gīkṛtiḥ prārthitā mayā cedaṁ kartumiṣṭe
gopīnāṁ madviyogādim ity ārabhya ballavyo me madātmikā ity anena tasmāt
ramaṇatayaiva tāsām aprāptiḥ paryavasitā tadevam evābhipretya
patyupapatiśabdāvadatvā jāraramaṇaśabdābhyāṁ tat-tad-yogikārthabalena
tathā tathā prāpterniṣkarṣaprakarṣau vyajya ramaṇatayā prāptir eva
pūrtaye yogyeti vyañjitaṁ vyākhyātaṁ ca svāmibhiḥ
jāra-buddhivedyamapitveva nanu ramaṇa-buddhim apīti tāsāṁ krameṇa tāsāṁ
krameṇa tathā tathā matprāptau matkṛpaiva heturityāha---abalā iti \|
jñānakriyāśaktihīnatvāt mat-kṛpā-viṣayā ity arthaḥ \| tad evaṁ
sthite\'pi viṣaya-pratipattaye vicāryate ramaṇo\'tra rati-janako
vaktavya iti cet, na, rati-janakatvaṁ vinā laukiko\'pi jāro nāśrīyate
iti jāra-padenaiva tad-arthatāyā labdheḥ kim uta
sarvottamanāyakatā-sūcakena paramam iti mām iti ca padena
ity-ādi-sthāyi-bhāvaś ca na sākṣāt vācyaḥ kintu bhaṅgyā vyañjayitavyaḥ
eveti tu rasaśāstrāṇāṁ sthitiḥ \| krīḍārthatve\'pi krīḍā ca pūrvahetor
eva labhyata iti tenāpyalaṁ nanu saty api keṣucit pitimanyādiṣu
ramaṇapadamatra

tatsambandhiduḥkhanivārakatvaṁ prati neyam iti cetkṛṣṭaṁ kathaṁ vā tāsām
anubhavāpalāpaḥ kriyate \| kṛṣṇetarapatitatsambandhimātrāṇāṁ
sambandha-mātrasya tābhiḥ suduḥsahatvāt yathoktaṁ---kurvanti hi tvayi
ratiṁ kuśalāḥ sva ātman nitya-priye pati-sutādibhir ārtidaiḥ kim
\[bhā.pu. 10.29.33\] iti teṣv avasthitestu sutarāṁ yathoktaṁ,
nānya-samakṣam añjaḥ sthātuṁ tvayābhiramitā bata pārayāma \[bhā.pu.
10.29.36\] iti \| kim uta tat-kṛti nivāraṇādīnā yathoktaṁ
antar-gṛha-gatāḥ kāścit \[bhā.pu. 10.29.9\] ity-ādi \| tad evaṁ yaugikī
vṛttir na ghaṭate, gauṇyā tu tat-sadṛśatva-prāpter jāra ity eva
pratipadyateti paunaruktam evāpadyeta, na ca jāra-padaṁ vā
tad-vṛtti-dvayaṁ netavyam \| yaugikyābhimatatvāt gauṇyāṁ
tad-guṇa-yogābhidhānena ramaṇa-śabdayogena ca guptatvādir iti kapater
eva pratipattavyatvena jāratā-pratisiddher vyāghātāt śrī-bhagavatā tu
tatra tatra tat-tad-viśeṣaṇaṁ dattvā [yavasthāpitam]{.mark} evety alaṁ
svayaṁ kukalpanāyāṁ durāgraheṇa tasmād bhinnāvācakatve\'pi
sarva-viśeṣāśraye tasmin brahmaṇi sāmānādhikaraṇyasyāvamantavyatvād
ekasya prātītakatvam anyasya vāstavam ity eva mantavyam \| tatra na
sambhavāt na ca kalpitākalpitayor yugapad āvirbhāvo na syāt saṁjñāyā
āvirbhāvecchāyāyāḥ sthiti-śravaṇāt na copapattyāpagame
nivāraṇādyabhāvena rāgavṛddhirna syāt yadyapyasau pārśvagato rahogatas
tathāpi tasyāṁghriyugaṁ navaṁ navam iti vacanasya tāsu
sarvordhvapremavatīṣu kaimutyopapatteḥ na ca yatra mitho durlabhatā
yatra pracchannakāmukatvaṁ yatra ca nivāraṇāsyādeṣā tu no ratiḥ parā
jñeyeti rasaśāstrānusāreṇopapattya eva raterutkarṣaḥ ratnāvatī nāṭikā
yayāticaritavaddāmpatye\'pi tatsambhāvāt neṣṭā yadaṅgini rase kavibhiḥ
paroḍhety ādau paroḍhānaṅgīkārāc ca
lajjālutvādbahupreyasītvācchrīvrajarājanandanena tu muhurdurlabhatādikam
api sambhavatīti kimaniṣṭaprasaṅgena yā dustyajaṁ svajanamāryapathaṁ ca
hitvā ity-ādidarśitaṁ tadullaṅghanaṁ tu tāsām
utkaṇṭhātmaka-prema-balasya prakāśakam eva \|

nanu tat-kṛta-nivāraṇatayā tasya janakaṁ na hi mahādurgatroṭanaṁ
mahāhastino balajanakaṁ kintu tatprakāśakam eveti kiṁ ca, parakīyatve
sati tadanuvādaś ca kārya iti tathoktaṁ tasmādramaṇatayā prāptāveva
vakturmama vivakṣita paryavasānam iti bhāvaḥ \| tadetadevaṁ tam eva
paramātmānaṁ jāra-buddhyāpi saṅgatāityavaṣṭambhena yā mayā krīḍitā
rātryām ity atra jñāpitam apy-arthatvena tasyā heyatva-vyakteḥ
jighāṁsayāpi haraye stanaṁ dattvāpa tad-gatim itivat apiśabdasya khalu
svabhāvo\'yaṁ yannadyavācaka-sānnidhye nindyasya heyatvaṁ
stutyavācaka-sānnidhye stutyasyopādeyakatvaṁ gamayati palāṇḍum api
siñcati tulasīm api siñcatītivat na ca bhartubuddhir api tādṛśī

> yā samparyacarat premṇā pāda-saṁvāhanādibhiḥ \|
>
> jagad-guruṁ bhartṛ-buddhyā tāsāṁ kiṁ varṇyate tapaḥ \|\|

ity atra stutatvāt na ca cāsām aho caraṇety ādau jārabhāvo\'pi stutaḥ
api tu rāga eva sa eva jāratayā eva taṁ svīkāritavāniti itasyaiva
camatkāra-kāritvāt na caitāḥ param ity ādau mumukṣu-mukta-bhaktānām
uddhavoktānāṁ paradārā bhūtvā jāratayā taṁ bhajāmeti tātparyam \| kintu
tādṛśanirargalamahāprema dṛṣṭvā tatkṛpāmāśāsānānāṁ tacchavim eva te
prārthayante tato yady api yathā bhīṣmamudāraṁ darśanīyaṁ kaṭaṁ karotīty
ādau kṛtakriyāyā viśeṣaṇāni cānvayante tathātra prāptikriyayāpi kaṭaṁ
karoti tac ca bhīṣmam ity-ādi brahma prāpustacca param ity-ādirītyā
tathāpi ramaṇatvena prāptirevātra vidheyā jāramukharūpavida ityuktvā
tan-nityapreyasītvāttāsāṁ tac ca śrīmatsākṣatārādau vyaktam---

> aneka-janma-siddhānāṁ gopīnāṁ patir eva vā \|
>
> nanda-nandana ity uktas trailokyānanda-vardhanaḥ \|\|

iti tanmatrasya tannāmavyākhyātṛgautamīyāt anekajanmasiddhatvam atra
bahūni me vyatītāni janmāni tava cārjuna itivat eva-śabdaḥ
prakaṭa-līlā-gata-jāratva[kimbavantī]{.mark}nirāsārthaḥ vāśabdaś ca
pūrvoktabrahmatveśvaratvamayavyākhyādvayasyānādarāpekṣayā na ca tābhiḥ
parakīyatayā prasiddhābhis tasya ramaṇatayā prāptirvraje kathaṁ
ghaṭateti vācyaṁ yayā līlāśaktyā\'nyathā pratyāpitaṁ tayā yathāvat
pratyāpayituṁ katham iva na śakyeta na ca tāsāṁ śrī-kṛṣṇa eva
paryavasitatve tatpatiṁ manyādīnāmasūyā syāt nāsūyan khalu kṛṣṇāya
ity-ādy-uktānusāreṇa māyayā svakalpitānāṁ tatpratirūpāṇāmarpaṇena
samādhānānantaraṁ ca prakāśāntareṇa yadubhirmilitveti śeṣaḥ \|

vṛtaś ca vṛṣṇipravarairviveśālaṅkṛtāṁ purīm ityuktatvāt śrī-kṛṣṇāgamanaṁ
pratīkṣya teṣāṁ bahir eva sthitatvāt tac ca māsadvayavilambe\'pi \| jāte
nāśaṅkākaraṁ vidūravartītvāt tasyaiva yogamāyayā
muhūrtavadbhānasambhavāt ekasminnapi yāte\'bde ity atra kṣaṇārdhe
menire\'rbhakā itivat paścād eva tadviśeṣajñānaṁ
śrīdārukamukhādityavagantavyam tasmādidam api vyasthitam evaṁ
śrīgokulavāsināmaprakaṭa-līlāpraveśasya siddhatvād eva śrī-rāmasya
yamunām anu tīrtha-kṛtau tathā prathama-skandha-varṇite
bhārata-yuddhānantaraṁ śrī-bhagavato hastināpurād dvārakā-gamane
rāsa-pañcādhyāyāṁ śrīmad-uddhava-sandeśe ca tat-tad-vyākhyānaṁ melayitvā
draṣṭavyam \|\|13-15\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.78.16 \|\|**

**evaṁ yogeśvaraḥ kṛṣṇo bhagavān jagad-īśvaraḥ \|**

**īyate paśu-dṛṣṭīnāṁ nirjito jayatīti saḥ \|\|**

**śrīdhara-svāmī (bhāvārtha-dīpikā) :** evaṁ śrī-kṛṣṇo mahā-balān api
līlayā jayatyeveti kṛtvā sa kadācij jarāsandhādibhir nirjita iti
paśu-dṛṣṭīnām īyate \| nitya-jaye hetavaḥ, yogeśvaro bhagavān
jagad-īśvara iti \|

vidūrathāntam āmathya pūtanādi danoḥ kulam \|

kṛṣṇas tūpāmannārād rāmo'han sūta-balvalau \|\|16\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahābalānatibalān \| sa
kṛṣṇaḥ \| paśudṛṣṭīnāṁ tanmāhātmyamaviduṣām \| yogeśvaraḥ
acintyavaibhavaḥ \| atra heturbhagavān iti \| tatrāpi heturjagadīśvaraḥ
sarveśvara iti \|\|16\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** itthaṁ vijayam uktvā
loka-rītyā kadācit kathañcit parājayam api sambhāvya taṁ pariharati evam
iti \| itīti jaye sati kadācit parājayo'pi sambhaved iti kṛtvety arthaḥ
\| tac cānyeṣv eva sambhavet, na tu bhagavatīty āha---paśu-dṛṣṭīnāṁ
nirbuddhīnām eva īyate \| tair eva pratīyate \| na tv anyair iti
parājayo mithyaivety arthaḥ \| yato yogasyācintya-śakter īśvaraḥ svāmī
\| tatra hetuḥ---bhagavān sarvaiśvaryādi-yukta iti \| tatrāpi
hetuḥ---jagadīśvara iti \| evaṁ sarvotkṛṣṭatvāt
sarva-cittākarṣaka-māhātmya-viśeṣād vā kṛṣṇaḥ \| yad vā,
tatrāpinijāśeṣa-bhagavattā-prakaṭanārthaṁ kṛṣṇa-saṁjñayāvatīrṇa iti \|
evaṁ nirjitāśeṣa-śatrur yuddhād uparato gokule gatvā māsa-dvayaṁ
satya-pratijño dīna-vatsalo rasika-śekharo'sau rema iti
pādmottara-khaṇḍoktānusāreṇa jñeyam \| tathā ca tatra---

> kālindyāḥ puline ramye puṇya-vṛkṣa-samāvṛte \|
>
> gopa-nārībhir aniśaṁ krīḍayāmāsa keśavaḥ \|\|
>
> ramya-keli-sukhenaiva gopa-veṣa-dharo hariḥ \|
>
> baddha-prema-rasenātra māsa-dvayam uvāsa ha \|\| \[pa.pu.
> 6.252.19-27\] ity-ādi \|

yac ca tatra gadyam--- atha tatrasthā nandādayaḥ sarve janāḥ
putra-dāra-sahitāḥ paśu-pakṣi-mṛgādayaś ca vāsudeva-prasādena
divya-rūpa-dharā vimānam ārūḍhā parama-vaikuṇṭha-lokam avāpuḥ \[pa.pu.
6.252.28-29\] iti \|

tat tu rāja-sūyāt paścāt śrī-yudhiṣṭhira-duryodhana-dyūtāc ca
prāg-vṛttāyāḥ kurukṣetra-yātrāyā anantaraṁ jñeyam \| tatra teṣāṁ
sarveṣām eva samāgamasya vakṣyamāṇatvāt \|\|16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ sarva-vijayam uktvā
loka-rītyā kadācit parājayo'pi jāta iti sambhāvayato nindati---evam iti
\| itīti jaye sati kadācit parājayo'pi syād iti vicintyety arthaḥ \| tac
cānyeṣv eva sambhavet, na tu bhagavatīty āha---paśu-dṛṣṭīnāṁ
nirbuddhīnām eva īyate, tair eva pratīyate na tv anyair iti parājayas tu
kalpanayaivety arthaḥ \| yato yogasyācintya-śakter īśvaraḥ svāmī \|
tatra hetuḥ---bhagavān sarvaiśvaryādi-yukta iti \| tatra ca liṅgaṁ
jagataḥ sarvasyaiveśvara iti \|\|16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paśu-dṛṣṭayo bahir-mukhā
duryodhanādayas tu tad api na camatkāraṁ prāpnuvantīty āha paśu-dṛṣṭīnāṁ
paśu-dṛṣṭibhis tu janair ayaṁ mathurā-tyājana-pūrvakaṁ
jarāsandhādi-nirjita eva dvitrān vārān jayatīti īyate pratīyate atra
dantavakra-vadha-prasaṅge pādmottara-khaṇḍe viśeṣo dṛśyate \| tathā hi
tadīya-gadyāni---

> atha śiśupālaṁ nihataṁ śrutvā dantavakraḥ kṛṣṇena yoddhuṁ mathurām
> ājagāma \| kṛṣṇas tu tac chrutvā ratham āruhya tena yoddhuṁ mathurām
> āyayau \| dantavaktra-vāsudevayor ahorātraṁ mathurā-pura-dvāri
> yamunā-tīre saṅgrāmaḥ samavartata kṛṣṇas tu gadayā taṁ jaghāna \| sa
> tu cūrṇita-sarvāṅgo vajra-nirbhinna-mahīdhara iva gatāsur avani-tale
> papāta \| so\'pi hareḥ sāyujyaṁ yogi-gamyaṁ nityānandasukhaṁ śāśvataṁ
> paramaṁ padam avāpa \| itthaṁ jaya-vijayau sanakādi-śāpa-vyājena
> kevalaṁ bhagavato līlārthaṁ saṁsṛtāv avatīrya janma-traye'pi tenaiva
> nihatau janma-trayāvasāne muktim avāptau \| iti \|

kṛṣṇas tu tac chrutveti manojavasya nāradasyaiva mukhād ata eva
śālva-vadhānantaraṁ dvārakām apraviśyaiva manojavena rathena tat-kṣaṇa
eva mathurāntike taṁ dadarśa, ata evādyāpi mathurāyā dvārakā-dig-dvāri
dantavakraheti saṁskṛtānugata-loka-bhāṣayā datihā iti nāmnā khyāto
vajreṇa vāsito grāmo vartate \| atra pādme tad-anantaram api gadyaṁ
padyaṁ ca---

> kṛṣṇo\'pi taṁ hatvā yamunām uttīrya nanda-vrajaṁ gatvā prāktanau
> pitarāv abhivādya āśvāsya tābhyāṁ sāśrukaṇṭham āliṅgitaḥ
> sakala-gopa-vṛddhān praṇamyāśvāsya ratnābharaṇādibhis tatrasthān
> santarpayāmāsa \|
>
> kālindyāḥ puline ramye puṇya-vṛkṣa-samāvṛte \|
>
> gopa-nārībhir aniśaṁ krīḍayāmāsa keśavaḥ \|\|
>
> ramya-keli-sukhenaiva gopa-veṣa-dharo hariḥ \|
>
> baddha-prema-rasenātra māsa-dvayam uvāsa ha \|\| \[pa.pu.
> 6.252.19-27\]
>
> atha tatrasthā nandādayaḥ sarve janāḥ putra-dāra-sahitāḥ
> paśu-pakṣi-mṛgādayaś ca vāsudeva-prasādena divya-rūpa-dharā vimānam
> ārūḍhā parama-vaikuṇṭha-lokam avāpur iti \| kṛṣṇas tu
> nanda-gopa-vrajaukasāṁ sarveṣāṁ paramaṁ nirāmayaṁ sva-padaṁ dattvā
> divi deva-gaṇaiḥ saṁstūyamāno dvāravatīṁ viveśa \|\| \[pa.pu.
> 6.252.28-29\] iti \|

atra bhāgavatāmṛte kārikābhir eva vyākhyā, yathā---

> yad uttīryety uttaraṇaṁ tad-āplavanam ucyate \|
>
> duṣṭaṁ hatvā vraje yānaṁ snāna-pūrvam ihocitam \|\|
>
> ataḥ prakaṭa-līlāyām apy ayogo'lpa eva hi \|
>
> iti dhāma-traye kṛṣṇo viharaty eva sarvadā \|\|
>
> vrajāgamana-kāle ca pādmokte'nyac ca vartate \|\| \[la.bhā.
> 1.5.484-6\]
>
> vrajeśāder aṁśa-bhūtā ye droṇādyā avātaran \|
>
> kṛṣṇas tān eva vaikuṇṭhe prāhiṇod iti sāmpratam \|\|
>
> preṣṭhebhyo'pi priyatamair janair gokula-vāsibhiḥ \|
>
> vṛndāraṇye sadaivāsau vihāraṁ kurute hariḥ \|\| \[la.bhā. 1.5.488-9\]
> iti \|

atra nanda-gopādaya putra-dāra-sahitā iti nandagopādīnāṁ putrāḥ
kṛṣṇa-śrīdāma-subalādaya eva dārāś ca śrī-yaśodā-kīrtidādaya eva \|
sarve janā iti vraja-maṇḍalasthāḥ sarve evety ataḥ paramaṁ vaikuṇṭhaṁ
golokam eva yayuḥ \| divya-rūpa-dharā iti \| goloke deva-līlatvam eva,
na tu gokula iva nara-līlātvaṁ teṣām iti viśeṣo jñeyaḥ \| tasmād
rāmāvatāre'yodhyā-vāsināṁ sa-śarīrāṇām eva yathā vaikuṇṭha-prāpaṇaṁ
tathaivātrāvatāre'pi vraja-sthānām etac ca dvārakātaḥ kṛṣṇasya
vrajāgamanaṁ śrī-bhāgavata-saṁmatam api manyate \|

> yarhy ambujākṣāpasasāra bho bhavān
>
> kurūn madhūn vātha suhṛd-didṛkṣayā \[bhā.pu. 1.11.9\] iti
> prathama-skandhokteḥ \|

suhṛd-didṛkṣā kṛṣṇasya baladeva-vrajāgamana-samayata evāsīt, kintu
tatratya-mātā-pitrādi-guru-janāsaṁmatir eva tatra pratibandhikā āsīt \|
sā ca prāg-vivṛtā kārikābhyām \|

idānīṁ tu śālva-vadhānte nārada-mukhād ekākinaṁ dantavakram āyātaṁ
śrutvā dvārakām apraviśya taṁ hantum ekākitayaiva tatra gamane na kāpi
kasyacid vipratipattiḥ \| dantavakraṁ hatvā tu ayam avasaro
vrajastha-bandhu-varga-milane iti vimṛśya gāyanti te viśada-karma ity
atra gopyaś cety uddhava-saṅketaṁ ca smṛtvā vrajam āgatya sva-virahaṁ
nirvāpya kaṁsa-vadhānte vivṛtaṁ vraja-sthānāṁ prakāśa-dvayam
eka-dharmyād ekīkṛtya māsa-dvayaṁ pūrvavat prakaṭaṁ vihṛtya
vraja-stha-līlāṁ prāpañcika-loka-cakṣurbhyas tirodhāpa kṛṣṇaḥ
pitrādi-bandhu-varga-sahito vaikuṇṭhaṁ gacchatīti
svarga-sthādi-loka-dṛśyaḥ sann ekena pūrṇa-kalpa-prakāśena golokaṁ
jagāma \| anyena pūrṇatama-prakāśena prāpañcika-lokādṛśyo vraja eva
nityaṁ vijahāra \| anyena pūrṇa-prakāśena rathārūḍha ekākī dvārakāṁ
jagāma \| saurasenika-lokās tu kṛṣṇo dantavakraṁ hatvā vrajasthaiḥ
pitrādibhir militvā dvārakām asau gacchati \| vrajasthāḥ sarve tu
akasmāt kva gatā ity ajānanto mahā-vismayam avāpuḥ \| kiṁ ca, vrajasthān
gopān sa-śarīrān eva vaikuṇṭhaṁ prāṇayāmāsa yaḥ sa eva kṛṣṇo
dvārakā-sthān yadūn kathaṁ mausala-līlayā tādṛśīṁ duravasthāṁ
prāpayāmāseti vicintya parīkṣid ayaṁ durmanāyiṣyate yaduṣv evāsya
svīyābhimānād iti vimṛśya śrī-śukadevaḥ pādmottara-khaṇḍoktām etāṁ līlāṁ
taṁ na śrāvayāmāseti tattvaṁ jñeyam \| kiṁ tu, evaṁ yogeśvaraḥ kṛṣṇo
bhagavān jagadīśvaraḥ ity atra iti padārthasya viveśati kriyānv iti
kṛtasyānyathānupapattiṁ pramāṇīkṛtya kiñcit tad-alakṣitaṁ dyotayāmāsety
api jñeyam \| kiṁ ca, vraja-sthalī-lopa-saṁhāraḥ prakārāntareṇa kvāpi
adṛṣṭatvāt tatrāyam eva prakāraḥ sarvair api pramāṇīkartavya eva \| atra
vaiṣṇava-toṣaṇyāṁ dṛṣṭo līlā-kramas tv ayaṁ prathamaṁ sūryoparāga-yātrā,
tato rājasūya-sabhā, tato dyūtaṁ, tataḥ pāṇḍavānāṁ vana-gamanaṁ, tadaiva
śālva-dantavakra-vadha-vrajāgamana-vraja-līlopasaṁhārāḥ \|\|16\|\|

**\...**

**\|\| 10.78.17 \|\|**

**śrutvā yuddhodyamaṁ rāmaḥ kurūṇāṁ saha pāṇḍavaiḥ \|**

**tīrthābhiṣeka-vyājena madhya-sthaḥ prayayau kila \|\|**

**śrīdhara-svāmī (bhāvārtha-dīpikā) :** tat prasaṅgam āha---śrutveti
\|\|17\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āmathya vināśya \|
pūtanādiryasya tat \| danordaityasya māraṇaṁ māro daityanāśanaṁ tasmāt
kathāntaram āha---śrutveti \| madhyastha udāsīnaḥ san \|\|17-18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ śrī-kṛṣṇasya
vikramaṁ yuddhād uparāmaṁ coddiśya śrī-baladevasyāpi taṁ taṁ vaktuṁ
tat-prasaṅgam ārabhate śrutvety ādinā yāvan nirantarādyāya-samāptiḥ \|
etac ca vakṣyamāṇāyāḥ kurukṣetra-yātrāyāḥ paścād eva boddhavyam \|
tasyāṁ śrī-rāmasyāpi gamanāt \| tac ca sarvam agre tatraiva vyaktaṁ
bhāvi \| sarvān eva ramayatīti rāma iti \| kurūṇāṁ pāṇḍavānāṁ ca svasmin
rati-rakṣārtham iti bhāvaḥ \| ato madhyastha ubhayeṣv api
pakṣapāta-rahitaḥ sann ity arthaḥ \|\|17\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** madhyastha ubhaya-pakṣāgrāhī
san śrī-kṛṣṇasyaiva līlā-kautuka-samīhitaṁ khalv idaṁ prayayau
śrī-dvārakātaḥ pratas the \|\|17\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

vidūrathās tān asato hatvāstra-nyāsam ācarat \|

harir balas tu punar apy avadhīt sūta-śalvalau \|\|

śrutveti mama duryodhanaḥ priyo yudhiṣṭhiro'pi ubhayor api nimantraṇe
āyāsyati kasya pakṣe syām iti vimṛśya tīrtha-snāna-miṣeṇa prayayau
\|\|17\|\|

**\...**

**\|\| 10.78.18 \|\|**

**snātvā prabhāse santarpya devarṣi-pitṛ-mānavān \|**

**sarasvatīṁ prati-srotaṁ yayau brāhmaṇa-saṁvṛtaḥ \|\|**

**śrīdhara-svāmī (bhāvārtha-dīpikā) :** prati-srotaṁ prati-lomam \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyag yathāvidhi bhaktyā
tarpayitvā devādīnāṁ yathāpūrvaṁ śreṣṭhatayā tatkrameṇaiva
tarpaṇāttathaiva nirdeśaḥ \| brāhmaṇāḥ purohitādayaḥ, taiḥ samyag vṛto
veṣṭitaḥ \|\|18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyag yathā-vidhi bhaktyā
tarpayitvā devādīnāṁ yathā-pūrvaṁ śreṣṭhatayā tat-krameṇaiva tarpaṇāt
tathaiva nirdeśaḥ \| brāhmaṇāḥ purohitādayaḥ \| taiḥ samyag vṛto
veṣṭitaḥ \|\|18\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarasvatīṁ pratisrotāṁ
pratiloma-srotasvatīm \|\|18\|\|

**\...**

**\|\| 10.78.19-20 \|\|**

**pṛthūdakaṁ bindu-saras tritakūpaṁ sudarśanam \|**

**viśālaṁ brahma-tīrthaṁ ca cakraṁ prācīṁ sarasvatīm \|\|**

**yamunām anu yāny eva gaṅgām anu ca bhārata \|**

**jagāma naimiṣaṁ yatra ṛṣayaḥ satram āsate \|\|**

**śrīdhara-svāmī (bhāvārtha-dīpikā) :** sudarśanaṁ tīrtham \| cakraṁ
cakra-tīrtham \| yamunām anu yāni tīrthāni gaṅgām anu ca yāni tāni
sarvāṇi gatvā naimiṣam araṇyaṁ jagām \|\|19-20\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prācīti mahatphalaśravaṇāt
\|

> nūnaṁ prācīna-pāpāni meru-tulyāni bhārata \|
>
> sadyo dahati nisnātā prātaḥ prācī sarasvatī \|\| iti purāṇāt
> \|\|19\|\|

yatra naimiṣe \| āsate kurvanti \| kṛñarthasya sarvadhātuṣvanusyūtatvāt
\|\|20\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pṛthūdarkaṁ
kurukṣetravarti, yatra vaiśyenāśvamedhānāṁ śataṁ vihitam, bandusaraḥ
kardamāśramaṁ gurjaradeśīyasiddhapuravarti tritakūṁ trito nāma
ekadvitayor bhratā, sa tu svaṁ vañcayitvā bhrātrorgovrajaṁ nayatoḥ
satoragravartī yatra kūpe vṛkabhayāt patitas tatraiva ca saubhena
devāniṣṭvā tata utthitaś ca \| sa tu sarasvatītīravartīṁ kūpastritakūpaḥ
\| viśālām avantīm, sarasvatīṁ tīrtha-viśeṣaṁ vā, viśālam iti pāṭhe te
tatratyāmaratīrthaviśeṣam, brahmatīrthaṁ
kanyātīrthasomatīrthayormadhyavarti tathā cāraṇyakaparvaṇi
kalpatīrthānantaram---

> tato gacchennaravyāghra brahmaṇastīrthamuttamam \|
>
> tatra varṇāvaraḥ snātvā brahmaṇyaṁ labhate naraḥ \|\|
>
> tatas tu somatīrthaṁ ca kathitam \|iti \|\|

cakraṁ cakratīrtham, prācī sarasvatīṁ yayāviti pūrveṇānvayaḥ \| evaṁ
mārgānusāreṇa kadācid gamanakrameṇa kadācinmāhātmyāpekṣayaḥ \|
vartmatyāgenotkrameṇa ca tatra tatra gamanaṁ jñeyam \| kiṁ ca, etāni
tīrthāni kṛtānīti tātparyam, na tu kramo\'tra vivakṣitaḥ \|\|19\|\|

he bhārateti śīghrasarvatīrthagamanena vismayāt\| nimiṣe
bhāviprayojanānantarāyātādvā \|\|20\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pṛthūdakaṁ kurukṣetra-varti,
yatra vaiśyenāśvamedhānāṁ śataṁ vihitam \| bindusaraḥ kardamāśramaṁ
gurjara-deśīya-siddha-puravarti, tritakūpaṁ treto nāma ekadvitayor
bhrātā, sa tu svaṁ vañcayitvā bhrātror govrajaṁ nayatoḥ sator agravartī
yatra kūpe vṛka-bhayāt patitas tatraiva ca somena devān iṣṭvā tata
utthitaś ca \| sa tu sarvasvatī-tīravartī kūpas tritakūpaḥ \| viśālām
avantīm \| sarasvatīṁ tīrtha-viśeṣaṁ vā \| viśālam iti pāṭhe tu
tatratyāmara-tīrtha-viśeṣam \| brahma-tīrthaṁ
kanyā-tīrtha-soma-tīrthayor madhyavarti tathā cāraṇyaka-parvaṇi
kalpa-tīrthānantaram \|

> tato gacchen nara-vyāghra brahmaṇas tīrtham uttamam \|
>
> tatra varṇāvaraḥ snātvā brāhmaṇyaṁ labhate naraḥ \|
>
> tatas tu soma-tīrthaṁ ca kathitam iti \|

cakraṁ cakra-tīrtham \| prācīṁ sarasvatīṁ yayāv iti pūrveṇānvayaḥ \|
evaṁ mārgānusāreṇa kadācid gamana-krameṇa kadācin māhātmyāpekṣayā
vartma-tyāgenotkrameṇa ca tatra tatra gamanaṁ jñeyam \| kiṁ ca, etāni
tīrthāni kṛtānīti tātparyam \| na tu kramo'tra vivakṣitaḥ \|\|19\|\| he
bhārateti śīghra-sarva-tīrtha-gamanena vismayāt \| naimiṣe
bhāvi-prayojanānantarāyātād vā \|\|20\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cakraṁ cakra-tīrthaṁ
yamunām anulakṣīkṛtya yāni tīrthāni tāni gatvety arthaḥ \|\|19-20\|\|

**\...**

**\|\| 10.78.21-22 \|\|**

**tam āgatam abhipretya munayo dīrgha-satriṇaḥ \|**

**abhinandya yathā-nyāyaṁ praṇamyotthāya cārcayan \|\|**

**so'rcitaḥ sa-parīvāraḥ kṛtāsana-parigrahaḥ \|**

**romaharṣaṇam āsīnaṁ maharṣeḥ śiṣyam aikṣata \|\|**

**śrīdhara-svāmī (bhāvārtha-dīpikā) :** abhipretya śrī-rāma iti jñātvā
\| maharṣer vyāsasya \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ rāmam \|\|21\|\| saḥ
rāmaḥ \|\|22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādāvutthāya, tataḥ
praṇamya, svāgatādinābhinanḍa ca, yathānyāyamārcayan pūjayāmāsurity evam
atra kramo draṣṭavyaḥ \| maharṣeḥ śiṣyam iti vijayādiyogyatvaṁ tathā
romāṇi śrotṛṇāṁ bhagavatkathayā harṣayatīti tathā tam iti
parama-bhāgavatatvaṁ ca sūcitam \| tathāpyāsīnam iti mahāparādhaś ca
\|\|21-22\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ādāv utthāya \| tataḥ
praṇamya \| svāgatādinābhinandya ca, yathānyāyam ārcayan pūjayāmāsur ity
evam atra kramo draṣṭavyaḥ \| maharṣeḥ śiṣyam iti vinayādi-yogyatvaṁ
tathā romāṇi śrotṝṇāṁ bhagavat-karathyā harṣayatīti tathā tam iti
parama-bhāgavatatvaṁ ca sūcitam \| tathāpy āsīnam iti mahārarādhaś ca
\|\|21-22\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maharṣer vyāsasya
\|\|22\|\|

**\...**

**\|\| 10.78.23-24 \|\|**

**apratyutthāyinaṁ sūtam akṛta-prahvaṇāñjalim \|**

**adhyāsīnaṁ ca tān viprāṁś cukopodvīkṣya mādhavaḥ \|\|**

**yasmād asāv imān viprān adhyāste pratiloma-jaḥ \|**

**dharma-pālāṁs tathaivāsmān vadham arhati durmatiḥ \|\|**

**śrīdhara-svāmī (bhāvārtha-dīpikā) :** sūtaṁ pratiloma-jam \| na kṛtaṁ
prahvaṇam añjaliś ca yena tam \| adhyāsīnaṁ ca tān \| tebhyo'py uccair
āsīnam ity arthaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prahvaṇaṁ namanam \| ity
artha iti---adhipūrvāṇāṁ śīṅ sthāsām iti karmatvaṁ tāniti jñeyam
\|\|23\|\|

tasyāgnikuṇḍodbhūtatvena jātisūtatvābhāve\'pi
carunikṣepavaiparītyātpratilomaja ityuktiḥ \| anyaḥ kaścitpratilomajo
viprānmādhyāstādadhyāste cettarhi asmābhiḥ sa vadhya eva, nādharmiṇāṁ
vadhe doṣa ityukteḥ \| asmāniti bahutvaṁ tu
bhagavadattādhikāramattulyanṛpadharmādibhiḥ sa vadhya eveti bodhayati \|
anyathā---vipro vaktā sudhīḥ kāryo viśuddhobhayavaṁśajaḥ
itihāsapurāṇānāṁ viprānyo dharmahānikṛt \|\| iti saṁhitoktirasamañjasā
syāt \| kiṁ ca-nāyaṁ jātisūta iti jñātvā nivṛtto\'pi bhagavati
bhāvitvāttadvadho jāto\'ta eva tasya prāyaścitte pravṛttir iti
\|\|24-25\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ut
uccāsanopaviṣṭatvāduccair ūrdhvadṛṣṭyā vīkṣya sākṣādṛṣṭvā, mādhava iti
brahmaṇyatvādisaddharma-pravartanārthaḥ \| imān yajñapārān, tathaā
samuccaye, eva api, dharmapālānapyasmāṁś ca
karmāddhetordurmatirasāvadhyāste, api tu na karmāccidapyanyasmāt,
kevalaṁ duṣṭabuddhitvād evety arthaḥ \| asmād iti pāṭhe pāṭhāntare tathā
tena dīrghasatrādinoktaprakāreṇa dharmapālānapi viprān\| asmat-
asmat-taḥ sakāśāt \|\|23-24\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ut uccāsanopaviṣṭatvād uccair
ūrdhva-dṛṣṭyā vīkṣya sākṣād dṛṣṭvā \| mādhava iti
brahmaṇyatvādi-sad-dharma-pravartanārthaḥ \| imān yajña-pārān, tathā
samuccaye \| eva api \| dharma-pālān apy asmāṁś ca kasmād dhetor
durmatir asāv adhyāste, api tu na kasmāccid apy anyasmāt \| kevalaṁ
duṣṭa-buddhitvād evety arthaḥ \| asmad iti pāṭhe pāṭhāntare tathā tena
dīrgha-satrādinokta-prakāreṇa dharma-pālān api viprān \| asmat-
asmat-taḥ sakāśāt \|\|24\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** niśamya vipriyam ity-ādi \|
amānuṣīṁ prakṛtiṁ gataḥ ākṛtir eva tasya mānuṣī manuṣyasadṛśī na
prakṛtirity arthaḥ \| vimanaskaḥ viśiṣṭamanāḥ snehādapi snehenāpi aghṛṇī
sthiraḥ yataḥ aprākṛtaḥ evaṁ san yathā yathāvat babhāṣe \|\|23\|\|

tatkim ity āha---katham ity-ādi \| evaṁbhūtaṁ rāmaṁ jitvā katham
alpīyasā kṣudreṇa śālvena balavān me pitā ānītaḥ kīdṛśaḥ pitā vidhiḥ
sarva-bhāvena samarthaḥ tad idaṁ mṛṣaiveti sārvajñya-prakaṭanam
\|\|24-25\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tān viprān apy adhi
tebhyo viprebhya sakāśād apy adhike ucce āsane āsīnaṁ kathakatvād iti
bhāvaḥ \|\|23\|\| asmān api adhyāste atikramyoccāsane āste upaviṣṭa eva,
na tūttiṣṭhati \|\|24\|\|

**\...**

**\|\| 10.78.25 \|\|**

**ṛṣer bhagavato bhūtvā śiṣyo'dhītya bahūni ca \|**

**setihāsa-purāṇāni dharma-śāstrāṇi sarvaśaḥ \|\|**

**śrīdhara-svāmī (bhāvārtha-dīpikā) :** ajānann adhyāsta iti cen naivam
ity āha---ṛṣer iti \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** bhagavata iti
śrī-bhagavadavatāratvāt, bahūni itihāsādi-sahitāni dharmaśātrāṇi
smṛtyādīni sarvaśaḥ sarvathā sampūrṇatvādinādhītya ca\| itihāso
mahābhāratam \|\|25\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavata iti
śrī-bhagavad-avatāratvāt, bahūnītihāsādi-sahitāni dharma-śāstrāṇi
smṛty-ādīni sarvaśaḥ sarvathā sampūrṇatvādinādhītya ca \| itihāso
mahābhāratam \|\|25\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ajñātvaivāste iti cen na,
ṛṣer iti \|\|25\|\|

**\...**

**\|\| 10.78.26\|\|**

**adāntasyāvinītasya vṛthā paṇḍita-māninaḥ \|**

**na guṇāya bhavanti sma naṭasyevājitātmanaḥ \|\|**

**śrīdhara-svāmī (bhāvārtha-dīpikā) :** nanu bahu-jñaḥ katham evaṁ
kuryāt tatrāha---adāntasyeti \| guṇāya yathocitānuṣṭhānāya \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate-nanviti \|
evaṁ mahadavajñānam \| yathā naṭaśikṣitaprāṇāyāmādirna mokṣāya
tathā\'vinītasya śāstrābhyāsādir api na śreyase iti \|

> vidyā vivādāya dhanaṁ madāya śaktiḥ pareṣāṁ paripīḍanāya \|
>
> khalasya sādhor viparītam etaj-jñānāya dānāya ca rakṣaṇāya \|\|
> ity-ādy-ukteḥ \|\|26\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** guṇāya na bhavanti
śāstrāṇi kutaḥ? ajitātmano\'sthira-cittasya,
ato\'dāntasyāsaṁyatendriyasya, ata eva vṛthā paṇḍitābhimānino
duṣṭa-svabhāvasya janasya \| kiṁ vā, vedādyadhyayanānantaraṁ
duḥsaṅgādi-doṣād adāntādeḥ svataḥ śāstrāṇy adhītāny api na phalāya
talpante, kintu kevalaṁ durabhimānāyaiva bhavantīty arthaḥ \| tatra
dṛṣṭāntaḥ naṭasyeveti\| yathā nṛtyādi-kauśalārthaṁ naṭenādhītāni
śāstrāṇi puṇāya bhavanti, kevalaṁ vṛttyādy-artham eva \| yad vā, naṭena
gṛhīto\'pi viprādi-veṣo yathā tat-phalāya na kalpate, tadvad ity arthaḥ
\| pakṣāntare khadyotāny api śāstrāṇi naṭa-saṅgān naṭasya sato yatheti
\| sma prasiddhau niścaye vā \| anyat tair vyākhyātam \| yad vā, guṇāya
upaśamādi-phalāya \| anyat samānam \|\|26\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** guṇāya na bhavanti śāstrāṇi
\| kutaḥ ? ajitātmano'sthira-cittasya \| ato'dāntasyāsaṁyatendriyasya \|
ata eva vṛthā paṇḍitābhimānino duṣṭa-svabhāvasya \| ataeva vṛthā
paṇḍitābhimānino duṣṭa-svabhāvasya janasya \| \| kiṁ vā,
vedādy-adhyayanānantaraṁ duḥsaṅgādi-doṣād adāntādeḥ svataḥ śāstrāṇy
adhītāny api na phalāya kalpante, kintu kevalaṁ durabhimānāyaiva
bhavantīty arthaḥ \| tatra dṛṣṭāntaḥ -- naṭasyeveti \| yathā
nṛtyādi-kauśalārthaṁ naṭenādhītāni śāstrāṇi guṇāya na bhavanti, kevalaṁ
vṛtty-ādy-artham eva \| yad vā,.naṭena gṛhīto'pi viprādi-veṣo yathā
tat-phalāya na kalpate tadvad ity arthaḥ \| pakṣāntare cādhītāny api
śāstrāṇi naṭa-saṅgān naṭasya sato yatheti \| sma prasiddhau niścaye vā
\| anyat tair vyākhyātam \| yad vā, guṇāya upaśamādi-phalāya \| anyat
samānam \|\|26\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** eṣa te janitetyādi sarasvatī
vakti \| eṣa vasudevaḥ te tava ajanitā ataḥ ajanitāyām api ajatve\'pi
jātaḥ tātatve svīkṛtaḥ vastutastava janir eva nāsti kutastātasambhāvanā
yad-arthaṁ yasya vasudevapūrvapūrvajanmakṛtasya nimittaṁ jīvasi jīva
ivācasya jātavatpratīyase ācārārthe kvipi kṛte tallopāt siddham \|
īkṣato vīkṣamāṇasya tava purato\'muṁvadhiṣye pāhi rakṣa cet yatas tvam
īśaḥbāliśa! keśināśana! bālāḥ keśāḥ santyasyeti bālī keśī taṁ śyatīti
kaḥ \|\|26-27\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na guṇāya śāstrāṇi
nopaśarmādi-halāya \|\|26\|\|

**\...**

**\|\| 10.78.27 \|\|**

**etad-artho hi loke'sminn avatāro mayā kṛtaḥ \|**

**vadhyā me dharma-dhvajinas te hi pātakino'dhikāḥ \|\|**

**śrīdhara-svāmī (bhāvārtha-dīpikā) :** viprān adhyāstām anyad vā kiñcit
karotu kiṁ taveti cet tatrāha---etad artha iti \| dharma-dhvajina
uttama-liṅga-dhāriṇaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu
śubhā\'śubhaphalabhoktṛtvaṁ karturbhavati kiṁ tava śāsane prayojanam ity
āha---viprānadhyāstām ity-ādinā \| uttamaliṅgadhāriṇo nīcā
bhūtvottamajāticihnadhāriṇaḥ \| hi yataḥ \| te dharmadhvajinaḥ \| adhikā
brahmahatyādimahāpātakibhyo\'dhikapāpinaḥ
sarveśvarājñārūpavedātikramakāritvāt \|

> naitasmādadhikaṁ pāpamahaṁ manye narādhipa \|
>
> yadvedātikramo loke vināpadamakārayat \|\| ity-ādipurāṇāt \|\|27\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi eva, etad-artha eva,
asmin matrye\'vatāraḥ śrī-vaikuṇṭhādavataraṇam \| etacchabdārtham
evāha---vadhyā iti \| hi yataḥ anyataiyākhyātam \|
tatrottamaliṅgadhāriṇa iti adhamā api ye uttamānāṁ liṅgāni dhārayantīty
arthaḥ \| athavā dharmadhvajino dāmbhikāḥ \|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hi eva \| etad-artha eva \|
asmin martyo'vatāraḥ śrī-vaikuṇṭhād avataraṇam \| etac-chabdārtham evāha
vadhyā iti \| hi yataḥ \| anyat tair vyākhyātam \|
tatrottama-liṅga-dhāriṇa iti \| adhamā api ye uttamānāṁ liṅgāni
dhārayantīty arthaḥ \| athavā dharma-dhvajino dāmbhikāḥ \|\|27\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu viprān adhyāstām
anyad vā kim api karotu nirabhimānasyākrodhanasya parameśvarasya tava
kim anenety ata āha etad-artha iti \| dharmadhvajinaḥ dhara-rahitatve'pi
svasya dharmavattvaṁ pradarśayantam \|\|27\|\|

**\...**

**\|\| 10.78.28 \|\|**

**etāvad uktvā bhagavān nivṛtto'sad-vadhād api \|**

**bhāvitvāt taṁ kuśāgreṇa kara-sthenāhanat prabhuḥ \|\|**

**śrīdhara-svāmī (bhāvārtha-dīpikā) :** bhāvitvād iti \| na hi
bhavitavyaṁ kenāpi parihartuṁ śakyata ity arthaḥ \| ahanata ahan \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ sūtam \| ity artha
iti---bhavitavyaṁ bhavatyeva pratikāre kṛte khalu ity-ādy-ukteḥ \| na hi
calati kadācid bhāvinī karekhā ity-ādy-ukteśceti bhāvaḥ \|
karasthakuśacālana-mātreṇa mṛtyumāpety arthaḥ \|\|28-29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** uktveti svamanasy eva,
anyathā munibhiḥ pratyuttareṇa tadvadhapratiṣedhasambhavaḥ \| bhagavān
sarvajño\'pi tīrthayātraya asatāṁ vadhānnivṛtto\'pyahan \| kutaḥ?
bhāvitvāttathaiva tanmṛtyorbhāvyatvāt\| karastheneti tīrthasnānādyarthaṁ
kiṁ vā, tīrthe brahmacāritayā hāste tadgrahaṇāt \| nanu kuśāgra-mātreṇa
hananaṁ kathaṁ ghaṭeta? tatrāha---vibhuḥ sarvaṁ kartuṁ samartha iti
\|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** uktveti sva-manasy eva,
anyathā munibhiḥ pratyuttareṇa tad-vadha-pratiṣedha-sambhavaḥ \|
bhagavān sarvajño'pi tīrtha-yātrayā asatāṁ vadhān nivṛtto'py ahan \|
kutaḥ ? bhāvitvāt tathaiva tan-mṛtyor bhāvyatvāt \| karastheneti
tīrtha-snānādy-arthaṁ kiṁ vā tīrthe brahmacāritayā haste tad-grahaṇāt \|
nanu kuśāgra-mātreṇa hananaṁ kathaṁ ghaṭate ? tatrāha vibhuḥ sarvaṁ
kartuṁ samartha iti \|\|28\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** bhāvitvād iti tatas tu na purā
nivṛtto bhāvitavān ity arthaḥ \|\|28\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tato muhūrtam ity-ādi tatas
tadananta asvajanānāṁ pareṣāṁ śatrūṇām anuṣaṅgataḥ amuhūrtaṁ
kṣaṇa-mātram eva upapluta upadrutaḥ san mahānubhāvaḥ śrī-kṛṣṇas tat tām
āsurīṁmāya abudhyata yataḥ prakṛtau bhāve sarvajñatve sthitaḥ
\|\|28-29\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāvitvāt tan-mṛtyos
tathaiva bhāvitvāt nahi bhavitavyaṁ kenāpi parihartuṁ śakyata iti bhāvaḥ
\|\|28\|\|

**\...**

**\|\| 10.78.29-30 \|\|**

**hāheti-vādinaḥ sarve munayaḥ khinna-mānasāḥ \|**

**ūcuḥ saṅkarṣaṇaṁ devam adharmas te kṛtaḥ prabho \|\|**

**asya brahmāsanaṁ dattam asmābhir yadu-nandana \|**

**āyuś cātmāklamaṁ tāvad yāvat satraṁ samāpyate \|\|**

**śrīdhara-svāmī (bhāvārtha-dīpikā) :** te tvayā \|
adharmika-pratiloma-ja-vadhaḥ ko'yam adharma iti cet tatrāhuḥ, asyeti \|
purāṇa-pravacanāyātmanaḥ śarīrasya nāsti klamo yasmiṁs tad āyuś ca
dattam iti \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhārmiketyādi
bhagavadākṣepaṁ samādadhire \| asya sūtasya \| agniḥ brāhmaṇaḥ iti
śruteḥ \| tadudbhūtatvādayaṁ brāhmaṇa evāta eva brahmāsanaṁ
vedetihāsapurāṇavaktṛbrāhmaṇayogyāsanaṁ dattam iti \| klamo glāniḥ
\|\|30\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṅkarṣaṇaṁ dvitīyavyūhaṁ
sākṣādbhagavantam ato deva jagatpūjyam\| yad vā, śrī-kṛṣṇena
sahāgrajatvādinā apṛthagbhūtam \| pramo! he asmat-svāmin! kiṁ ca, he
yadunandana \| saddharmapālanādyarthaṁ yadukule\'vatīrṇeti tvayā
asmat-kṛtamavaśyaṁ pālyam eveti, yad vā, yadukulapraharṣārthaṁ yathā
yayātiśāpādadeyamāpi rājatvadharmamugrasenāya bhavatā dattam, tadvad iti
bhāvaḥ \|\|29-30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkarṣaṇaṁ dvitīya-vyūhaṁ
sākṣād-bhagavantam \| ato devaṁ jagat-pūjyam \| yad vā, śrī-kṛṣṇena
sahāgrajatvādinā apṛthag-bhūtam \| prabho he asmat---svāmin ! kiṁ ca, he
yadu-nandana ! sad-dharma-pālanārthaṁ yadu-kule'vatīrṇa iti tvayā
asmat---kṛtam avaśyaṁ pālyam eveti \| yad vā, yadu-kula-praharṣārthaṁ
yathā yayāti-śāpād adeyam api rājatva-dharmam ugrasenāya bhavatā dattam
\| tadvad iti bhāvaḥ \|\|29-30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ vadantīty-ādi he
rājarṣe ke ca na anvitā munaya evaṁ vadanti na tu tat satyaṁ sarvajñasya
śrī-bhagavatas tathā \| sarasvatyaiva tat samādhīyate \|\|30-37\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmano dehasya nāsti
klamo yasmin \| tādṛśam āyuś ca dattam \|\|29-30\|\|

**\...**

**\|\| 10.78.31 \|\|**

**ajānataivācaritas tvayā brahma-vadho yathā \|**

**yogeśvarasya bhavato nāmnāyo\'pi niyāmakaḥ \|\|**

**śrīdhara-svāmī (bhāvārtha-dīpikā) :** brahma-vadhe'pi mameśvarasyeti
cet satyam eva, tathāpi prāyaścittaṁ kartavyam ity āśayenāhuḥ,
yogeśvarasyeti sārdhena \| āmnāyo "brāhmaṇo na hantavya"
ity-ādi-lakṣaṇaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ivayathāśabdābhyāṁ
jānataiva brahmavadhaḥ kṛta iti pratīyate ityāha---brahmavadhe\'pīti \|
niyāmaka itthaṁ kurvitthaṁ mā kurvity evaṁ niyantā \| na kuta iti
cedāha---yogeśvarasya jñānināmadhipateḥ traiguṇyaviṣayā vedāḥ
ityukterjñānino\'tītavidhiniṣedhatvena kutastadadhipasya tadāśaṅketi
bhāvaḥ \| yady api na niyāmakas tathāpīti na me pārthāsti kartavyaṁ
varta eva hi karmaṇiiti śrīmukhokteḥ \| anyathā prāyaścittākaraṇe \|
jagadāndhyaṁ prasajyeteti bhāvaḥ \|\|31-32\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** brahmavadho yatheti
brahma-vadha-sadṛśo\'sya vadhaḥ \| yad vā, yathā yathāvat \|
brahma-vadha eva kṛtaḥ, asmābhir datta-brahmāsanatvāt yogeśvarasya
parameśvarasyety arthaḥ \|\|31\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** brahma-vadho yatheti
brahma-vadha-sadṛśo'sya vadhaḥ \| yad vā, yathā yathāvat, brahma-vadha
eva kṛtaḥ \| asmābhir datta-brahmāsanatvāt \| yogeśvarasya
parameśvarasyety arthaḥ \|\|31\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ajānataiva janena yathā
ācaryate tathā sarvajñenāpi tvayety arthaḥ \| kintu tvayi na
pāpa-sambhāvanety āha yogeśvarasyeti \|\|31\|\|

**\...**

**\|\| 10.78.32 \|\|**

**yady etad-brahma-hatyāyāḥ pāvanaṁ loka-pāvana \|**

**cariṣyati bhavān loka- saṅgraho'nanya-coditaḥ \|\|**

**śrīdhara-svāmī (bhāvārtha-dīpikā) :** tathāpy etasyā brahma-hatyāyāḥ
pāvanaṁ prāyaścittaṁ he loka-pāvana, ananya-coditaḥ svayam eva bhavān
yadi kariṣyati tarhi loka-saṅgraho bhaviṣyati nānyatheti \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he lokapāvaneti
yathākathañcittvannāmoccāraṇādinā mahāpātakino\'pi pūyante, tava tu
pāpaprāyaścittaśaṅkā kuta iti bhāvaḥ \| nānyacodita iti
parameśvaratvenānanyapreryatvāt, prāyaścittāyogyatvāc ca \|\|32\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he loka-pāvaneti
yathā-kathañcit tvan-nāmoccāraṇādinā mahā-pātakino'pi pūyante \| tava tu
pāpa-prāyaścitta-śaṅkā kuta iti bhāvaḥ \| nānya-codita iti
parameśvaratvena ananya-preryatvāt \| prāyaścittāyogyatvāc ca \|\|32\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etasyāḥ brahmahatyāyāḥ
pāvanaṁ prāyaścittaṁ bhavān yadi cariṣyati tadaiva loka-saṅgraho
bhaviṣyati nānyathā yataḥ sa ananya-coditaḥ ananya-pravartitaḥ
\|\|32\|\|

**\...**

**\|\| 10.78.33-34 \|\|**

**śrī-bhagavān uvāca---**

**cariṣye vadha-nirveśaṁ lokānugraha-kāmyayā \|**

**niyamaḥ prathame kalpe yāvān sa tu vidhīyatām \|\|**

**dīrgham āyur bataitasya sattvam indriyam eva ca \|**

**āśāsitaṁ yat tad brūte sādhaye yoga-māyayā \|\|**

**śrīdhara-svāmī (bhāvārtha-dīpikā) :** vadhasya nirveśaṁ prāyaścittam
\| prathame kalpe mukhya-kalpe \| vidhīyatām upadiśyatām \| kiṁ ca, bata
he munayaḥ, etasya dīrgham āyuḥ sattvaṁ balam indriyaṁ tat pāṭavaṁ ca \|
anyac ca yad bhavadbhir āśāsitam apekṣitaṁ tad brūta sarvam \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** satāvān \| mukhya-kalpe
mukhya-vidhau, kalpaḥ śāstre vidhau nyāye iti medinī\| upadiśyatām
upasargavaśāddadhāterupadeśārthatvam\| kiṁ ca---

> prabhuḥ prathama-kalpasya yo\'nukalpena vartate \|
>
> na sāṁparāyikaṁ tasya durmate vidyate phalam \|\|

iti śānti-parvaṇy āpad-dharmokteḥ \| prabhuṇā śrī-baladevena
prathama-kalpa eva svīkṛtaḥ \|

> anukalpaḥ paro dharmo dharma-vādais tu kevalam \|
>
> viśvair devaiś ca sādhyaiś ca brāhmaṇaiś ca maharṣibhiḥ \|\|
>
> anyat sumaraṇād bhītair vidhiḥ pratinidhīkṛtaḥ \| ity api tatraiva
> \|\|33\|\|

sva-sāmarthyaṁ dyotayann āha---kiṁ ceti \| etasya mṛta-sūtasya \|
yoga-māyayā nijaiśvarī-sāmarthyena \|\|34\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** niyamo vratam, kalpe
pakṣe, tu eva, sa tu sa eva, anukalpādimadhyamādirity arthaḥ \| eva api,
indriyam api, ca-śabdāt sādhutvādikam, yogamāyayā nijaiśvaryaviśeṣeṇety
arthaḥ \|\|33-34\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** niyamo vratam \| kalpe pakṣe
\| tu eva \| sa tu sa eva \| anukalpādir madhyamādir ity arthaḥ \| eva
api \| indriyam api \| ca-śabdāt sādhutvādikam \| yoga-māyayā
nijaiśvarya-viśeṣeṇety arthaḥ \|\|33-34\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirveśaṁ prāyaścittam
\|\|33 \|\|

yasmān mamaiva hi mukhaṁ brāhmaṇa-kulaṁ tasmād bhavatāṁ vākya-bhaṅgo
name cikīrṣita ity ato brūta yathā yuṣmād uktam eva karomīty
āha---dīrgham iti \| sattvaṁ balam indriyam apāṭavam \|\|34\|\|

**\...**

**\|\| 10.78.35 \|\|**

**ṛṣaya ūcuḥ---**

**astrasya tava vīryasya mṛtyor asmākam eva ca \|**

**yathā bhaved vacaḥ satyaṁ tathā rāma vidhīyatām \|\|**

**śrīdhara-svāmī (bhāvārtha-dīpikā) :** astrādīnāṁ yathā satyatā bhaved
asmākaṁ ca vacaḥ satyaṁ yathā bhavet tathā vidhīyatām ity arthaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti-astravīryayoramoghatvaṁ
mṛtyoranāvṛttitvamasmadvacasaścāvaṁdhyaphalatvaṁ yathā syāttathā kurviti
bhāvaḥ \|\|35\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** astrasya vīryasya ca
parākramasya tvadīyatvena mṛtyoś ca vidhātrā tvayaiva niyuktatvenāsmākaṁ
vacasaś ca tvad-yajanādinā tāvakatvenāvaśyaṁ satyatāpekṣyata iti \| he
rāmeti ca tenaiva tava sarvaramaṇatāsiddher iti bhāvaḥ \|\|35\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** astrasya vīryasya ca
parākramasya tvadīyatvena mṛtyoś ca vidhātrā tvayaiva niyuktatvenāsmākaṁ
vacasaś ca tvad-yajanādinā tāvakatvenāvaśyaṁ satyatāpekṣyata iti \| he
rāmeti ca tenaiva tava sarva-ramaṇatā-siddher iti bhāvaḥ \|\|35\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.78.36 \|\|**

**śrī-bhagavān uvāca---**

**ātmā vai putra utpanna iti vedānuśāsanam \|**

**tasmād asya bhaved vaktā āyur-indriya-sattva-vān \|\|**

**śrīdhara-svāmī (bhāvārtha-dīpikā) :** tathā saṁpādayann āha---ātma vā
iti \| "aṅgād aṅgāt sambhavasi hṛdayād adhijāyase \| ātmā vai
putra-nāmāsi sa jīva śaradaḥ śatam \|" ity-ādi-vedānuśāsanaṁ
veda-vacanam \| tasmād asya romaharṣaṇasya putra ugraśravā bhavatāṁ
purāṇa-pravaktā bhavet sa cāyur-ādimāṁś ca bhavet \| ataḥ sākṣād
ajīvanād astrasya mṛtyoś ca satyātā putra-rūpeṇa cāyurādi-siddher yuṣmad
vacanasyāpi satyatā syād iti bhāvaḥ \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā \| munibhiruktaṁ
tathā saṁpādayann ity arthaḥ \|
aṅgādaṅgātpṛthakpṛthagaṅgāttatadaṅgarūpeṇa sa tvaṁ jīvety arthaḥ \| sa
cograśravāḥ \| tādṛśakaraṇāt\|\| iti bhāva iti-tasyaiva jīvanādinā
sarvam evāsamañjasaṁ bhavodity āśayaḥ \|\|36\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vai eva, ātmā svayam eva,
pitā putraḥ sannutpanno bhavati \|\|36\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vai eva, ātmā svayam eva \|
pitā putraḥ sann utpanno bhavati \|\|36\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat sampādayann āha ātmā
vā iti \|

> aṅgād aṅgāt sambhavasi hṛdayād abhijāyase \|
>
> ātmā vai putra-nāmāsi sa jīva śaradaḥ śatam \|\| ity-ādi \|

vedānuśāsanaṁ veda-vacanam \| tasmād asya romaharṣaṇasya putra
ugraśravāḥ bhavatāṁ purāṇa-pravaktā bhavet sa cāyur-ādimāṁś ca bhavet \|
ataḥ sākṣād ajīvanād astrasya mṛtyoś ca satyatā putra-rūpeṇa
cāyur-ādi-siddher yuṣmad-vacanasya ca satyatābhūd iti bhāvaḥ \|\|36\|\|

**\...**

**\|\| 10.78.37 \|\|**

**kiṁ vaḥ kāmo muni-śreṣṭhā brūtāhaṁ karavāṇy atha \|**

**ajānatas tv apacitiṁ yathā me cintyatāṁ budhāḥ \|\|**

**śrīdhara-svāmī (bhāvārtha-dīpikā) :** prathamaṁ tāvad apekṣitaṁ
kathayata tad ahaṁ kariṣyaṁīty āha---kiṁ vaḥ kāma iti \| kiṁ viṣayo vaḥ
kāmo vartate tad brūteti \| athānantaraṁ brahma-daṇḍaṁ gṛhītvāpacitiṁ
niṣkṛtim ajānato me he budhāḥ, yathāvac cintyatām apacitir iti \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad anyad abhīpsitaṁ,
tadapi brūtety āha---prathamam ity-ādi \|

niṣkṛtiṁ prāyaścittaṁ yathā\'jānataḥ prāyaścittaṁ bhavadbhiḥ kathyate
tathā jānato\'pi me kathyatāṁ brāhmaṇājñāṁ vinā karaṇātphalaniṣpattiḥ
\|\|

> śrautaṁ smārtaṁ ca yatkarma jānatāpi ca sarvathā\|
>
> viprājñayaiva kartavyamanyathā niṣphalaṁ hi tat \|\| iti
> vāratāntavyukteḥ \|\|37\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** karavāṇītyatra hetuḥ---he
muniśreṣṭhāḥ! parama-bhāgavatā iti bhāvaḥ \| anyat tair vyākhyātam \|yad
vā, kiṁ kāmo vartate, api tu naiva \| tatra hetuḥ---he muniśreṣṭhāḥ iti
māhātmārāmatvād ity arthaḥ \| tathāpi mayi snehena kiñcidbhūta \| anyat
samānam ajānata iti vinayātiśayāt, he budhā iti yuṣmābhir eva sā
vijñāyata iti bhāvaḥ \| sarvam idaṁ teṣāṁ santoṣaṇārtham \|\|37\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** karavāṇīty atra hetuḥ \| he
muni-śreṣṭhāḥ parama-bhāgavatā iti bhāvaḥ \| anyat tair vyākhyātam \|
yad vā, kiṁ kāmo varteta, api tu naiva \| atra hetuḥ \| he muni-śreṣṭhā
iti mahātmārāmatvād ity arthaḥ \| tathāpi mayi snehena kiñcid brūta \|
anyat samānam \| ajānata iti vinayātiśayāt \| he budhā iti yuṣmābhir eva
sā vijñāyata iti bhāvaḥ \| sarvam idaṁ teṣāṁ santoṣaṇārtham \|\|37\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
prāyaścittopadeṣṭṛbhyo budhebhyaḥ prathamaṁ kiñcid deyaṁ bhavatīty
abhipretyāha kiṁ va iti \| tad-anantaram eva apacitiṁ niṣkṛtim ajānato
me yathāvac cintyatāṁ niṣkṛti-vyavasthīyatām ity arthaḥ \|\|37\|\|

**\...**

**\|\| 10.78.38 \|\|**

ṛṣaya ūcuḥ**---**

**ilvalasya suto ghoro balvalo nāma dānavaḥ \|**

**sa dūṣayati naḥ satram etya parvaṇi parvaṇi \|\|**

**śrīdhara-svāmī (bhāvārtha-dīpikā) :** prathamaṁ tāvad apekṣitaṁ
kartavyaṁ kathayanti, ilvalasyeti dvābhyām \|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāvadadhunā \|
parvaṇyamāyāṁ paurṇamāsyāṁ cety arthaḥ \|\|38\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ghoro\'nyair hantumaśakya
ity arthaḥ \| sarvaṇyabhāvasyādau, vīpsasā avaśyaṁ sarvaparvasvāgamanaṁ
bodhayati \|\|38\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ghoro'nyair hantum aśakya ity
arthaḥ \| parvaṇy amāvāsyādau, vīpsayā avaśyaṁ sarva-parva-svāgamanaṁ
bodhayati \|\|38\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parvaṇi parvaṇi
praty-amāvāsyādinam \|\|38\|\|

**\...**

**\|\| 10.78.39 \|\|**

**taṁ pāpaṁ jahi dāśārha tan naḥ śuśrūṣaṇaṁ param \|**

**pūya-śoṇita-vin-mūtra- surā-māṁsābhivarṣiṇam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ balvalam \| tat
hananam \|\|39\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dāśārha he
nijaiśvaryaprakaṭanārthaṁ yadukule\'vatīrṇetyutsāhayanto hanane
sāmarthyaṁ sūcayantī\| paraṁ paramaṁ śuśrūṣaṇaṁ sammānanam \| pāpatvam
eva darśayananta satradūṣaṇaprakāram āha---pūyeti\| pūyādīnyabhito
vaṣituṁ śīlaṁ yasya, ca tu \|\|39\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dāśārha ! he
nijaiśvarya-prakaṭanārthaṁ yadu-kule'vatīrṇety utsāhayanot hanane
sāmarthyaṁ sūcayanti \| paraṁ paramaṁ śuśrūṣaṇaṁ saṁmānanam \| pāpatvam
eva darśayantaḥ satra-dūṣaṇa-prakāram āha---pūyeti \| pūyādīny abhito
varṣituṁ śīlaṁ yasya \| ca tu \|\|39\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kim api \|\|39\|\|

**\...**

**\|\| 10.78.40 \|\|**

**tataś ca bhārataṁ varṣaṁ parītya su-samāhitaḥ \|**

**caritvā dvādaśa-māsāṁs tīrtha-snāyī viśudhyasi \|\|**

**śrīdhara-svāmī (bhāvārtha-dīpikā) :** prāyaścittam āhuḥ, tataś ceti \|
parītya pradakṣiṇī-kṛtya \| su-samādhānādi-guṇa-viśeṣād ekābda-mātram
uktam ity avirodhaḥ \| su-samāhitaḥ kāma-krodhādi-rahitaḥ \| caritvā
kṛcchrāṇi \|\|40\|\|

iti śrīmad-bhāgavate mahā-purāṇe daśama-skandhe uttarārdhe

śrīdhara-svāmi-viracitāyāṁ bhāvārtha-dīpikāyām

aṣṭasaptatitamo\'dhyāyaḥ \|\|78\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato balvala-hananottaram
\| nanu brahmaghno dvādaśābda-prāyaścittasya

> dvādaśābdāv iti cared brahmaghnas tat-kapāla-bhṛt \|
>
> khyāpayann ātmanaḥ karma bhikṣāṁ vipreṣu sañcaran \|\|

ity-ādinā pārāśarādyair viruddhaṁ dvādaśān māsān iti katham ucyate ? iti
cet, tatrāha---susamādhānādīti \| samādhānaṁ cittaikāgryam \| ādinā
bāhyendriya-nigrahādi-grahaḥ \| guṇa-viśeṣa-saṁbandhād ekābdo\'pi
dakṣiṇā-viśeṣa-yogād yudhiṣṭhiraikāśvamedhasyāśvamedha-traya-tulyatvāt
\| dvādaśābdavad bhavatīty uktam avirodha iti \| kṛcchrāṇīti śeṣaḥ \|
kṛcchrāṇi kṛcchra-tapta-kṛcchra-parṇa-kṛcchrātikṛcchrādīni \|

> eka-bhaktaiś ca naktaiś ca tathaivāyācitair api \|
>
> upavāsaiś caturbhiś ca kṛcchraḥ ṣoḍaśabhir dinaiḥ \|\|

ity-ādinā parāśarādibhir ukta-lakṣaṇāni bahūni santi vistara-bhiyeha
noktānīti \| dvādaśān dvādaśa \|\|40\|\|

iti śrīmad-bhāgavata-bhāvārtha-dīpikā-prakāśe

daśama-skandhottarārdhe

aṣṭasaptatitamo\'dhyāyaḥ \|\|78\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

iti śrīnātha-cakravarti-pāda-viracitāyāṁ caitanya-mañjūṣāyām
aṣṭasaptatitamo\'dhyāyaḥ \|\|78\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tadvadhānantaram,
ca tu, dvādaśāt dvādaśeti citsukhaḥ dvādaśeti pāṭhantaraṁ susaṅgatam
eva\| tac ca śrī-svāmi-pādānāṁ sammataṁ no lakṣyate,
kiñcidavyākhyātatvāt \| chandobhaṅgastvārṣatvāt soḍhavyaḥ viśuddhyasa
iti svata eva sadā śuddhastvaṁ lokasaṁgrahārthaṁ tat-tad-ācaraṇena
viśeṣataḥ śudhyase, nirmalakīrtiṁ labdhvā paramojjana bhaviṣyasi, yad
vā, antarbhūtaṇyarthatvam, viśodhayasi nirmalayaśasā adhikaṁ jagat
pāvayiṣyasīty arthaḥ, anyat tair vyākhyātam\| yadva iti susamāhitaḥ
suṣṭhu śrī-kṛṣṇaikacittaḥ san caritvā bhāratavarṣe bhramitvā, anyat
samānam \|\|40\|\|

iti śrīmad-bhāgavate mahā-purāṇe daśama-skandhe uttarārdhe
śrī-śrīla-sanātana-gosvāmi-pādakṛtāyāṁ śrī-bṛhad-vaiṣṇava-toṣaṇyāṁ

śrī-daśama-ṭippaṇyāmaṣṭāsaptatitamo\'dhyāyaḥ \|\|78\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tad-vadhānantaram \| ca
tu \| dvādaśān dvādaśeti citsukhaḥ \| dvādaśeti pāṭhāntaraṁ susaṅgatam
eva \| tac ca śrī-svāmi-pādānāṁ saṁmataṁ no lakṣyate \| kiñcid
avyākhyātatvāt \| chando-bhaṅgas tv ārṣatvāt soḍhavyaḥ \| viśudhyasa iti
svataeva sadā śuddhas tvaṁ loka-saṅgrahārthaṁ tat-tad-ācaraṇena
viśeṣataḥ śudhyase \| nirmala-kīrtiṁ labdhvā paramojjvalo bhaviṣyasi \|
yad vā, antarbhūta-ṇy-arthatvam \| viśodhayasi nirmala-yaśasā adhikaṁ
jagat pāvayiṣyasīty arthaḥ \| anyat tair vyākhyātam \| yad vā,
susamāhitaḥ suṣṭhu śrī-kṛṣṇaika-cittaḥ san caritvā bhāratavarṣe
bhramitvā \| anyat samānam \|\|40\|\|

iti śrīmad-bhāgavate mahā-purāṇe daśama-skandhe aṣṭasaptatitamo\'dhyāyaḥ
\|\|78\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** viśudhyase vimala-kīrtir
bhaviṣyasi \|\|40\|\|

iti śrīmad-bhāgavate mahā-purāṇe daśama-skandhe
śrīmaj-jīva-gosvāmi-kṛta-krama-sandarbhe\'ṣṭasaptatitamo\'dhyāyaḥ\|\|78\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-bṛhat-krama-sandarbhe

aṣṭasaptatitamo\'dhyāyaḥ \|\|78\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāyaścittam upadiśanti
tataś ceti \| parītya pradakṣiṇīkṛtya susamādhānādi guṇa-viśeṣād
ekābda-mātram uktam ity avirodhaḥ \| caritvā kṛcchrāṇi \|\|40\|\|

iti sārārtha-darśinyāṁ harṣiṇyāṁ bhakta-cetasām \|

aṣṭa-yuk-saptatitamo daśame\'jani saṅgataḥ \|\|78\|\|

**\...**

(10.79)

## atha ekonāśītitamo\'dhyāyaḥ

### balvala-vadhaḥ sūta-hatyā-mārjanāya balabhadrasya tīrtheṣu bhramaṇaṁ ca \| 

**\|\| 10.79.1 \|\|**

**śrī-śuka uvāca---**

**tataḥ parvaṇy upāvṛtte pracaṇḍaḥ pāṁśu-varṣaṇaḥ \|**

**bhīmo vāyur abhūd rājan pūya-gandhas tu sarvaśaḥ \|\|**

**śrīdhara-svāmī (bhāvārtha-dīpikā) :**

ūnāśītitame rāmo balvalaṁ dvija-tuṣṭaye \|

nihatya tīrya-snānādyaiḥ sūta-hatyām apānudat \|\|

upāvṛtte prāpte \|\|1-2\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā kṛcchrādi-grahaḥ
tataḥ vara-dānottaram \|\|1\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tadaiva,
pracaṇḍo\'titīvraḥ bhīmo bhayaṁkaraḥ tu ca pūyagandhaścābhūt he rājann
iti vismayāt \|\|1\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tadaiva pracaṇḍaḥ
atitīvraḥ bhīmo bhayaṅkaraḥ pūyagandhaścābhūt he rājann iti vismayāt \|
tatas tasmāt vāyoranantaraṁ nirmitam anu paścāt adṛśyata tatratyaiḥ yad
vā, svayam eva dṛśyo\'bhūd ity arthaḥ \|\|1-2\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ūnāśītitame hatvā balvalaṁ bahu-tīrthagaḥ \|

bhīma-duryodhana-yuddhaṁ dṛṣṭvā rāmaḥ purīṁ yayau \|\|1\|\|

**\...**

**\|\| 10.79.2 \|\|**

**tato \'medhya-mayaṁ varṣaṁ balvalena vinirmitam \|**

**abhavad yajña-śālāyāṁ so \'nvadṛśyata śūla-dhṛk \|\|**

**śrīdhara-svāmī (bhāvārtha-dīpikā) :** bihnno vidīrṇo\'ñjanacaya upamā
yasya tam atikṛṣṇam ity arthaḥ \| tapta-tāmravac chikhā śmaśrūṇi ca
yasya tam daṁṣṭrābhir ugra-bhrukuṭī-mukhaṁ yasya tam \|\|3-5\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato
durgandha-prāpty-uttaram \| sa balvalaḥ \|\|2\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tasmād vāyor
anantaram amedhyāni pūyādīni tanmayaṁ viśeṣeṇa pūrvato\'py ādhikyena
nirmitam anu paścād adṛśyata tatryaiḥ \| yad vā, svayam eva dṛśyo\'bhūd
ity arthaḥ \|\|2\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.3 \|\|**

**taṁ vilokya bṛhat-kāyaṁ bhinnāñjana-cayopamam \|**

**tapta-tāmra-śikhā-śmaśruṁ daṁṣṭrogra-bhrū-kuṭī-mukham \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ balvalam \| ity artha
iti-tato\'dhikamanyatra kāryaṁ nāstīti bhāvaḥ \|\|3\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bṛhatkāyam
ity-ādiviśeṣaṇair yathottaraṁ ghoratvaṁ sūcitam \|\|3\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tam iti yugmakam \|
bṛhatkāyam ity-ādiviśeṣaṇair yathottaraṁ ghoratvaṁ sūcitam \| rāma iti
tajjighāṁsayā munīn ramayann iti bhāvaḥ \| tattatsmaraṇe hetuḥ pareti
daityeti ca, līlayā tābhyāṁ tadvadhārtham iti bhāvaḥ \| ahananta
prahṛtavān yato brahmadruhaṁ viprakulahiṁsakaṁ bala iti balādhikyena
hananasya gāḍhatā sūcitā \|\|3-5\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.4 \|\|**

**sasmāra mūṣalaṁ rāmaḥ para-sainya-vidāraṇam \|**

**halaṁ ca daitya-damanaṁ te tūrṇam upatas thatuḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te sanamusale \|\|4\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rāma iti tajjighāṁsayā
munīn ramayann iti bhāvaḥ \| tattatsmaraṇe hetuḥ-pareti daityeti ca \|
līlayā tābhyāṁ tadvadhārtham iti bhāvaḥ \|\|4\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.5 \|\|**

**tam ākṛṣya halāgreṇa balvalaṁ gagane-caram \|**

**mūṣalenāhanat kruddho mūrdhni brahma-druhaṁ balaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ daityam \|\|5\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ahanat prahṛtavān yato
brahmadruhaṁ viprakulahiṁsakaṁ bala iti balādhikyena hananasya gāḍhatā
sūcitā \|\|5\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upāvṛtte prāpte
\|\|1-5\|\|

**\...**

**\|\| 10.79.6 \|\|**

**so \'patad bhuvi nirbhinna- lalāṭo \'sṛk samutsṛjan \|**

**muñcann ārta-svaraṁ śailo yathā vajra-hato \'ruṇaḥ \|\|**

**śrīdhara-svāmī (bhāvārtha-dīpikā) :** aruṇo rudhireṇa daityaḥ śailo
dhātubhiryatheti \|\|6-7\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa balvalaḥ \|\|6-7\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyag
dhārādi-rūpeṇotsṛjan tyajan ata evāruṇaḥ mahākāyasyāpi tasya
sakṛtprahāreṇa patane dṛṣṭāntaḥ-śaila iti \| vajreṇāhataḥ prahṛtaḥ
so\'pyasṛktulyaṁ gairikādikaṁ samutsṛjan tenaivāruṇo mahāśabdaṁ kurvan
patati \| vajrahata iti pāṭhe pāṭhāntare\'pyarthaḥ sa eva \|\|6\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak dhārādi-rūpeṇa utsṛjan
ata evāruṇaḥ mahākāyasyāpi tasya sakṛt prahāreṇa patanena dṛṣṭāntaḥ \|
śaila iti \| vajreṇa āhataḥ prahṛtaḥ so\'pyasṛktulyaṁ gaurikaṁ
samutsṛjan tenaivāruṇo mahāśabdaṁ kurvan patati vahata iti pāṭhe
pāṭhāntare\'pyarthaḥ sa eva samyak īśvaratvaśrī-kṛṣṇaikapriyatvāt yato
munayo mahābhijñāḥ avitathāḥ satyāḥ sadyaḥphalāḥ āśiṣaḥ sukhaṁ jagat
pāhi susiddhābhīṣṭo bhūyā ityādyāḥ prayujya dattvā abhyaṣiñcan tasya
maṅgalābhiṣekaṁ kārayāmāsuḥ \| yato mahābhāgāḥ parama-bhāgyavanta iti
sarvasampattimattvaṁ sūcitam \| tatrānurūpo dṛṣṭāntaḥ vṛtraghnam iti
\|\|6-7\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aruṇo rudhireṇa \|
daityaḥ śailo dhātubhiḥ \|\|6-7\|\|

**\...**

**\|\| 10.79.7 \|\|**

**saṁstutya munayo rāmaṁ prayujyāvitathāśiṣaḥ \|**

**abhyaṣiñcan mahā-bhāgā vṛtra-ghnaṁ vibudhā yathā \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyak
īśvaratva-śrī-kṛṣṇaikapriyatvāt yato munayo mahābhijñāḥ avitathāḥ satyāḥ
sadyaḥphalā āśiṣaḥ-sukhaṁ jagat pāhi susiddhābhīṣṭo bhūyāḥ \| ityādyāḥ
prayujya dattvā abhyaṣiñcan tasya maṁgalābhiṣekaṁ kārayāmāsuḥ yato
mahābhāgāḥ parama-bhāgyavanta iti sarvasampattimattvaṁ sūcitam \|
tatrānurūpo dṛṣṭāntaḥ-vṛtraghnam iti \|\|7\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.8 \|\|**

**vaijayantīṁ dadur mālāṁ śrī-dhāmāmlāna-paṅkajām \|**

**rāmāya vāsasī divye divyāny ābharaṇāni ca \|\|**

**śrīdhara-svāmī (bhāvārtha-dīpikā) :** śriyodhāmānyamlānāni paṅkajāni
yasyāṁ tām \|\|8\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaijayantī vijayakarīm
\|\|8\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī) :** śrīdhāmeti mahā-divyatvaṁ tathā vaijayantyāḥ
pañca-varṇatve\'pi paṅkaja-prāyatvam uktam \|\|8\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śriyo dhāmāni amlānāni
paṅkajāni yasyāṁ tām \|\|8\|\|

**\...**

**\|\| 10.79.9 \|\|**

**atha tair abhyanujñātaḥ kauśikīm etya brāhmaṇaiḥ \|**

**snātvā sarovaram agād yataḥ sarayūr āsravat \|\|**

**śrīdhara-svāmī (bhāvārtha-dīpikā) :** kiṁ tat saraḥ yata iti āsravad
udagāt \|\|9\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : atha**
vastra-mālādi-satkārānantaram \| tair brahmaṇaiḥ \| mānasaṁ sarovaram

yataḥ sarovarāt \|\|9\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athānantaram eva
tīrthayātrodyamatvāt tair munibhirbrāhmaṇaiḥ svasaṁgāgataiḥ
purohitādibhiḥ saha snātvā tasyāṁ sarayūmanusrotena sarayvā anulomataḥ
snātvā prayoge santarpya ca ādi-śabdādṛśyādīnapi
vidyamānapitṛpitāmahasyāpi tasya gayāyāṁ pitṛyogaḥ śrī-vasudevājñayā
tatpūrvajāpekṣayeti jñeyam \|\|9-10\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantaram eva
tīrthayātrodyatatvāt tair munibhirabhyanujñātaḥ brāhmaṇaiḥ
svasaṅgāgataiḥ purohitādibhiḥ saha sarayuḥ sarayūḥ \|\|9\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ tat sarovaraṁ
tatrāha---yata iti \| āsravat udagāt \|\|9\|\|

**\...**

**\|\| 10.79.10 \|\|**

**anu-srotena sarayūṁ prayāgam upagamya saḥ \|**

**snātvā santarpya devādīn jagāma pulahāśramam \|\|**

**śrīdhara-svāmī (bhāvārtha-dīpikā) :** anusrotenānulomataḥ pulahāśramaṁ
harikṣetram \|\|10\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa balaḥ\| ādinā
divyapitrādigrahaḥ \|\|10\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarayūm anusrotena sarayvā
ānulomataḥ snātvā prayāge santarpya ca \|\|10\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarayūmanusrotena sarayvā
anukūlasrotasety arthaḥ \|\|10\|\|

**\...**

**\|\| 10.79.11 \|\|**

**gomatīṁ gaṇḍakīṁ snātvā vipāśāṁ śoṇa āplutaḥ \|**

**gayāṁ gatvā pitṝn iṣṭvā gaṅgā-sāgara-saṅgame \|\|**

**śrīdhara-svāmī (bhāvārtha-dīpikā) :** gomatyāṅgaṇḍakyāṁ vipāśāyāṁ
casnātvā śoṇe ca āplutaḥ iṣṭvā

sampūjya \|\|11-12\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pitṛniti-nanu
jīvatpitṛkeṇa rāmeṇa kathaṁ pitṛyāgaḥ kṛta iti cedāha---

> vṛddhau tīrthe ca saṁnyaste tāte ca patite sati \|
>
> yebhya eva pitā dadyāttebhyo dadyātsvayaṁ sutaḥ \|\|

iti smṛterjīvatpitṛpitāmahasyāpi śrāddhe\'dhikāro na tu
jīvatpitṛpitāmahaprapitāmahasyāpīti \| yaccoktam---amāśrāddhaṁ
gayāśrāddhaṁ na kuryāt sapitā pumān iti \| tattu jīvatpitṛkeṇa
gayāmuddiśya na gantavyam ity evaṁ varam \| prasaṅgātprāptau tu śrāddhaṁ
kāryam eveti tattvam \|\|11\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sāgarasaṁgame ceṣṭvā
tad-anantaraṁ gamye\'pi śrīpuruṣottamakṣetre tasya āgamanam, sarvaiḥ
svāvatāraiḥ saha sampūrṇayāvatīrṇena bhagavatā śrī-kṛṣṇena saha
śrīviṣṇvādivacchrījagannāthadevasyāpyai kyaprāptyā tatrādṛśyatvāt kiṁ vā
ātmanas tatra sākṣādvartamānatvenātmano\'tyantābhinnatvena
prayojanaviśeṣābhāvād iti dik\|\|11\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gomatīm iti sārdhadvayakam \|
vidyamānapitṛpitāmahasy api tasya gayāyāṁ pitṛyāgaḥ śrī-vasudevājñayā
tatpūrvajāpekṣayeti jñeyam \| sāgarasaṅgame upaspṛśya snātvety arthaḥ \|
tad-anantaraṁ gamye'piśrīpuruṣottamakṣetre tasyāgamanaṁ sarvaiḥ
svāvatāraiḥ saha sampūrṇatayā\'vatīrṇena bhagavatā śrī-kṛṣṇena saha
śrīviṣṇvādivat śrījagannāthadevasyāpyaikyaprāptyā tadapūjyatvāt kiṁ vā
ātmanas tatra sākṣādvartamānatvenātmano\'tyantābhinnatvena
prayojanaviśeṣābhāvād iti dik \|\|11\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gomatīm ity ādīnāṁ
gatvetyanenānvayaḥ \| snātveti tatra tatrety arthaḥ \| pitṛniṣṭveti
jīvatpitṛpitāmahasyāpi tasya śrīvāsudevājñayā tatpūrvajāpekṣayaiveti
jñeyam \|\|11\|\|

**\...**

**\|\| 10.79.12 \|\|**

**upaspṛśya mahendrādrau rāmaṁ dṛṣṭvābhivādya ca \|**

**sapta-godāvarīṁ veṇāṁ pampāṁ bhīmarathīṁ tataḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upaspṛśyeti pūrvānvadī \|
rāmaṁ jāmadagnyam \| tato rāmadarśanānantaram \| saptaśākhābhedena
samudraṁ gatāgataḥ saptagodāvarīti \|\|12\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upaspṛśya ācamya snātvā
vā rāmaṁ jāmadagnyaṁ tato rāmadarśanādeḥ paścād eva saptagodāvarādīni
tīrthāni gata iti śeṣaḥ \| evaṁ rāme bhaktiḥ sūcitā tatra saptagodāvaram
iti nadībhiś ca samāhāreityavyayībhāvaḥ \| saptagodāvarīm iti
pāṭhastvārṣaḥ \| veṇābhīmarathyau nadyau pampākhyaṁ saraḥ \|\|12\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upaspṛśya ācamya snātvā vā
tad-anantaraṁ gamye tu śrīpuruṣottamakṣetre tasyāgamanaṁ
śrī-kṛṣṇabalabhadrasubhadrākhyatvena sākṣāt svapūjane lajjāpatter iti
jñeyam \| rāmaṁ jāmadagnyaṁ tato rāmadarśanādeḥ paścād eva
saptagodāvarādīni tīrthāni upaspṛśya teṣu snātvety arthaḥ \| evaṁ
paraśurāme bhaktiḥ sūcitā tatra saptagodāvaram iti nadībhiśceti
samāhāre\'vyayībhāvaḥ saptagodāvaram iti bahutra pāṭhastvārṣaḥ
veṇābhīmārabhyaṁ nadyau pampākhyaṁ saraḥ \|\|12\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upaspṛśya snātvā
tad-anantaragamye\'pi śrīpuruṣottamakṣetre tasyāgamanaṁ
śrī-kṛṣṇabalabhadrasubhadrāṇāṁ sveṣām eva svakartṛke
pūjanādāvavaśyakartavye lajjāpatter iti jñeyam iti vaiṣṇavatoṣiṇī rāmaṁ
jāmadagnyam abhivādya snātvā \|\|12-17\|\|

**\...**

**\|\| 10.79.13 \|\|**

**skandaṁ dṛṣṭvā yayau rāmaḥ śrī-śailaṁ giriśālayam \|**

**draviḍeṣu mahā-puṇyaṁ dṛṣṭvādriṁ veṅkaṭaṁ prabhuḥ \|\|**

**śrīdhara-svāmī (bhāvārtha-dīpikā) :** śrīśailaṁ śrīparvatam \|\|13\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** veṅkaṭamadrim \|\|13\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : rāma** iti ramamāṇaḥ \| kiṁ
vā, darśana-mātrena **skandaṁ** ramayann iti bhāvaḥ \| **mahā-puṇyaṁ**
śrī-trimalla-nāthāśrayatvena śrī-vaiṣṇava-vargāśrayatvāt **dṛṣṭvā**
kāmakoṣṇyādikam agamad iti pareṇānvayaḥ \| **prabhuḥ** sarvatra sarvathā
samartha iti tatra tatra kṛtyānāṁ sampūrṇatāṁ bodhayati \|\|13\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** draviḍeṣv iti sārdha-dvayam
\| mahā-puṇyaṁ śrī-trimalla-nāthāśrayatvāt śrī-vaiṣṇava-garbhāśrayatvāc
ca dṛṣṭvā \|\|13\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.14 \|\|**

**kāmakoṣṇīṁ purīṁ kāñcīṁ kāverīṁ ca sarid-varām \|**

**śrī-raṅgākhyaṁ mahā-puṇyaṁ yatra sannihito hariḥ \|\|**

**śrīdhara-svāmī (bhāvārtha-dīpikā) :** kāñcī purīm \|\|14-16\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra śrīraṅgakṣetre
\|\|14\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrīraṁgākhyaṁ kṣetraṁ
hariḥ sarvaduḥkhaharaḥ (sarva-doṣaduḥkhaharaḥ) sarvamanoharaś ca
bhagavān yatra śrīraṁgaśāyi-mūrtyā svayaṁ vā sannihito nityaṁ vartata
ity arthaḥ \| ata eva mahāpuṇyam \|\|14\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāmakoṣṭyādikamagamad iti
pareṇānvayaḥ prabhuḥ sarvathā samarthaḥ iti tatra tatra kṛtyānāṁ
sampūrṇatāṁ bodhayati śrīraṅgākhyaṁ kṣetraṁ hariḥ sarvaduḥkhaharaḥ
sarvamanoharaś ca bhagavān yatra sannihitaḥ śrīṅgaśāyimūrtyā svayaṁ vā
sannihito nityaṁ vartata ity arthaḥ \|\| ata eva mahāpuṇyaṁ tathā
śabdasyārthaḥ \| ceti tathā ca \|\|14\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.15 \|\|**

**ṛṣabhādriṁ hareḥ kṣetraṁ dakṣiṇāṁ mathurāṁ tathā \|**

**sāmudraṁ setum agamad mahā-pātaka-nāśanam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dakṣiṇā mathurānyā
vrajānantargateti \| tathā dṛṣṭvā \| mahāpātakāni brahmahatyādīni

> kedāraṁ rāmasetuṁ ca dṛṣṭvā bhāratasaṁhitām \|
>
> śrutvā koṭiś ca gāyatryā brahmahatyāṁ vyapohati \|\| iti purāṇāntarāt
> \|\|15\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā-śabdasyārthaḥ-ceti
tathā ca samudra-setuṁ ca mahā-pātaka-nāśanam iti tatra gamana-mātre
brahma-hatyādi-prāyaścitta-siddheḥ \|\|15\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samudra-setuṁ ca
mahā-pātaka-nāśanam iti tatra gamana-mātre brahma ity-ādi

prāyaścitta-siddheḥ \|\|15\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.16 \|\|**

**tatrāyutam adād dhenūr brāhmaṇebhyo halāyudhaḥ \|**

**kṛtamālāṁ tāmraparṇīṁ malayaṁ ca kulācalam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra rāmasetau \|
kṛtamālādīnāṁ yayāviti śeṣaḥ \|\|16\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** halāyudha iti
saṁkarṣaṇatvaṁ bodhayaṁs tasya sākṣādbhagavattvena sarvasāmarthyaṁ
sūcayati \| kulācalaṁ bhāratavarṣadakṣiṇasīmāparyantaṁ gata iti
pareṇaivānvayaḥ \|\|16\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatretyardhakam-brāhmaṇebhyas
tatratyebhyaḥ halāyudha iti \| balvalavadhamārabhya
taddeśīyabrāhmaṇakulapālanārtha halasyāparityāgaṁ bodhayati
saṅkarṣaṇatvaṁ bodhayan tasya sākṣādbhagavattvena sarvasāmarthyaṁ
sūcayati kulācalaṁ bhāratavarṣadakṣiṇasīmāparvati gata iti pareṇānvayaḥ
\|\|16\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.17 \|\|**

**tatrāgastyaṁ samāsīnaṁ namaskṛtyābhivādya ca \|**

**yojitas tena cāśīrbhir anujñāto gato \'rṇavam \|\|**

**śrīdhara-svāmī (bhāvārtha-dīpikā) :** dakṣiṇamarṇavam \|\|17\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra malaye \|
tenāgastyena \| tatra dakṣiṇārṇavataṭe\| sa baladevaḥ \|\|17\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra malaye
samyag-āsīnaṁ sadā tatraiva nivāsāt tena agastyenāśīrbhir
yojito\'nujñātaś ca san tatra dakṣiṇārṇavāntike devīṁ jagat-pūjyāṁ
sva-mahimnā dyotamānāṁ vā \|\|17\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra malaye samyag āsīnaṁ
sadā tatraiva nivāsāt \| tenāgastyena āśīrbhir yojito\'nujñātaś ca san
tatra dakṣiṇārṇavāntike devī jagat-pūjyāṁ sva-mahimnā dyotamānāṁ vā
\|\|17\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.18 \|\|**

**tataḥ phālgunam āsādya pañcāpsarasam uttamam \|**

**viṣṇuḥ sannihito yatra snātvāsparśad gavāyutam \|\|**

**śrīdhara-svāmī (bhāvārtha-dīpikā) :** phālgunamanantapuram
pañcāpsarasaṁ saraḥ asparśadaspṛśat \|\|18\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
kanyādevīdarśanottaram \| phālgunam-arjunena tatra grāhabhāvamitāḥ
pañcāpsaraso mocitā iti phālgunena prakāśitatvāttatsaṁjñam iti \| yatra
pañcāpsarasasarasi \| guṇa ārṣaḥ \|\|18\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pañcāpsarasaṁ ca tīrtham
āsādya uttamatvam eva darśayati---viṣṇur viśva-vyāpako\'pi bhagavān
yatra pañcāpsarase sannihitaḥ \| gavām ayutam \|\|18\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pañcāpsarasaṁ ca
tīrthamāsādya udyamatvam eva daryaśati, viṣṇurviśvavyāpako\'pi bhagavān
yatra pañcāpsarase sannihitaḥ bhavāmayutam asparśat dadāvity arthaḥ
\|\|18\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asparśat dadau
\|\|18-22\|\|

**\...**

**\|\| 10.79.19 \|\|**

**tato \'bhivrajya bhagavān keralāṁs tu trigartakān \|**

**gokarṇākhyaṁ śiva-kṣetraṁ sānnidhyaṁ yatra dhūrjaṭeḥ \|\|**

**śrīdhara-svāmī (bhāvārtha-dīpikā) :** keralādīn deśān \|\|19\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato godānānantaram \|
**yatra** gokarṇa-kṣetre \| **dhūrjaṭeḥ** śivasya \|\|19\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān trigartakāṁś ca
gokarṇākhyaṁ cātivrajyāgād iti pareṇānvayaḥ \| yato bhagavān
sarva-śaktimān ititatra tatra snānadānādisatkarmasāṁgatāpūrvavatsūcitā
\| bala iti vegena gamanaṁ śramādyabhāvaṁ ca sūcayati \| ata
evāthānāntaram eveti praveśe śaighryaṁ bodhayati \|\|19-21\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tata iti sārdhakam \|
\[togmān\] keralān trigartakāṁś ca deśān gokarṇākhyaṁ cātivrajya agād
iti pareṇānvayaḥ \| yato bhagavān sarva-śaktimān iti tatra tatra
snānadānādisatkarmasāṅgatā pūrvavat sūcitā \|\|19\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.20 \|\|**

**āryāṁ dvaipāyanīṁ dṛṣṭvā śūrpārakam agād balaḥ \|**

**tāpīṁ payoṣṇīṁ nirvindhyām upaspṛśyātha daṇḍakam \|\|**

**śrīdhara-svāmī (bhāvārtha-dīpikā) :** dvīpamayanaṁ yasyāstām
\|\|20-21\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āryāṁ durgām \|
dvaipāyanīṁ dvīpavāsinīṁ vyāsasthāpitāṁ vā \| śūrpārakaṁ kṣetram \| atha
nirvindhyāsnānottaram daṇḍakaṁ vanam \|\|20\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bala iti vegena gamanaṁ
śramādyabhāvaṁ ca sūcayati ata vāthānantaram eveti praveśe śaighryaṁ
bodhayati \|\|20\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.21 \|\|**

**praviśya revām agamad yatra māhīṣmatī purī \|**

**manu-tīrtham upaspṛśya prabhāsaṁ punar āgamat \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra revātaṭe
\|\|21-22\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** \[daṇḍakaṁ daṇḍakāniti
pāṭhaḥ\] manutīrtham ity ardhakāṁ dvijais tatratyaiḥ tīrthayātrayāgatair
vā vipraiḥ hṛtaṁ śrī-kṛṣṇeneti śeṣaḥ \|\|21-22\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.22 \|\|**

**śrutvā dvijaiḥ kathyamānaṁ kuru-pāṇḍava-saṁyuge \|**

**sarva-rājanya-nidhanaṁ bhāraṁ mene hṛtaṁ bhuvaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dvijais tatratyaiḥ
tīrthayātrayāgatair vā vipraiḥ \|\|22\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ), viśvanātha-cakravartī (sārārtha-darśiṇī) :**
*na vyākhyātam.*

**\...**

**\|\| 10.79.23 \|\|**

**sa bhīma-duryodhanayor gadābhyāṁ yudhyator mṛdhe \|**

**vārayiṣyan vinaśanaṁ jagāma yadu-nandanaḥ \|\|**

**śrīdhara-svāmī (bhāvārtha-dīpikā) :** vinaśanaṁ kurukṣetram \|\|23\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśeṣeṇa naśyati pāpaṁ
yatra tadvinaśanam \| sa balaḥ \|\|23\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mṛdhe yuddhasthale
yuddhyatoḥ satoḥ kiṁ vā mṛdhe mṛdhā tau vārayiṣyan yad vā, yudhyator iti
karmaṇi ṣaṣṭhī yuddhyantau vārayiṣyan \| yadunandana iti punaḥ
prabhāsāgamanena yadūnāṁ praharṣaṇāt yad vā, ubhayor api
bhīmaduryodhanayoryadubhiḥ saha turyasambandhāt dvayor api rakṣayā teṣām
ānandārtham iti bhāvaḥ \| yad vā, cirapravāsādāgato dvārakāyāṁ gatvā
yadūnānandayitumarho\'pi jagāmeti \|\|23\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mṛdhe yuddhasthale yuddhyatoḥ
satoḥ kiṁ vā mṛdhe mṛdhā tau vārayiṣyan yad vā, yuddhyator iti karmaṇi
ṣaṣṭhī yuddhyantau vārayiṣyan yad vā, ubhayor api
bhīmaduryodhanayoryadubhiḥ saha tulyasambandhāt dvayor api jagāmeti
\|\|23\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vinaśanaṁ kurukṣetram
\|\|23\|\|

**\...**

**\|\| 10.79.24 \|\|**

**yudhiṣṭhiras tu taṁ dṛṣṭvā yamau kṛṣṇārjunāv api \|**

**abhivādyābhavaṁs tūṣṇīṁ kiṁ vivakṣur ihāgataḥ \|\|**

**śrīdhara-svāmī (bhāvārtha-dīpikā) :** vivakṣurvaktum icchuḥ kiṁ
vadiṣyatīti bhiyā tūṣṇīmāsann iti \|\|24-26\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ balam \| kiṁ
kiñcidvivakṣatīti vā kiṁ vivakṣuḥ \|\|24\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇārjunābhyāṁ paścād
abhivādanaṁ bhārata-yuddhe nija-bandhuvargādisarvakṣatriyavarge
tasmiṁstayor dvayor eva mukhyatayā lajjādisaṁkocāt \| anyat tair
vyākhyātam \| yad vā, kiṁ guṇādikaṁ doṣādikaṁ vā vaktum icchann āgata
ity abhiprāyājñānena kim api vaktum aśaktes tūṣṇīm abhavann ity arthaḥ
\|\|24\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇārjunābhyāṁ
paścādabhivādanaṁ samprati bhārata-yuddhe
nija-bandhuvargādisarvakṣatriyavargakṣaye tasmin tayor dvayor eva
mukhyatvātsaṅkocāpatteḥ āgata ity ante iti vitarkyeti śeṣaḥ \| yad vā,
kiṁ guṇādikaṁ vā vaktum icchan āgata ity abhiprāya-jñānena kim api
vaktum aśaktes tūṣṇīm abhūvann ity arthaḥ \|\|24\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ vadiṣyatīti śaṅkayā
tūṣṇīṁ \|\|24-25\|\|

**\...**

**\|\| 10.79.25 \|\|**

**gadā-pāṇī ubhau dṛṣṭvā saṁrabdhau vijayaiṣiṇau \|**

**maṇḍalāni vicitrāṇi carantāv idam abravīt \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṁrabdhau kruddhau \|
idaṁ vakṣyamāṇam \|\|25\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṁrabdhau kruddhau kiṁ
ca, mitho vijayecchāśīlau ato vicitrāṇi bahuprakārāṇi maṇḍalāni
gadā-yuddhagatibhedān carantau dṛṣṭvā ayamuktau hetuḥ yad vā,
tathā-bhūtāvapi dṛṣṭva \|\|25\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṁrabdho kruddhau kiṁ ca,
mitho vijayecchāśīlau ato vicitrāṇi bahuprakārakāṇi maṇḍalāni
gadā-yuddhagatibhedān carantau dṛṣṭvā ayamuktau hetuḥ yad vā,
tathā-bhūtāvapi dṛṣṭvā ata eva namaskṛtavantau neti bhāvaḥ \|\|25\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.26 \|\|**

**yuvāṁ tulya-balau vīrau he rājan he vṛkodara \|**

**ekaṁ prāṇādhikaṁ manye utaikaṁ śikṣayādhikam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāṇādhikaṁ balādhikaṁ
bhīmam \| prāṇo hṛnmārute bale iti dharaṇiḥ \|\|26\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tulyaṁ balaṁ
yuddhasāmarthyaṁ yayos tau ato vīrau mahā-yodhau he rājann iti śiṣye
duryodhane sneha-viśeṣeṇādarāt ata evādau tat-sambodhanam \| yad vā,
rājya-bhogāpekṣayā jīvanārthaṁ yuddha-tyāga eva tavocita iti bhāvaḥ \|
yad vā, nija-vākya-grahaṇārthaṁ duṣṭaṁ tam anunayati ekaṁ bhīmaṁ prāṇena
balenādhikaṁ duryodhanāt śreṣṭham uta tu ekaṁ duryodhanaṁ tu śikṣayā
gadā-yuddha-jñānābhyāsa-kauśalenādhikaṁ svayaṁ tac-chikṣaṇāt manye
tadānīm eva tayos tat-tad-dṛṣṭyā pūrvata eva vā vedmi \|\|26\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekaṁ bhīmaṁ balādhikaṁ
manye utaikaṁ duryodhanaṁ gadāśikṣayā adhikam \|\|26\|\|

**\...**

**\|\| 10.79.27 \|\|**

**tasmād ekatarasyeha yuvayoḥ sama-vīryayoḥ \|**

**na lakṣyate jayo \'nyo vā viramatv aphalo raṇaḥ \|\|**

**śrīdhara-svāmī (bhāvārtha-dīpikā) :** anyaḥ parājayo vā raṇaḥ saṅgāmaḥ
\|\|27\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ samavīryau
tasmāddhetoḥ \| anyaḥ parājayaḥ \|\|27\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samaṁ vīryaṁ yayos tayoḥ
iha raṇe na lakṣyate mayā ato\'phalo jayādirahito viramatu \|\|27\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tulyaṁ balaṁ yuddhasāmarthyaṁ
yayos tau kiṁ ca, vīrau mahotsāhau he rājann iti śiṣye duryodhane
sneha-viśeṣeṇādarāt ata evādau tat-sambodhanaṁ \| yad vā,
rājya-bhogāpekṣayā jīvanārthaṁ yuddha-tyāga eva tavocita iti bhāvaḥ \|
yad vā, nija-vākya-grahaṇārthaṁ duṣṭaṁ tam anuvarṇayati---ekaṁ bhīmaṁ
prāṇena balenādhikam duryodhanāc chreṣṭham uta tu ekaṁ duryodhanaṁ tu
śikṣayā gadā-yuddha-vidyā-jñāna-vaiśiṣṭyenādhikaṁ svayaṁ tac-chikṣaṇāt
śleṣeṇa prāṇād apy adhikaṁ parama-suhṛttamaṁ śikṣayā śiṣyatayā cādhikam
iti manye tadānīm eva vā tayos tad-dṛṣṭyā pūrvata eva vā vedmi \|\|
samaṁ vīryaṁ yuddha-sāmarthyaṁ yayos tayoḥ iha raṇe na lakṣyate mayā
ato\'phalaḥ jayādirahito viramatu \|\|27\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyaḥ parājayaḥ
\|\|27\|\|

**\...**

**\|\| 10.79.28 \|\|**

**na tad-vākyaṁ jagṛhatur baddha-vairau nṛpārthavat \|**

**anusmarantāv anyonyaṁ duruktaṁ duṣkṛtāni ca \|\|**

**śrīdhara-svāmī (bhāvārtha-dīpikā) :** arthavadvākyam \|\|28\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadvākyaṁ rāmavākyam \|
arthavadyuktiyuktam \| duruktaṁ draupadīmudvīkṣya durvacanam \|
durvacanāni jatugṛhadāhādīti \|\|28\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** arthaḥ kāraṇaṁ prayojanaṁ
vā tadvadapi na jagṛhatuḥ kutaḥ? baddhavairau ciraṁ nibiḍībhūtadveṣau
ata eva nirantaraṁ smarantau \|\|28\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** arthaḥ kāraṇaṁ prayojanaṁ vā
tadvadapi na jagṛhatuḥ baddhavairau ciraṁ vṛdyabhūtadveṣau ata eva
nirantaraṁ smarantau \|\|28\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arthavat tadvākyam
\|\|28\|\|

**\...**

**\|\| 10.79.29 \|\|**

**diṣṭaṁ tad anumanvāno rāmo dvāravatīṁ yayau \|**

**ugrasenādibhiḥ prītair jñātibhiḥ samupāgataḥ \|\|**

**śrīdhara-svāmī (bhāvārtha-dīpikā) :** diṣṭaṁ prācīnaṅkarma samupāgataḥ
saṅgataḥ \|\|29\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tannija-vākyānādaraṇaṁ
yuddhaṁ vā \|\|29\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tadyuddhaṁ diṣṭaṁ
śrī-kṛṣṇena bhagavatā ādiṣṭaṁ pravartitaṁ tadicchayā janitam ity arthaḥ
\| arthavato\'pi svavākyasya dvayoḥ kenāpyagrahaṇāt rāma
ityugrasenādīnāṁ ramaṇārtham iti bhāvaḥ \|
ādiśabdācchrīvasudevapradyumnādayaḥ \|\|29\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tadyuddhaṁ diṣṭaṁ śrī-kṛṣṇena
bhagavataivādiṣṭaṁ pravartitaṁ tadicchayā janitam ity arthaḥ \|
arthavato\'pi svavākyasyaikatareṇāpyagrahaṇāt rāma iti ugrasenādīnāṁ
ramaṇārtham iti bhāvaḥ \| ādiśabdāt śrī-vasudevapradyumnādayaḥ
dvārakānikaṭe cograsenādibhiḥ samyak tanmaṅgalācāra-sahitaṁ yathā
syāttathā upa samīpe ā sarvato gato militaḥ \|\|29\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** diṣṭaṁ
śrī-kṛṣṇenaivādiṣṭaṁ tat pravartitam ity arthaḥ \|\|29\|\|

**\...**

**\|\| 10.79.30 \|\|**

**taṁ punar naimiṣaṁ prāptam ṛṣayo \'yājayan mudā \|**

**kratv-aṅgaṁ kratubhiḥ sarvair nivṛttākhila-vigraham \|\|**

**śrīdhara-svāmī (bhāvārtha-dīpikā) :** kratvaṅgaṁ yajñamūrtim
\|\|30\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ rāmam \| sarvaiḥ
prakṛtivikṛtiyāgaiḥ \| nivṛttākhilavigrahaṁ dūrībhūtasarvaduritam \|
kāye tāpe tathā pāpe virodhe vigraho grahe iti niruktiḥ \|\|30\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** punar iti
tīrthayātrādisamāptau satyāṁ yajñecchayā prāptaṁ
sarvayajñopakaraṇayādavādisvaparivārasāhity-ādinotkṛṣṭaprakāreṇa gatas
taṁ tadā tadānīm evācirād ity arthaḥ \| mudeti pāṭhaḥ spaṣṭaḥ
pāṭhāntaraṁ spaṣṭam \| kraturaṁgamekāṁśo yasya yad vā, kratavo\'ṅgeṣu
avayaveṣu yasya yad vā, kratoraṁgāni nāmoccāraṇādinā sāṁgatā yasmāt tam
apy ayājayan tadānīṁ ca tadyogyatām āha---nirvṛtta uparato\'khilavigraho
yuddhaṁ yasya tamyad vā, kathamayājayan? nitarāṁ vṛtto\'khilavigraho
vistāro yasya tathā-bhūtaṁ yathāsyāttathā vigrahaḥ samare kāye
vistārapravibhāgāgayoḥ iti viśvaḥ \| viśabdābhyāṁ jñānasya
śrī-bhagavadviṣayatvena vaiśiṣṭyaṁ bodhyate \|\|30\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punar iti
tīrthayātrādisamāptau satyāṁ yajñecchayā prāptaṁ
sarvayajñopakaraṇayādavādisvaparivārasāhity-ādinotkṛṣṭaprakāreṇa
svagoṣṭhyāyajñocitaṁ sampattyā ca gataṁ santaṁ tadā tadānīm eva acirād
ity arthaḥ \| mudeti pāṭhaḥ spaṣṭaḥ \| pāṭhāntaraṁ spaṣṭaṁ kraturaṅgam
ekāṁśo yasya yad vā, kratavo\'ṅgeṣu avayaveṣu yasya yad vā, kratoraṅgāni
nāmoccāraṇādinā sāṅgatā yasmāt tam apy ayājayan tadānīṁ ca tadyogyatām
āha---nivṛtaḥ \| uparataḥ akhilo vigraho yuddhaṁ yasya tathā-bhūtaṁ
yathā syāttathā vigrahaḥ samare kāye vistārapravibhāgayoḥ iti viśvaḥ
\|\|30\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kratvaṅgaṁ yajñamūrtim
\|\|30\|\|

**\...**

**\|\| 10.79.31 \|\|**

**tebhyo viśuddhaṁ vijñānaṁ bhagavān vyatarad vibhuḥ \|**

**yenaivātmany ado viśvam ātmānaṁ viśva-gaṁ viduḥ \|\|**

**śrīdhara-svāmī (bhāvārtha-dīpikā) :** ātmanyadhiṣṭhāne viśvagaṁ
sarvānusyūtaṁ yenaiva viduḥ paśyanti tadviśuddhaṁ vijñānaṁ vyataradadāt
\|\|31-34\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tebhya ṛṣibhyaḥ \| yenaiva
jñānenaiva \|\|31\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata ātmani svasminn eva
viśvaṁ tatas tena sahātmano\'bhinnatvāt tathā viśvaṁ viśvavyāpakam apy
ātmānaṁ bhagavantamantaryāmitayā ca sthitaṁ yena sākṣādanubhavanti
tadvayatarat yato bhagavān sarvajñaḥ parama-dayālurvā vibhuś ca sarvaṁ
dātuṁ samartho bhakteṣṭaparipūrako vā \|\|31\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśuddhaṁ
māyāsambandharahitaṁ vijñānamanubhavaṁ viśabdābhyāṁ jñānasya
śrī-bhagavadviṣayatvena vaiśiṣṭyaṁ bodhyate ata ātmani svasminn eva
viśvaṁ tatas tena mahātmano\'bhinnatvāt tathā viśvagaṁ viśvavyāpakam api
ātmānaṁ bhagavantamantaryāmitayā ca sthitaṁ yena sākṣādanubhavanti
tadvyatarat yato bhagavān sarvajñaḥ parama-dayālurvā vibhuḥ sarvaṁ dātuṁ
samartho bhakteṣṭaparipūrako vā \|\|31\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :** yena jñānena ātmani svasya vaktuḥ
svarūpe āśraye ātmānaṁ tam eva \|\|31-34\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yenaiva jñānena ātmani
paramātmanyadhiṣṭhāne ado viśvam ātmānaṁ paramātmānaṁ ca viśvagaṁ
viśvādhiṣṭhitaṁ viduḥ \|\|31-32\|\|

**\...**

**\|\| 10.79.32 \|\|**

**sva-patyāvabhṛtha-snāto jñāti-bandhu-suhṛd-vṛtaḥ \|**

**reje sva-jyotsnayevenduḥ su-vāsāḥ suṣṭhv alaṅkṛtaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svapatnyā revatyā
\|\|32\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svapatnyā śrīrevatyā saha
jñātayo yādavaḥ bandhavaḥ sambandhinaḥ kośaladeśādhipādayaḥ suhṛdo
mitrāṇi maithilādestair vṛtaḥ suśobhane vāsasī yasya saḥ suṣṭhu
alaṁkṛtaś ca san reje aśobhata \| tatra dṛṣṭāntaḥ-svair nakṣatrair
jñātyādisthānīyaistadyuktayā svajyotsnayā śrīrevatīsthānīyayā yathendur
iti \|\|32\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svapatnyā śrīrevatyā saha
jñātayo yādavāḥ bandhavaḥ sambandhinaḥ kausaladeśādhipādayaḥ suhṛdo
mitrāṇi maithilādayaḥ tair vṛtaḥ suśobhane vāsasī yasya saḥ suṣṭhu
alaṅkṛtāś ca sanreje aśobhata \| tatra dṛṣṭāntaḥ svair nakṣatrair
jñātyādisthānīyaiḥ tadyuktayā jyotsnayā śrīrevatīsthānīyayā yathendur
iti na ca mantavyam etāvantyeva tasya karmāṇīti anyāny api bahūni
santītyāha \|\|32\|\|

------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.79.33 \|\|**

**īdṛg-vidhāny asaṅkhyāni balasya bala-śālinaḥ \|**

**anantasyāprameyasya māyā-martyasya santi hi \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īdṛgvidhāni
pākhaṇḍidamanāsuraharaṇaśubhācaraṇalakṣaṇāni \|\|33\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca
mantavyametāvantyeva tasya karmāṇīti anyāny api bahūni
santītyāha---īdṛgiti \| etattulyā vidhā prakāro yeṣāṁ tānyasaṁkhyāni
anantāni santi karmāṇīti śeṣaḥ tatra hetuḥ-balasyetyādi \| tatra
balaśālina iti mahāvikramavantīti bhāvaḥ \| kiṁ ca, anantasya sarvathā
aparicchinnasyetyasaṁkhyānīti kiṁ ca, aprameyasya
durvitarkya-māhātmyasyetyatyantādbhutānīti \| kiṁ ca, māyayā kṛpaṇa
māyayā kṛpayaā yuktasya martyasyeti parama-madhurāṇīti sarvatraiva hetuḥ
balasya sarvathā sarvādhikabalavata iti viśeṣaṇānām eṣāṁ yathottaraṁ
śraiṣṭhyaṁ hi niścitam \| atra pramāṇāpekṣā kāpi na kāryety arthaḥ
\|\|33\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** māyayā svarūpeṇa
martyasya svarūpabhūtayā nityaśaktyā māyākhyayā yuta iti śruteḥ
\|\|33\|\|

**\...**

**\|\| 10.79.34 \|\|**

**yo \'nusmareta rāmasya karmāṇy adbhuta-karmaṇaḥ \|**

**sāyaṁ prātar anantasya viṣṇoḥ sa dayito bhavet \|\|**

**śrīdhara-svāmī (bhāvārtha-dīpikā) :**

iti śrīmad-bhāgavate mahā-purāṇe daśama-skandhe uttarārdhe
śrīdhara-svāmi-viracitāyāṁ bhāvārtha-dīpikāyām ekonāśītitamo\'dhyāyaḥ
\|\|79\|\|

------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa smartā \|\|34\|\|

iti śrīmad-bhāgavata-bhāvārtha-dīpikā-prakāśe daśama-skandhottarārdhe
ekonāśītitamo\'dhyāyaḥ \|\|79\|\|

------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

iti śrīnātha-cakravarti-pāda-viracitāyāṁ caitanya-mañjūṣāyām
ekonāśītitamo\'dhyāyaḥ \|\|79\|\|

------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca tat-karmaṇām
īdṛśa-māhātmye\'rtha-vādaḥ śaṅkyaḥ sākṣān-mahā-phala-siddher ity
āśayenāha---ya iti \| sāyaṁ prātaś ca vāra-dvayaṁ tu anvācaya-nyāyenāpi
smaret manasā cintayed api sa viṣṇor nijāśeṣa-bhagavattā-prakaṭanena
viśva-vyāpakasya \| kiṁ vā, sneha-bhareṇa śrī-rāmāntaḥ-praviṣṭasya
śrī-kṛṣṇasya dayito bhavet \| kutaḥ? rāmasya bahudhā taṁ tad-bhaktāṁś ca
ramayatīti tathā tasya \|

nanu śrī-kṛṣṇa-priya-pāṇḍava-dveṣi-duryodhanānugrahaṇādinā tad-viruddham
api kiñcic chrayate, tatrāha---adbhuteti \| duryodhanasya
vadha-hetu-durabhimāna-vardhanena tad-dhantṝṇāṁ pāṇḍavānāṁ
kīrti-vistāraṇārtham eveti bhāvaḥ \| yato\'nantasya
mahā-gambhīrāśayasyety arthaḥ \| yad vā,
nijāśeṣa-bhagavattā-prakaṭanenānantasya viṣṇoḥ sāyaṁ prātaś ca sadā
dayito bhavet \|\|34\|\|

iti śrīmad-bhāgavate mahā-purāṇe daśama-skandhe uttarārdhe
śrīśrīla-sanātanagosvāmi-pādakṛtāyāṁ śrī-bṛhad-vaiṣṇava-toṣaṇyāṁ
śrī-daśama ṭippaṇyāmeśonāśītitamo\'dhyāyaḥ \|\|79\|\|

------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** īdṛg iti \| etat
tulya-vidhā-prakāro yeṣāṁ, tāni asaṅkhyāni anantāni santi karmāṇīti
śeṣaḥ \| tatra hetur balasyety-ādiḥ \| tatra bala-śālina iti
mahā-vikramavantīti bhāvaḥ \| kiṁ ca, anantasya sarvathā\'paricchinnasya
ity asaṅkhyānīti \| kiṁ ca, aprameyasya durvitarkya-māhātmyasyeti
atyantādbhutānīti \| kiṁ ca, māyayā kṛpayā yuktasya martyasya
aprākṛta-tad-ākāra-līlasyeti parama-madhurāṇīti sarvatraiva hetuḥ
balasya sarvathā sarvādhika-balavata iti viśeṣaṇānām eṣāṁ yathottaraṁ
śraiṣṭhyaṁ hi niścitam atra pramāṇāpekṣā kāpi na kātryety arthaḥ
\|\|33\|\|

na ca tat-karmaṇām īdṛśa-māhātmyo\'rtha-vādaḥ śaṅkyaḥ sākṣān
mahā-phala-siddher ity āśayenāha---ya iti \| sāyaṁ prāpaś ca vāra-dvayam
anu nirantaratayā vā smareta manasā cintayed api sa viṣṇoḥ
nijāśeṣa-bhagavataḥ prākaṭyena viśva-vyāpakasya \| kiṁ vā, sneha-bhareṇa
śrīramāntaḥ praviṣyasya śrī-kṛṣṇasya dayito dayā-pātraṁ bhavet \| kutaḥ
? rāmasya bahudhā taṁ tad-bhaktāṁś ca ramayatīti tathā tasya \| nanu
śrī-kṛṣṇa-priya-pāṇḍava-dveṣi-duryodhanānugrahaṇādinā tad dhi viruddham
api kiñcic chrūyate \| tatrāha---adbhutam iti \| duryodhanasya vadhe
hetur durabhimāna-vardhanena tad-dveṣṭṛṇāṁ pāṇḍavānāṁ
kīrti-vistāraṇārtham eveti bhāvaḥ \| yato\'nantasya
mahā-gambhīrāśayasyety arthaḥ \| yad vā,
nijāśeṣa-bhagavat-prakaṭanenānantasya viṣṇoḥ sāyaṁ prāpaś ca sadā dayito
bhavet \|\|34\|\|

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-vaiṣṇava-toṣiṇyām

ekonāśītitamo\'dhyāyaḥ \|\|79\|\|

------------------------------------------------------------------------------------------------------------------

**jīva-gosvāmī (krama-sandarbhaḥ) :**

iti śrīmad-bhāgavate mahā-purāṇe daśama-skandhīye

śrīmaj-jīva-gosvāmi-kṛta-krama-sandarbhe

ekonāśītitamo\'dhyāyaḥ \|\|79\|\|

------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**

iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-bṛhat-krama-sandarbhe

ekonāśītitamo\'dhyāyaḥ \|\|79\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viṣṇos tad-anujasya
kṛṣṇasya \|\|34\|\|

iti sārārtha-darśinyāṁ harṣiṇyāṁ bhakta-cetasām \|

ekonāśītitamo daśame\'jani saṅgataḥ \|\|79\|\|

**\...**

[^1]: purā rathair hema-pariṣkṛtaiś caran

    mataṁ-gajair vā nara-deva-saṁjñitaḥ

    sa eva kālena duratyayena te

    kalevaro viṭ-kṛmi-bhasma-saṁjñitaḥ

[^2]: -bandhavo\'py

[^3]: dadāmi

[^4]: na

[^5]: nānna-

[^6]: cāmarṣito\'mandā

[^7]: cetasā

[^8]: satāṁ

[^9]: jalopalāḥ vāyunā ghanībhūta-jalamaya-pāṣāṇāḥ iti 10.25.9
    vaṁśīdharaḥ \|

[^10]: hanyamānā \[ga\]

[^11]: abhyayād

[^12]: mahā-rathaḥ

[^13]: sarvamahiṣīśreṣṭhāyāḥ \[ga\]

[^14]: śareṇa ?

[^15]: pradyumnāt

[^16]: kalmaṣāt

[^17]: yuddhāt samyag iti śrīdharaḥ \|

[^18]: mahāvīryaṁ \[gha,ṅa\]

[^19]: sa upaspṛśya

[^20]: baleśvarāḥ (VCT)

[^21]: utpāṭya

[^22]: yad acaras tanvā vāvṛdhāno balānīndra prabruvāṇo janeṣu \|

    māyet sā te yāni yuddhāny āhur nādya śatruṃ nanu purā vivitse \|\|

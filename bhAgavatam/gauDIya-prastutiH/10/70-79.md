+++
title = "70-79"

+++


<details><summary>English</summary>

> ----------------------------------- -----------------------------------
> **Abbreviation**                    **Source**  
> śa                                  Jagadīśalāla Śāstrī (ed.)
> *Bhāgavata Purāṇa with the
> Commentary of Śrīdhara Svāmīn*.
> Motīlāla Banārasīdāsa. Delhi. 1999  
> bha                                 Bhagavata Vidya Pith edition: (ed.)
> Bhagavata Rishi and Krishna Shankar
> Shastri (Sola Karnavati, 2052
> saM=1996).  
> ba                                  BBT (Bhaktivedanta Book Trust)  
> pa                                  ed. Puridāsa Mahasaya. Vrindavan.
> 1955
> ----------------------------------- -----------------------------------

+-----------------------------------+-----------------------------------+
| **Commentary**                    | **Source**                        |
+-----------------------------------+-----------------------------------+
| śrīdharaḥ                         | Some alternative readings taken   |
॥ from *śa.\                        |
॥ *However, the original source     |
॥ text is *ba*                      |
+-----------------------------------+-----------------------------------+
| vaṁśīdharaḥ                       | bha                               |
+-----------------------------------+-----------------------------------+
| caitanya-mata-mañjuṣā             | pa                                |
+-----------------------------------+-----------------------------------+
| bṛhad-vaiṣṇava-toṣaṇī             | bha                               |
+-----------------------------------+-----------------------------------+
| vaiṣṇava-toṣaṇī                   | bha                               |
+-----------------------------------+-----------------------------------+
| krama-sandarbhaḥ                  | unknown, bha                      |
+-----------------------------------+-----------------------------------+
| bṛhat-krama-sandarbhaḥ            | unknown                           |
+-----------------------------------+-----------------------------------+
| bhagavat-sandarbha                | 1.  Dr. Chinmayi Chatterjee       |
॥     (Calcutta: Jadavpur           |
॥     University, 1972).            |
॥                                   |
॥ 2.  (ed.) Kanailal Adhikari, Sri  |
॥     Mayapur: Gopinath Gaudiya     |
॥     Math, 1999.                   |
॥                                   |
॥ 3.  (ed.) Haridas Shastri,        |
॥     Vrindavan: Sri Gadadhara      |
॥     Gaurahari Press, 1983.        |
+-----------------------------------+-----------------------------------+
| paramātma-sandarbha               | 1.  (ed.) Chinmayi Chatterjee     |
॥     (Calcutta: Jadavpur           |
॥     University, 1972)             |
॥                                   |
॥ 2.  (ed.) Haridas Shastri         |
॥     (Vrindavan: Sri Gadadhara     |
॥     Gaurahari Press, 1983).       |
॥                                   |
॥ 3.  (ed.) Puridāsa. Kalikata,     |
॥     1951.                         |
+-----------------------------------+-----------------------------------+
| viśvanāthaḥ                       | unknown, occasionally from *bha*  |
+-----------------------------------+-----------------------------------+
| caitanya-mata-mañjuṣā             | pa                                |
+-----------------------------------+-----------------------------------+
| vaiṣṇava-toṣaṇī                   | bha                               |
+-----------------------------------+-----------------------------------+


</details>


(१०.७०)

## अथ सप्ततितमोऽध्यायः

### श्री-कृष्णस्याह्निक-कृत्य-वर्णनं युधिष्ठिर-सन्देशम् आदाय नारदस्य, जरासन्ध-कारा-निबद्ध-नृपाणां सन्देशम् आदाय दूतस्य चागमनम् \।

**\।\। १०.७०.१ \।\।**

**श्री-शुक उवाच---**

**अथोषस्य् उपवृत्तायां कुक्कुटान् कूजतोऽशपन् \।**

**गृहीत-कण्ठ्यः पतिभिर् माधव्यो विरहातुराः \।\।**

**श्रीधर-स्वामी (भावार्थ-दीपिका) :**

ततस् तु सप्ततितमे कृष्णस्याह्निक-कर्मणि \।

दूत-नारदयोः कार्ये कार्य-मन्त्र-विचारणम् \।\।

जगन्-मङ्गल-चारित्र माह्निकं जगद् ईशितुः \।

नारदेन क्वचित् किञ्चिद् दृष्टम् आह यथा-क्रमम् \।\।

अथेति, इत्य् अर्थ-काम-धर्मेषु कृष्णेन श्रद्धितात्मना इति प्रस्तुतस्य
श्री-कृष्णस्याह्निकस्याधिकारेऽथ-शब्दः \। उपवृत्तायाम् आसन्नायाम् \।
पतिभिः श्री-कृष्णैः माधव्यो माधवस्य भार्याः \।\।१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो नारद-गमनोत्तरम्
\। दूत-कार्य जरासन्ध-बद्ध-नृप-मोक्षण-रूपम्, नारद-कार्यं
युधिष्ठिर-यज्ञे कृष्ण-प्रेषण-रूपम् एवमुभयोः कार्ये प्राप्ते
कार्य-मन्त्र-विचारणं कर्तव्यम् अन्त्र-विमर्शनम् \। अह्नि कर्तव्यम्
आह्निकम् \। आसन्नायां व्यतीत-प्रायायाम् \। माधब्यो रुक्मिण्य् आद्याः \।
पतिभिर् इति बहुत्वं प्रकाश-बाहुल्यात् \। अशपन्---रे-रे कुक्कुटाः
प्रिय-विच्छेदक-प्रातर् बोधका युयं शीघ्रम् एव म्रियध्वम् इति शापं
ददुः \।\। १-२ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**
श्री-नारद-दृष्ट-सदाचार-प्रसङ्गाच्-छ्री-भगवत आह्निकम् आह---अखेत्य्
आदिना कथाः \[२१ श-श्लो\] इत्य् अन्तन \। गृहीत-कण्ठ्य इति पतिभिर्
अङ्के शायितानाम् उपधानतया कल्पितेन श्री-वाम-भुजेन कण्ठ-प्रहणाद्
इति महा-सौख्यम् उक्तम् \। अत-व विरहेण प्रातर् भाविनाप्य् आतुरा
विकलाः सत्यो\ऽशपन् जगर्र् हिरे\। कुक्कुटान् क्रीडा-कुक्कुट-विशेषान्,
तत्-कूजनेन प्रातर् ज्ञानात्, स्नानाद्य् अर्थं स्व-परित्यागेन प्रत्युर्
उत्थानोपपत्तेः, पतिभिर् इति बहुत्वं प्रतिगृहं शक्ति-विशेषेण पृथक्
पृथग् अवस्थित्या नानात्वस्य् एव प्राप्तेः \।\।१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**
श्री-नारद-दृष्ट-सदाचार-प्रसङ्गात् श्री-भगवत आह्निकम् आह---अथेत्य्
आदिना कथा इत्य् अन्तेन \। गृहीत-कण्ठ्य इति पतिभिर् अङ्के शायितानाम्
उपधानतया कल्पितेन श्री-वामभुजेन \। कण्ठ-ग्रहणात् इति
महा-सौख्यम् उक्तम् अत एव विरहेण प्रातर् भाविनाप्य् आतुराः विकलाः \।
सत्यः कुक्कुटान् क्रीडा-कुक्कुट-विशेषान् अशपन् म्रियन्ताम् इति मूकीभवन्त्व्
इति वा चुकशुः तत्-कूजनेन प्रातर् ज्ञानात् स्नानाद्य् अर्थं स्व-परित्यागेन
पत्युर् उत्थानोपपत्तेः पतिभिर् इति बहुत्वं प्रकाश-भेदात् \।\।१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

अध्याये सप्ततितमे प्रातः-कृत्य-कथा हरेः \।

सुधर्मायां दूत-नारदयोः कार्य-विधारणा \।\।

इत्य् अर्थ-धर्म-कामेषु कृष्णेन श्रद्धितात्मनेत्य् उक्तम् अतो
ब्राह्म्य-मुहूर्त्तम् आरभ्य कीदृशं धर्माचरणम् इत्य् अपेक्षायाम्
आह---अथेति \। उप आधिक्येन वृत्तायां जातायां सत्यां पतिभिर् इति
प्रकाश-बाहुल्याबहुत्वं माधव्यो रुक्मिण्याद्याः अशपन् \। रे रे कुक्कुटा \।
प्रिय-विच्छेदक-प्रातः-समय-प्रादुर्भावकाः ! यूयं शीघ्रम् एव
म्रियम्दध्वम् इति शापं ददुः \।\।१\।\।

**\॥।**

**\।\। १०.७०.२ \।\।**

**वयांस्य् अरोरुवन् कृष्णं बोधयन्तीव वन्दिनः \।**

**गायत्स्व् अलिष्व् अनिद्राणि मन्दार-वन-वायुभिः \।\।**

**श्रीधर-स्वामी (भावार्थ-दीपिका) :** वन्दिन इव श्री-कृष्णं
बोधयन्ति सन्ति वयांसि पक्षिणोऽरूरुवन् अति-शयेनाकूजन् \।
मन्दार-वन-वायुभिर् गायत्स्व् अलिष्व् अनिद्राणि निद्रा-रहितानि वयांसि
\।\।२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णं
रात्रि-क्रीडानन्द-पूर्णम् \। किं वा, रति-वैदग्ध्यादिना
सर्वाङ्गोदित---रति-चिह्नैर् वा चित्ताकर्षकम्, अतो रति-श्रान्त्या
रात्रि-शेषे शयानम् इति भावः \। अत एव बोधयन्ति, जागरयन्ति सन्ति,
वन्दिम इवेति ते\ऽपि प्रबोधयन्तो बहुधोच्चैर् अस्तुवन्न् इत्य् अर्थः \।
किम् वा, तत्-स्तुतिवत् कूजनस्य वैचित्र्यादिकं सूचयति \।

ननु, तान्य् एव कथम् आदौ प्रबुद्धानि ? तत्राह---गायत्स्व् इति \।
प्रातः-काल-स्वभावेनादौ शीतवातः, ततो महा-वृद्धाणां प्रचलनेन
तत्-पुष्पादि-स्थितानाम् अलीनां गानम्, तेनानिद्राणि गत-निद्राणीत्य् अर्थः \।
एवं सङ्क्षेपेण प्रातर् वर्णनम् \।\।२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वन्दिन श्वेति तेपि
प्रबोधयन्तो बहुधोच्चैर् अस्तुवन्न् इत्य् अर्थः \। ननु, तान्य् एव कथम्
आदौ प्रबुद्धानि तत्राह---गायत्स्व् इति \। प्रातः स्वभावेनादौ शीतवातः
ततो महा-वृक्षाणां प्रचलनं ततः पुष्पादि-स्थितानाम् अलीनां गानं
तेनानिद्राणि गत-निद्राणीत्य् अर्थः \। एवं सक्षेपेण प्रातर् वर्णनम्
\।\।२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मन्दार-वन-वायुभिः
सुगन्धैः प्रबुद्ध्य गायत्सु सत्सु अलिषु तद्-गान-शब्देन अनिद्राणि
वयांसि पक्षिणः कीदृशानि वन्दिन इव कृष्णं बोधयन्ति \।\।२\।\।

**\॥।**

**\।\। १०.७०.३ \।\।**

**मुहूर्तं तं तु वैदर्भी नामृष्यद् अति-शोभनम् \।**

**परिरम्भण-विश्लेषात् प्रिय-बाह्व्-अन्तरं गता \।\।**

**श्रीधर-स्वामी (भावार्थ-दीपिका) :** वैदर्भीत्य् उपलक्षणम् \।
परिरम्भण-विश्लेषात् तं पर्यालोच्य \।\। ३-४ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुहूर्तं मुहूर्तोपलक्षितं
कालम् \। तं परिरंभण-विश्लेषम् \। आलोच्य विमृश्य ल्यब्-लोप इति
पञ्चमी \। बाह्वन्तरं वक्षः-स्थलम् \।\।३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रियस्य वाह्वोरन्तरं
मध्यं श्री-वक्षा-स्थलं गता आलिङ्ग्याङ्के शयनेन प्राप्ता सती शोभनम्
अपि नामृष्यत नासहत, दृष्टम् अमन्यतेत्य् अर्थः \। कुतः ?
परिरम्भणस्य विश्लेषाद्-विघ्नात् \।\।३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विश्लेषो विघ्नः \।\।३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परिरम्भणस्य विश्लेषात्
विश्लेष-हेतुत्वात् तं ब्राह्मथं मुहूर्तं शोभनम् अपि न अमृष्यत्
अशोभनम् एव मेने इत्य् अर्थः \। वैदर्भीत्य् उपलक्षणं सर्वा एव
\।\।३\।\।

**\॥।**

**\।\। १०.७०.४ \।\।**

**ब्राह्मे मुहूर्त उत्थाय वार्य् उपस्पृश्य माधवः \।**

**दध्यौ प्रसन्न-करण आत्मानं तमसः परम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्राह्मे मुहूर्ते चतुर्
घटिकावशिष्ट-रात्री---

> अरुणोदय-कालो हि मुहूर्तो ब्राह्म उच्यते \।
>
> रात्रेः पमियामो\ऽपि मुहूर्तो ब्राह्म उच्यते \।\।
>
> ब्राह्मे मुहूर्ते या निद्रा सा पुण्य-क्षयकारिणी \।

तां कुर्वाणो द्विजो मोहात्पाद-कृच्छेण शुद्धयति \।\। इत्य् आद्य् उक्तेः
\।\।४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** दध्यौ
प्रसन्न-करणः प्रसन्नानि करणानि कार्याणि यस्य \।\।४\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ब्राह्मे श्री-ब्रह्मदैवत्ये
रात्ररन्ते, सन्ध्यातः पूर्व-स्मिन्, तल्-लक्षणञ्चोक्तम् रात्रेश् चतुर्दशो
भागो मुहूर्तो ब्राह्म उच्यते माधवः सद्-धर्म्मे प्रवर्तनाद्य् अर्थं
मधुकुले\ऽवतीर्ण इति सदाचार-परतोक्ता \। स्वत एव प्रसन्नानि
करणानि सर्वेन्द्रेयाणि यस्य सः, यद् वा, लोक-शिक्षार्थं प्राणायामादिना
स्थिर-चित्तः सन्न् इत्य् अर्थः \। तमसः प्रकृतेः परं परमेश्वरं
तद्-रूपेण दध्याव् इत्य् अर्थः \।\।४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ब्राह्म इति युग्मकम् रात्रेश्
चतुर्दशो भागो मूहूर्तो ब्राह्म उच्यते लोक-शिक्षापणार्थम् एव
नर-लीला-कोतुकार्थश् च दध्याव् इत्य्-आदिकं तत्-तद्
अर्थानुकरण-लीलाख्यानं तथैव प्रसन्न करणः प्राणायामादिना
स्थिर-चित्ता सन्न् इत्य् अर्थः \। तमसः प्रकृतेः परं परमेश्वर-रूपम्
आत्मानं दध्यौ \।\।४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** साधारण-लोक-शिक्षार्थम् एव
दध्याव् इत्य्-आदिकं तद् अर्थानुकरण-लीलाख्यानं नृलोके क्रीडापरम् इत्य्
अर्थ्ः \।\। ४-४० \।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** दध्यौ प्रसन्न-करन
इत्य्-आदि \। प्रसन्नानि प्रसाद-युक्तानि करणानि कार्याणि लीला यस्य,
आत्मानं स्वयम् एव स्वं दध्यौ \।\।४\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मानं स्वं दध्यौ \।
यथान्यजनो ब्राह्म्य-मुहूर्त तं ध्यायति तथैव सो\ऽपि स्वम् एव
दध्यौ तमसः प्रकृतेः परम् \। एक मितीश्वरस्यैकस्यैवौचित्यात् \।
अतः स्वयं ञ्जोति स्वयम् एव प्रकाशमानं ननु, सङ्कर्षणादयो\ऽपीश्वराः
श्रयन्ते, तत्राह---अनन्यं न को\ऽप्य् अवतारो\ऽन्यो यस्मात् तं किं च,
सङ्कर्षणादिषु स्वांशावतारेषु पृथङ्-नित्यं वर्तमानेष्व् अप्य् अन्ययं
परिपूर्णम् इत्य् अर्थः \। प्रादुर्भावे तु कृपैव कारणम् इत्य्
आह---स्व-संस्थया स्वस्य सम्यक् सर्व-जन-दृश्यतया स्थित्या निवृत्तं
कल्मषम-विद्या यस्मात् किञ् च ब्रह्मण आख्या सम्यक् ख्याति प्रकाशो
यस्मात् तं यदुक्तम् अष्टमे मदीयं महिमानञ् च परं ब्रह्मेति शब्दितं
वेत्स्यस्य् अनुगृहीतं मे इत्य्-आदि ब्रह्मणो हि प्रतिष्ठाहम् इत्य्-आदि च यद्
वा, ब्रह्माख्यं ब्रह्मनामकं , ब्रह्मेति परमात्मेति भगवान् इति
शब्द्यते इत्य् उक्तेः सर्व-श्रेष्ठ्यम् आह अस्य विश्वस्य उद्भवः उद्रिक्तो
भवः संसारस् तस्य नाश-हेतुभिः स्व-शक्तिभिर्
ज्ञानप्रदत्व-भक्ति-प्रदत्वादिभि-लक्षिता सर्वत्रानुभूता भावानां
मादीनां निर्वृतिः यस्मात् तं तत्र भक्तानां तद्---दत्त-प्रेमातिशयेन
शिष्टानां तत्-पृत्यसुष्ठु पालनेन दुष्टानां
तद्-वधानन्तर-मुक्ति-प्राप्त्या निवृतिः \।\। ४-५\।\।

**\॥।**

**\।\। १०.७०.५ \।\।**

**एकं स्वयं-ज्योतिर् अनन्यम् अव्ययं**

**स्व-संस्थया नित्य-निरस्त-कल्मषम् \।**

**ब्रह्माख्यम् अस्योद्भव-नाश-हेतुभिः**

**स्व-शक्तिभिर् लक्षित-भाव-निर्वृतिम् \।\।**

**श्रीधर-स्वामी (भावार्थ-दीपिका) :** एकम् अक्षण्डम् \। तत्र हेतुः,
अनन्यं निरुपाधिम् \। अत एवाव्ययं नित्यम् \। स्वयं-ज्योतिष्ट्वे हेतुः,
नित्य-निरस्तं, नित्य-निवृत्तं कल्मषम् अविद्या यस्मात् तम् \। उपलक्षणम्
आह---अस्येति \। अस्य विश्वस्य \। लक्षित-भावश् चासौ निर्वृतिश् च \।
भावः सत्ता \। निर्वृतिर् आनन्दः \। तथा हि, गुण-क्षोभात् पूर्वं
सत्तामात्रं यः, सद् एव सोम्येदम् अग्र आसीत् इत्य्-आदि-श्रुतेः \। स
एवानन्दश् च, विज्ञानम् आनन्दम् इत्य्-आदि-श्रुतेः \। तं सद् आनन्दम् इत्य्
अर्थः \।\।५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्राखण्डत्वे \। अत एव
निरुपाधित्वाद् एव \। उपलक्ष्यते ज्ञायते\ऽनेनेति तथा \।
तटस्थ-स्वरूप-लक्षणोभय-रूपम् इत्य् अर्थः \। इत्य् अर्थ इति
तात्पर्यम् \। सर्वगृहेषु बहुधा स्थितम् अप्य् एकम् एव तं ददर्श \।
एकत्वञ्चेदं श्री-विग्रह-परम् एव, भगवति विग्रह-विग्रहि-भावस्य
निषिद्धत्वाद्-विग्रह एव विभुत्वादेर् दर्शितत्वात् \। विग्रहिणस्तु
विभुत्वे साध्ये श्री-नारदस्यासन्देहे तद् उपगमनानुपपत्तेः,
कृत-काय-व्यूहैः सौभर्यादि-तुल्यत्वापत्तेश् चित्रत्वानुपपत्तेश् च \।
विश्वनाथस्तु एकम् इत्य् अस्येत्थम् अर्थम् आह आत्मानं स्वं दध्यौ
यथान्यो जनो ब्राह्म मुहूर्ते तं ध्यायति तथा सोपि स्वम् एव दध्यौ \।
तमसः प्रकृतेः परमेकम् इतीश्वरस्यैकस्यैवौचित्यात् \। अतः स्वयं
ज्योतिः स्वयम् एव प्रकाशमानम् \।

ननु, सङ्कर्षणादयो\ऽपीश्वरा श्रूयन्ते तत्राह---अनन्यं न कोप्य्
अवतारो\ऽन्यो यस्मात्-तं सङ्कर्षणादिषु स्वांशावतारेषु पृथङ्-नित्यं
वर्तमानेष्व् अप्य् अव्ययं परिपूर्णम् इत्य् अर्थः \। प्रादुर्भावे तु कृपैव
कारणम् इत्य् आह---स्व-संस्थया स्वस्य सम्यक्-सर्व-जन-दृश्यतया
स्थित्या निवृत्तं कल्मषम् अविद्या यस्मात्-तम् \। किं च, ब्रह्मण आख्या
सम्यक्-ह्यातिः प्रकाशो यस्मात्-तम् मदीयं महिमानं च परं
ब्रह्मेति-शब्दितम् इति श्री-मत्स्योक्तेः ब्रह्मणो हि प्रतिष्ठाहम् इति
गीताभ्यश् च \। यद् वा, ब्रह्माख्यं ब्रह्मनामकम् \। ब्रह्मेति
परमात्मेति भगवान् इति शब्द्यते इति प्रथम-स्कन्धोक्ते \।
सर्वश्रैष्ठ्यम् आह---अस्य विश्वस्य उद्भव उद्रिक्तोभवः संसारस् तस्य
नाश-हेतुभिः स्व-शक्तिभिः ज्ञान-प्रदत्व-भक्ति-प्रदत्वादिभिर् लक्षिता
सर्वत्रानुभूता भावानां मत्यादीनां निर्वृतिर् यस्मात्-तम् \। तत्र
भक्तानां तद्-दत्त-प्रेमातिशयेन शिष्टानां तत्-कृत-सुष्ठुपालनेन
दुष्टानां तद्-वधानन्तर-मुक्ति-प्राप्त्या निवृतिर् इति \।\।५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** आत्मानम् इति
विवृणोति---एकम् इति \। ध्येय ध्यातृत्वादि-भेद-रहितम्, ब्रह्माख्यं
ब्रह्मणो\ऽपि आख्या प्रतिष्टा यस्मात्, स्व-शक्तिभिर् ब्रह्म
विष्णु-महेश-रूपाभिर् अस्य विश्वस्योद्भव-नाशादि-हेतुभिर् लक्षिता
भाव-निर्वतिः सत्त्वानन्दो यस्य सृष्टेः प्राग् अन्त-मध्यवर्त्तिनाम् इत्य्
अर्थः \। स्व-संस्थया आत्म-मर्यादया अविकारेणैव अहम् एवासम् अग्रे
\[भा।पु २.९.३२\] इत्य् उक्तेः \। अत एव नित्य-निरस्त-कल्मषं
नित्य-निरस्ताविल्यमतः स्वयञ्ज्योतिः \। एवम्-भूतात्मनः श्री-विग्रहं
दध्यौ, अहो सौन्दर्य मस्येति चिन्तितवान् \। उक्तञ् च विस्मापनं स्वस्य
च सौभगर्धेः \[भा।पु ३.२.१२\] इत्य्-आदि \।\।५\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** परमेश्वरत्वम्
एवाह---एकम् इति \। अस्येन्यादिना जीवतत्त्वाद् वैलक्षण्यम् उक्तम् \। अन्यत्
तैर् व्यजितम् \। यद् वा, एकम् इति स एक एवेतरथा मिथो भयम्
\[भा।पु ५.१८.२० \] इत्य् आद्य् उक्त-न्यायेनेश्वरस्यैक्योपपतेः \। अतः
स्वयञ्ज्योतिः स्वयम् एव प्रकाशमानम् इत्य् अर्थः \। परमात्मत्वेन तस्य
सर्व-प्रकशकत्वात्-तेनान्य-प्रकाश्यत्वाभावा च \।

ननु, सङ्कर्षणादयो\ऽपीश्वराः श्रूयन्ते ? तत्राह---अनन्यं न कश्चिद्
अन्यो भित्न्नो\ऽस्ति यस्मात् तम्, स एव लीलया चतुर्व्युहादि-रूपेण वर्तते,
न तु ते ततो भिना इत्य् अर्थः \। किं च, अव्ययं सर्व-शक्ति-परिपूर्णम्
इति \। तच्-छवत्यैव सङ्कर्षणादीनां तत्-तच्-छक्तिर् इति भावः \। अत
एव स्वकीयया असाधारणया संस्थया परमानन्द-घन-रूपया सम्यक्
स्थित्या विशिष्टम्, अतो नित्यं निवृतं कल्मष भक्तानां सर्व-दुःखं
यस्मात्-तम्, यद् वा, स्वेषु भक्तषु संस्थया सदा साक्षाद् इव
परिस्फूर्त्या कृत्वा नित्य-निवृत्त-कल्मषम्, किं च,
ब्रम्हणो\ऽखण्ड-चैतन्यस्य श्री-चतुर्-मुखस्य वा आख्या प्रसिद्धिर्
यस्मात्, अखण्डत्वस्य तस्माद् एवाभिव्यत्तेः, सूर्यादि-वरश्मिजालस्य च
तन्-नाभि-पद्मओद्भत्वात्, यद् वा, ब्रह्म-स्वरूपम् आख्या नाम यस्य तम्,
नाम्नो हि सच्चिदानन्द-रूपत्वात् \। इति तेनापि नित्य-कल्मष-निवृत्तिर्
अभिप्रेता \। किं च, उद्धवनं सृष्टिः, आदि-शब्दात् स्थिति-प्रलयौ
श्री-वैकुण्ठ-वैभवादि-वैचित्र्यञ् च, तद्-धेतुभिः, स्वस्य
स्वाधीनाभिर्वा शक्तिभिर् माया चद्-व्हिलास-रूपादिभिर् विशिष्टम्, अत
एवास्य विश्वस्य लक्षित लक्षणैर् दश-भाव-निवृतिः प्रेमानन्दो
यस्मात्-तम् \। एवं सर्वथा जीवतत्त्वाद् वैलक्षण्यम्, विशेषणानां चैषां
यथोत्तरं तत्र श्रैष्ठयम् ऊह्यम् \।\।५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** परमेश्वरत्वम् एवाह---एकम्
इति \। अस्येत्य् आदिना जीवात्मतो वैलक्षण्यम् उक्तम् उद्भव-नाशेत्य्
उपलक्षणम् अन्यत्-तैः यद् वा, आत्मानं स्व-स्वरूपं दध्यौ तस्य
तावच्-छुत्वम् आह---तमसः परम् इति \। तमसः परस्तात् इति श्रुतेः \।
सङ्घातरूपत्वं निषेधति एकम् इति एकम् एवाद्वितीयं ब्रह्म इति-श्रुतेः
\। एकत्वेपि स्वाभाविक-शक्तित्वं व्यञ्जयति---स्वयज्योतिर् इति \। स्वयम्
आत्मम् एव ज्योति नाप्रकाशो यस्य तम् आत्म-प्रकाशम् इति-श्रुतेः \। अत एव
न विद्यते अन्यत् यत्र तं नेह नानास्ति किञ्चन इति-श्रुतेः अत एव न
तस्य कार्यं करणं च विद्यते न तत्-समश्चाभ्यधिकश् च दृश्यते
परास्य शक्तिर् विविधैव श्रूयते स्वाभाविकी ज्ञान-बल-क्रिया च
इति-मन्त्रोपि अनयैव शक्त्या प्रकृतीक्षणचाभ्य् उपगतं भाष्यकृद्धिः
अतः प्राकृत-विलक्षणत्वाद् अव्ययम् अपक्षयादि शून्यम् एवं तत्-स्वरूपस्य
स्वतः शुद्धत्वं दर्शयित्वा तत्रान्यच्छाया-शाबल्यम् अपि निषेधति
स्व-संस्थया स्व-प्रभावेनैव नित्यं निरस्तं निवृत्तं कल्मषं
स्व-सान्निद्ध्य-मात्रोपक्रियमाणया मायया शाबल्याभासोपि यत्र तम् अयम्
आत्मा अपहत-पाप्मा इति-श्रुतेः \। एवं स्वरूपेण गुणेन च सर्वतो
बृहत्तमत्वाद्-ब्रह्मेत्याख्या यस्य तादृशम् न तस्य कार्यम् इत्य् आदेर् एव
श्रुतेः \। तथैव तं कार्य-द्वारापि लक्षयति---अस्येति \। भावः
स्वभावः स्वरूप-शक्तिर् इत्य् अर्थः \। निर्वृतिर् आनन्दैक-स्वरूपत्वं
तच्-छक्तिभिस् ते लक्षिते यत्र तम् अस्येति हि
दृश्यमान-जाड्यादि-दोष-युक्तत्वं सूचयित्वा तद् उद्भवादि-शक्तीनाम् अपि
सदोषत्वं दर्शितं ततो बहिरङ्गात्वञ् च ततस् तद्-दोषास्पृश्या तद्
उपजीव्या चान्या स्वरूप-भूता शक्तिर्-बोधिता सर्वात्मत्वेन
परमानन्द-रूपं तत्-स्वरूपञ्चेति \। यद् वा, एकम् इति स एक
एवेतरथामिथोभयम् इत्य् आद्य् उक्त-न्यायेन ईश्वरस्यैकस्यैव युक्तत्वात्
अतः स्वञ्ज्योतिश् च स्वयम् एव प्रकाशमानम् इत्य् अर्थः \।

ननु, सङ्कर्षणादयोपीश्वराः श्रूयन्ते तत्राह---अनन्यं न
कश्चिद्-व्यूहो\ऽन्यो भिन्नोस्ति यस्मात् तं स एव लीलया चतुर्व्यूहादि-रूपेण
वर्तनते न तु ते ततो भिन्ना इत्य् अर्थः \। तत्-तत्-प्रादुर्भावकत्वेप्य्
अलं क्षयिष्णुसरोवरवद् अव्ययम् अत एव स्वीयया असाधारण-रूपया
संस्थया सम्यक् स्थित्या निवृत्तं कल्मषं निकर्ष-रूपं यस्मात् तं किं
च, ब्रह्मणोपि आख्या ख्यातिः प्रकाशो यस्मात् तं तद्-उक्तम् अष्टमे
श्री-मत्स्य-देवेन---

> मदीयं महिमानञ् च परं ब्रह्मेति शब्दितम् \।
>
> वेत्स्यस्य् अनुगृहीतं मे सम्प्रश्नैर् विवृतं हृदि \।\। इति \।

श्री-विष्णुपुराणे च शुभाश्रयः स चित्तस्य सर्वगस्य तथात्मनः इति \।
श्री-भगवद्-गीतासु च ब्रह्मणो हि प्रतिष्ठाहम् इति अस्येत्य् आदि पूर्ववत्
\।\।५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद्-एव स्पष्टयति---एकम्
इत्य्-आदि \। एकं ध्येय ध्यातृभावे\ऽप्य् एकम्, स्वयं ज्योतिः स्वयम्
एवानन्दमयम् एव ज्योतिः प्रकाशो यस्य इत्य्-आदि सर्वम् आत्मानम् इत्य्
उक्तस्य विशेषणम् \। पुनः कीदृशम् ? ब्रह्माख्यं ब्रह्मेति आख्यैव यस्य
न तु निर्विशेषं ब्रह्मेत्य् अपि तं केचिद् आमनन्तीति भावः \। अस्य
विश्वस्योद्भव-नाशादि हेतुभिर् ब्रह्मादिभिः स्व-शक्तिर् लक्षिता, भावस्य
विलासादि-भावस्य निवृतिर् यस्य, तेषु न्यस्त भावतया स्वस्थ
विलासत्वात्, स्व-संस्थया स्वमर्यादया नित्यः शाश्वतो निरस्त-कल्मषः
स च स च तम् \। आत्म-शब्दो\ऽत्र विग्रहपरः \। स्वम् एव विग्रहं
दध्यौ इति भावः \। स्व-बिग्रहः स्वस्यापि ध्येय इत्य् अर्थः \। उक्तञ्
च विस्मापनं स्वस्य च \[भा।पु ३.२.१२ \] इत्य्-आदि \।\।५\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.६ \।\।**

**अथाप्लुतोऽम्भस्य् अमले यथा-विधि**

**क्रिया-कलापं परिधाय वाससी \।**

**चकार सन्ध्योपगमादि सत्तमो**

**हुतानलो ब्रह्म जजाप वाग्-यतः \।\।**

**श्रीधर-स्वामी (भावार्थ-दीपिका) :** आप्लुतः स्नातः सन्ध्याया उपगम
उपासनम् आदिर् यथा भवति तथा क्रिया-कलापं चकार, काण्वत्वाद् उदयात्
पूर्वम् एव हुतानलम् \। ब्रह्म गायत्रीं जजाप \।\।६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
अथात्म-स्वरूप-ध्यानोत्तरम् \। एतेन प्रातर् उत्थायादावात्म-ध्यानं
कार्यम् सुप्त-प्रबोधयोः सन्धावात्मनो गतिम् आत्मदृक् इत्य् आद्य् उक्तेः \।
तद् अभावे त्वीश्वरस्यापि जीवता स्याद् इति बोधनायैव भगवद्
आह्निक-कर्मण्येतद् उकम् इति भावः \। सन्धौ दिन-रात्र्योः
पूर्वाह्नापराह्नयोश् च या क्रियते सा सन्ध्या
प्राणायामोपस्पर्शन-मार्जनादि-पूर्वक-गायत्र्युपासन-रूप-नित्य-कर्म-विशेषः
तस्योपगम उपासनं तदादि-कर्माणि सत्तमः परम-कुशलः
क्रिया-कलापं सन्ध्योपासनोत्तरामरार्चनादि-रूपम् \। एतेन
सर्व-कर्मणाम् उपक्रमः सन्ध्योपासनम् एव \। तथाह दक्षः---

> सन्ध्या-हीनो द्विजो नित्यम् अनर्हः सर्व-कर्मसु \।
>
> यद् अन्यत् कुरुते कर्म न तस्य फल-भाग् भवेत् \।\। इति \।

कर्म नित्य-नैमित्तिकम् \। सा च---

> उत्तमा तारकोपेता मध्यमा लुप्ततारका \।
>
> अधमा सूर्य-सहिता प्रातः-सन्ध्या त्रिधा मता \।\।
>
> उत्तमा सूर्य-सहिता मध्यमा लुप्त-सूर्यका \।
>
> अधमा तारकोपेता सायं-सन्ध्या-त्रिधा मता \।\।

पारिजाते तु---

> उदयास्तमयादूर्द्द्वं यावत्-स्याद्-घटिकात्रयम् \।
>
> तावत्-सन्ध्याम् उपासीत प्रायश्चित्त-मतः परम् \।\।

तच् च---

> सन्ध्या-काले त्वतिक्रान्ते स्नात्वाचम्य यथाविधि \।
>
> जपेदष्ट-शतं देवीं ततस् अन्ध्यां समाचरेत् \।\। इति शातातपः \।

देवी गायत्रीम् \। कालातिक्रमणे चैव चतुर्थार्घं प्रदापयेत् इति
पारिजाते\।

> गृहे त्व् एक-गुणा सन्ध्या गोष्ठे दश-गुणा स्मृता \।
>
> शत-साहस्रिका नद्याम् अनन्ता विष्णु-सन्निधौ \। इति व्यासः \।

मध्याह्न-सन्ध्या-कालस्तु शातातपेनोक्तः अध्यर्द्धयामादासायं सन्ध्या
माध्याह्निको मता इति \। दश-धेनुसमा सन्ध्या इत्य्-आदिभिर् वाक्यैर्
वात्स्यादिभिर् अस्याः फलं बहुधोक्तम् इत्य् अलं प्रसक्तानुप्रसक्तेन \।
उदितात् पूर्वम् इति उदिते जुहोत्यनुदिते च इति श्रुतेः \। दक्षो\ऽप्य् आह---

> सन्ध्या-कर्मावसाने तु स्वयं होमो विधीयते \।
>
> ऋत्विक्-पुत्रो गुरुर् ध्राता भागिनेयो\ऽथ विट्-पतिः \।\।
>
> एभिर् अपि हुतं यत् स्यात्-तद्-धुतं स्वयम् एव हि \।

तच् च कुण्डे वा स्थण्डिले अपि इति वचनात्-स्वेच्छया कुर्यात् \।

> धमनीमन्तरं कृत्वा तृणं वा काष्ठम् एव वा \।
>
> मुखेनाग्निं सम्मिधीत मुखाद् अग्निर् अजायत \।\। इति \।
>
> अङ्गुल्यप्रेन होतव्यं न कृत्वाङ्गुलि-भेदनम् \।
>
> अङ्गुल्य् उत्तर-पार्श्वेन होतव्यम् इति हि स्मृतम् \।
>
> कुण्डे दोष-बहुत्वाच् च स्थण्डिलं शोभनं मतम् \।\।

होमस्तु व्याहृतिभिर् एव कार्य इत्य् अलं प्रपश्चेन \। वाससीत्य् उक्तेः
नैकवस्त्रः प्रवर्तेत स्नान-दानादि-कर्मणि इत्य् उक्तेर् वरुदयं धार्यम्
\। धौत-वस्त्रम् उपवस्त्रं च

> स्नात्वैव वाससी धोते\ऽक्लिष्टे विप्ररिधाय च \।
>
> प्रक्षाल्योरू मृद्भिश् च हस्तौ प्रक्षालयेन् मृदा \।\। इति \।

अक्लिष्टे रजकाक्षालिते \। ते\ऽपि सदशे अछिन्नाग्रं तु यद्-धौतं
तच्-छुचि मनुर् अव्रवीत् \। ते अपि शुष्के नार्द्रम् एकं हि वसनं
परिदध्यात् कथञ्चन इत्य् उक्तेः \। सप्तवाताहतम् आर्द्रम् अपि
परिदध्यात् सप्त-वाताहतं शुष्कवद्-भवति इति शातातपोक्तेः \।
पाद्मे---

> प्रत्यहं क्षालयेद्-वस्त्रं दैवे पित्र्ये च कर्मणि \।
>
> तोवोर् विण्मूत्र-शुक्रेस्तु दूषितं तु मृदंबुभिः \।
>
> कार्पसं कटि-निर्मुक्त कौशेयं भोजने धृतम् \।
>
> क्षालनाच्-छुद्धिम् आप्नोति ऊर्णा बातेन शुद्धयति \।\। इति \।
>
> ईषद् दौतं नवं श्वेतं सदशं यन् न धारितम् \।
>
> अहतं तद्-भवेद्-वासः पावनं सर्व-कर्मसु \।\।

ईषद्-धौतम् अक्षार-धौतम् \। नवं तद्-दिन-धौतं प्रत्यहं
नवस्यासंभवात् \। तत्राप्य् अकृत्रिम दशम् \। तथा च---

> अक्रित्रिम-दशं वस्त्रं प्रशस्तं सर्व-कर्मसु \।
>
> अकृत्रिमा दशा ज्ञेया सिद्धा वायन-कर्मणि \।\। इति भारते \।

अधौत-वस्त्र-सण्पृष्टं स्त्री-धौतं क्षालनाच् छुचि इत्य् अलम् \। भ्रह्म
जजाप नियत-स्वाध्यायाध्ययनं चकार \। गायत्रीं वेत्य् उक्तं स्वामिना
\। जप-भोजन-होमेषु मूत्रोच्चारे च वाग् यतः इत्य् उक्तेर् जपे मौनम् एव
न्याय्यम् \।

> सकृद् उच्चरिते शब्दे प्रणवं समुदीरयेत् \।
>
> प्रोक्ते पारशिके शब्दे प्राणायामं समाचरेत् \।\।

बहु-प्रलापीत्वाचम्य न्यत्याङ्गानि ततो जपेत् \।\। इति तन्त्र-सारोक्तेः
\।\।६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ अनन्तरम् एव,
अम्भसि गो-मत्स्यादेः, प्रातः-स्नाने तीर्थस्यापेक्षत्वात् \। सत्तम इति
सतां धर्म-प्रदर्शनार्थम् इति भावः अन्यत् तैर् व्याख्यातम् \। यता,
सन्ध्योपगमादि-कर्मसु सत्तमः परम-कुशलः \। एवं क्रिया-कलापः
सङ्क्षेपेणाभिव्यजित एव, तत्-तद्-आख्यं चोक्तम् \।\।६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथानन्तरम् एव अम्भसि
तीर्थमये प्रातः स्नाने तीर्थस्यापेक्षत्वात् इति प्रत्य् अन्तःपुर-बहिर्
भाग-गमनं बोध्यते सत्तम इति, सतां धर्म-प्रदर्शनार्थम् इति
भावः \। अन्यत् तःइ \। यद् वा, सन्ध्योपगमादिषु कर्मसु सत्तमः
परम-कुशलः \।\।६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्रिया-कलापं चकारेत्य्
अन्वयः \। सन्ध्याया उपगम उपासनं तदादिषु सत्तमः परम-कुशलः
ब्रह्म गायत्रीम् \।\।६\।\।

**\॥।**

**\।\। १०.७०.७ \।\।**

**उपस्थायार्कम् उद्यन्तं तर्पयित्वात्मनः कलाः \।**

**देवान् ऋषीन् पितॄन् वृद्धान् विप्रान् अभ्यर्च्य चात्मवान् \।\।**

**श्रीधर-स्वामी (भावार्थ-दीपिका) :** कला अंशान् देवान् ऋषीन् पितॄंश् च
तर्पयित्वा \।\।७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपस्थाय अदृश्रमस्य
केतवः इत्य्-आदि-मन्त्रै संस्तुत्य \। पितॄ-नित्य् उक्तेर् जीवतिपतृकस्यापि
दिव्य-पितृ-तर्पणे\ऽधिकारात्

> देवान् ऋषीन्-मनुष्यांश् च दिव्यान् पितॄन्यमांस् तथा \।
>
> जीवत्पितापि प्रीणीयान् नित्यं स्नात्वा द्विजोत्तमः \।\। इति स्मृतेः \।

वृद्धान् नत्य्-आदिना, विप्रान् दानमानादिना, आत्मा वेदः स विद्यते
पाल्यतयायस्य स आत्मवान्

> वेद-विप्रौ ममात्मानौ मुख्यो गावस् तथैव हि \।

वेद-गो-विप्र-रक्षायै सर्वदा ध्रियते तनुः \।\। इति श्री-मुखोक्तेः
\।\।७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अथेत्य् आदि \।
ब्राह्म-मुहूर्तोथानाद् आत्म-ध्यानानन्तरम् अम्भसि कासारादौ न
तूद्धृत-जलेनाप्लतो वाससी परिधाय सन्ध्योपगमादि क्रिया-कलापं
चकार \। सन्ध्योपगमादि क्रिया-विशेषणम् कलापस्य पंस्त्वात् \।
सच्चिदानन्द-मूर्तेर् नखत् मैत्रादि-कर्म नास्त्य् एवेत्य् आदिकम् अनुवण्यता
दर्शितम् इति भावः \।\। ७-२६ \।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** क्रिया-कलापम् एवाह,
पक्षान्तरे चादि-शब्दार्थम् एवाभिव्यञ्जयति, उपस्थायेति \। वृद्धान्
कुल-वृद्धान् विप्रांश् च, च-काराच्-छ्री-शालग्राम-शिलादीश्चाभ्यर्च्य,
देवादीनां यथाक्रमं तर्पणे वृद्धादीनां चाभ्यच्चने श्रैष्ठ्यम्, आत्मा
धृति-बुद्धिर् वा, तद्-वान्, तद्-विधौ सावधानः सन्न् इत्य् अर्थः
\।\।७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** क्रिया-कलापम्
एवाह---पक्षान्तरे चादि-शब्दार्थम् एवाभिव्यञ्जयति-उपस्थायेति त्रिकेण
\। कला विभूतीः श्री-त्रिविक्रमादि-प्रतिमाश् च वृद्धान् कुल-वृद्धान्
विप्रांश् च आत्मा धृतिर् बुद्धिर् वा तद्-वान् तत्-तद्-विधौ सावधानस् सन्न्
इत्य् अर्थः \।\।७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथेत्य् आदि \।
ब्राह्म्य-मुहूर्तोथानाद् आत्म-ध्यानानन्तरम् अम्भसिकासारादौ, न
तूद्धृतेनाम्भसाप्लतो ब्रह्म निज-नाम जजाप \। मनुष्य-पदवीम्
अनुवर्तमान इत्य् अस्यायं प्रपं च \। एवं सम्ध्योपगमादाव् अपि
सच्चिदानन्द-घन-विग्रहस्य तस्यान्य-विग्रहवन्-मैत्रादि-कर्म नास्त्य्
एवेति दर्शयितुम् आह्निकानुवर्णनम् \। तत्र च ब्राह्म्य-मुहूर्तोत्थानम्
आरभ्य स्नान-सन्ध्यादि-वर्णन-पर्यन्तम् तस्यानुक्तत्वात् \।\।७\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मवान् धैर्य-युक्तः
\।\।७\।\।

**\॥।**

**\।\। १०.७०.८ \।\।**

**धेनूनां रुक्म-शृङ्गीनां साध्वीनां मौक्तिक-स्रजाम् \।**

**पयस्विनीनां गृष्टीनां स-वत्सानां सु-वाससाम् \।\।**

**श्रीधर-स्वामी (भावार्थ-दीपिका) :** गृष्टीनां प्रथम-प्रसूतानाम्
\।\।८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मृष्टीनां सकृत्-प्रसूतानाम्
\। साध्वीनां पाद-बन्धनादि-क्रियान् अपेक्षाणाम् \।\।८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** साध्वीनां रूप-गुणादिभिः
\।\। ८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** साध्वीनां
गुण-रूप-लक्षणादिभिर् उत्तमानां तेनैवादौ स्वर्ण-कुण्डलादिभिः
अलङ्कृतेभ्यः प्रतिगृहं बद्ध-दानात् तु एक-विंशति-कोटयः
सप्त-लक्षाणि सप्त-पञ्चाशत्-सहस्राणि वा सप्तत्य् अधिकानि \[ २१०७५७०७२
\] दिने-दिने इत्य् अत्रैव वीप्सया नित्य-कर्मत्वे लब्धे बद्धम् इत्य् अत्र
पुनर् वीप्सातिदार्ड्याय प्रतिदिनम् एव बद्धस्य बहुत्व-बोधनाय वा
बद्धम् इत्य् अत्र दकार-संयोगितया बद्दम् इत्य् एव श्रौतेषु प्रसिद्धम्
\।\। ८-९ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गृष्टीनां
प्रथम-प्रसूतानां गवां दिने-दिने प्रतिदिनं बद्धं चतुरशीत्य्
अधिकानि त्रयोदश-सहस्राणि ददौ यद् उक्तं बद्धं चतुरशीत्य्
अग्र-सहस्राणि त्रयोदश इति बद्धं बद्धम् एकम् एकं बद्धम् इत्य्
अर्थः \।\। ८-९ \।\।

**\॥।**

**\।\। १०.७०.९ \।\।**

**ददौ रूप्य-खुराग्राणां क्षौमाजिन-तिलैः सह \।**

**अलङ्कृतेभ्यो विप्रेभ्यो बद्वं बद्वं दिने दिने \।\।**

**श्रीधर-स्वामी (भावार्थ-दीपिका) :** बद्वम् इति---

> हिरण्येन परीवृतान् कृष्णान् शुक्ल-दतो मृगान् \।
>
> मष्णारे भरतोऽददाच् छतं बद्वानि सप्त च \।\।

इति श्रुत्य्-उक्तानि सप्तोत्तर-शतं बद्वान् एकी-कृत्य पुराणे
चतुर्दश-लक्षत्वेन गणितानि \। यथोक्तं भरतम् एवाधिकृत्य
नवम-स्कन्धे---

> मृगान् शुक्ल-दतः कृष्णान् सुवर्णेन परिष्कृतान् \।
>
> अदात् कर्मणि मष्णारे नियुतानि चतुर्दश \।\। इति \।

ततश् चेयं बद्व-सङ्ख्या श्लोकेन सङ्गृह्यते---

> चतुर्दशानां लक्षाणां सप्ताधिक-शतांशकः \।
>
> बद्वं चतुरशीत्य्-अग्र-सहस्राणि त्रयोदश \।\। इति \।

दिने दिने च प्रतिगृहं चेति \।\।९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अलङ्कृतेभ्यो दानात् प्राक्
स्वयम् एव स्वर्ण-कुण्डलादिभिर् भूषितेभ्यः \। मृगान् गज-विशेषान् \।
ततश् च गणित-शास्त्रानुसारात् \। यद्य् अपि किञ्चिन् न्यून-चतुर्दश-लक्षाणि
सप्तोत्तर-शतबद्वान्येकीकृतानि भवन्ति तथापि किञ्चिन् न्यूनमनन्यवद्
इति न्यायेन तावन्त्य् एवोक्तानि \। चतुर्दश-लक्ष-सप्ताधिक-शतांशकः
बद-सञ्ज्ञः, स च चतुरशीत्य् अधिक-त्रयोदश-सहस्र-सङ्ख्यः १३०८४
\। दिने-दिने प्रत्यहं प्रतिगृहं चेति सर्व-गेहेषु
स्थितत्वान्-मूर्ति-भेदेन भगवतः प्रति-गृहं बद्व-दानात् तु
एक-विंशति-कोटयः सप्त-लक्षाणि पञ्चायुतानि सप्त-सहस्राणि सप्तत्य्
अधिकानि \। दिने-दिने इत्य् अत्र वीप्सया नित्य-कर्मत्वे लब्धे बद्धम् इह
पुनर् वीप्सयाति-दार्ढ्यम् उक्तम् \। बद्वैह द-कार-ध-कार-संयोगितयां
श्रौतेषु बद्धम् इत्य् उक्तम् \। क्षौम-वस्त्रावृतं सोपस्करं
मृग-चर्म-दानम् अपि प्रति-दिनम् अकरोद् इत्य् अर्थः \।

> कृष्णः कृष्णाचलो देवः कृष्णाजिन-परस् तथा \।
>
> त्वत्-स्पृष्ट्या धूत-पापस्य प्रीयतां मे नमो नमः \।\।
>
> त्रयस् त्रिंशत्-सुराणां हि त्वाम् आधारे व्यवस्थितः \।
>
> कृष्णो\ऽसि मूर्तिमान् साक्षात्-कृष्णाजिन नमो\ऽस्तु ते \।\।

इत्य्-आदि-मन्त्राणां तद्-दाने प्रमाणत्वात् \।\।९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : बद्वम्** इति वीप्सादिकं
चरित-कथनेन स्वत एव तद्-दानस्य नित्य-कृत्यत्वे सिद्धे\ऽप्य्
असम्भावनासंशयात् तद्-द्रढयति \।\।९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः),विश्वनाथ-चक्रवर्ती (सारार्थ-दर्शिणी) :** *न
व्याख्यातम्।*

**\॥।**

**\।\। १०.७०.१० \।\।**

**गो-विप्र-देवता-वृद्ध-गुरून् भूतानि सर्वशः \।**

**नमस्कृत्यात्म-सम्भूतीर् मङ्गलानि समस्पृशत् \।\।**

**श्रीधर-स्वामी (भावार्थ-दीपिका) :** आत्म-सम्भूतीः स-विभूतीः \।
मङ्गलानि कपिलादीनि \।\।१०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**

कपिला दधि दूर्वा च हेम शङ्खोक्षतास् तथा \।

> मौक्तिकं मणयो विप्रा आदर्शो वारि वारिजम् \।\।
>
> एतान्यन्यानि द्रव्याणि मङ्गलानि स्पृशेन् नरः \।
>
> पावित्र्यं परमाप्नोति शुभं क्षेमं च विदति \।\। इत्य् आद्य् उक्तेः \।
>
> अनलो गौर् हिरण्यञ् च दूर्वा गोरोचनामृतम् \।
>
> अक्षतं दधि चेत्य् अष्टौ मङ्गलानि प्रचक्षते \।\।

इति नीलकण्ठोपि \। भूतानि स्थावराण्य् अश्वत्थादीनि, जङ्गमानां
गवादीनाम् उक्तत्वात् \। देवताः श्री-शालग्रामादि-रूपाः \। नमस्कृत्य
प्रत्येकं साक्षाद् एव \। किं वा, गोभ्यो नमो विप्रेभ्यो नम इत्य् अभिवाद्य
\।\।१०-११\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** देवताः
श्री-शालग्रामादि-रूपा, नमस्कृत्य प्रत्येकं साक्षाद् एव, किं च, गोभ्यो
नमः, विप्रेभ्यो नमः इत्य् एवम् अभिवाद्य, यतश् चात्म-संभूतीस्त् एषां
सम्मानन-प्रवर्तनार्थम् इति भावः \। यद् वा, आत्म-विभूतीर् अपि सम्यक्
श्री-हस्तेन स्वयम् एव भवत्यास्पृशत् \।\।१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गाः वन्दनार्थम् आनीता विप्रान्
आशीर्वादार्थम् आगतान् गुरून् श्री-वसुदेवादीन्
निकट-गुप्तवर्त्म-लब्ध-निज-निज-गृहस्थितान् सर्व-भूतानि मनसि
भावितानि अभिवाद्य यतः आत्म-सम्भूतीः तेषां सम्मानन-प्रवर्त्तनाम्
इति भाषः \। यद् वा, आत्म-विभूतीर् अपि नर-लीला-कौतुकेनैवेति-भावः
\।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मङ्गलानि कपिलादीनि
\।\।१०-११\।\।

**\॥।**

**\।\। १०.७०.११ \।\।**

**आत्मानं भूषयाम् आस नर-लोक-विभूषणम् \।**

**वासोभिर् भूषणैः स्वीयैर् दिव्य-स्रग्-अनुलेपनैः \।\।**

**श्रीधर-स्वामी (भावार्थ-दीपिका) :** नर-लोकस्य विभूषण-रूपम्
आत्मानम् \। स्वीयैः पीताम्बर-कौस्तुभादिभिः \।\।११\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नर-लोकस्य
विशिष्ट-भूषण-रूपम् अपि, यद् वा, नरान् मनुष्यान्, अहो किं वक्तव्यम्,
तान् इति लोकान् सर्वान् जीवान् चतुर्दश-भुवनानि वा विशेषेण भूषयतीति
तथा तम्, दिव्य-शब्देन वन-माला-पीत-वर्णानुलेपनानीति तथा तेन
तद्-योग्यताञ् च बोधयति \। यद् वा, स्वीयैर् इत्य् अस्यात्राप्य् अन्वयः \।
दिव्येति स्वरूप-मात्र-निर्देशः \।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नर-लोकस्य जीव-लोकस्य
विशिष्ट-भूषण-रूपम् अपि वासोभिर् इति बहुत्वं राज-वेषत्वात् स्वीयैर्
आत्मीयत्वेन नित्य-प्रसिद्धस् तैस् तैर् इति विष्वेव योज्यं दिव्य-शब्देन
वन-मालादीनाम् अम्लायित्वं बोधयित्वा तद् एव कैमुत्येन साधयति
\।\।११\।\।

------------------------------------------------------------------------------------------------------------------

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.१२ \।\।**

**अवेक्ष्याज्यं तथादर्शं गो-वृष-द्विज-देवताः \।**

**कामांश् च सर्व-वर्णानां पौरान्तः-पुर-चारिणाम् \।\।**

**श्रीधर-स्वामी (भावार्थ-दीपिका) :** कामान् अभिलषितान् अर्हान्
\।\।१२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अवेक्ष्याज्यम् इत्य् अनेन
नित्यं छाया-पात्र-दानम् उक्तम् \।\।१२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथेति समुच्चये,
गो-वृषः---गोषु स्थितो\ऽशिक्षितो वृषः, उत्तम-वलीवर्दो वा \। द्विजो
विप्रः, देवता निजेष्ट-देव-मूर्त्तिः, ताश् च अवेक्ष्य प्राग् अभ्यर्चनादौ
तेषां दर्शने सिद्धे\ऽपि पुनर् अवेक्षणं यात्रामङ्गलार्थम्, पौराणाम्
अन्तःपुरचारिणाञ् च वामनादि-भृत्यानां प्रकर्षेण तत्-तद्-गृहादौ
प्रस्थापनादिना दापयित्वा दातुम् आज्ञाप्य प्रकर्षेण तोषयित्वा
प्रत्यनन्दत, तेषां सन्तोषणेन स्वयम् अधिकं प्रीतो\ऽभूत्, यद् वा,
अन्त-भूति-ण्यन्तकारितं प्रत्येकम् अनन्दयद् इत्य् अर्थः \।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भवेक्ष्येति सार्द्धकम् \।
गोवृषः गोषु स्थितो\ऽशिक्षितो वृषः गो-श्रेष्ठो वा द्विजो विप्रः देवता
निजेष्ट-देवता-मूर्तिः ताश्चावेक्ष्य प्राग् अभ्यर्चनादौ वेषां दर्शने
सिद्धेपि पुनर् अवेक्षणं यतो मङ्गलार्थ प्रकर्षेण दातुम् आज्ञाप्य
प्रत्यनन्दत् तेषां सन्तोषणेन स्वयम् अधिकं प्रीतो\ऽभूत् \।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रकृतीर् मन्त्रिणः
\।\।१२\।\।

**\॥।**

**\।\। १०.७०.१३ \।\।**

**संविभज्याग्रतो विप्रान् स्रक्-ताम्बूलानुलेपनैः \।**

**सुहृदः प्रकृतीर् दारान् उपायुङ्क्त ततः स्वयम् \।\।**

**श्रीधर-स्वामी (भावार्थ-दीपिका) :** विप्रादीन् स्राग्-आदिभिः
संविभज्य \। तेभ्यस् तानि दत्त्वेत्य् अर्थः \। उपायुङ्क्त भोगार्थम्
अग्रहीत् \।\।१३-१४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेभ्यो विप्रादिभ्यः \।
तानि स्रग् आदीनि \। इत्य् अर्थ इति---पूर्वं ब्राह्मणेभ्यो दत्त्वान्येभ्यो
भोग्यं वस्तु देयम् क्षेत्रज्ञं ब्राह्मणाननु इति नारदोक्तर् इति भावः \।
गृहस्थस्य शेष-भोजित्व-विधेः \।\।१३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी),जीव-गोस्वामी
(लघु-वैष्णव-तोषणी) :** ततः पश्चाद् इति गृहस्थस्य शेष-भोजित्वात्
\।\।१३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सम्विभज्य भागशो
दत्त्वा विप्रान् विप्रेभ्यः स्रग् आदिभिः स्रग् आदीन् उपायुङ्क्त भोगाथं
जग्राह \।\।१३-१४\।\।

**\॥।**

**\।\। १०.७०.१४ \।\।**

**तावत् सूत उपानीय स्यन्दनं परमाद्भुतम् \।**

**सुग्रीवाद्यैर् हयैर् युक्तं प्रणम्यावस्थितोऽग्रतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो विभागानन्तरम् \।
तावत्-तद् आग्रतो\ऽवस्थितो\ऽभूद् इत्य् अन्वयः \।\।१४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ
गुरु-विप्रादि-विसर्जनानन्तरं चरितम् आह---तावद् इति \। अग्रत इति
तत्-तद् अन्तःपुर-निष्क्रमण-मार्गाणाम्
एकता-प्राप्ति-पदाग्र-भागस्थ-महा-गोपुराग्र-भाग इत्य् अर्थः
\।\।१४\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उप उपायनवत् समीपे
वानीय, परमाद्भुतम् अप्राकृतत्वादिना लोकातीतम् \। किं वा,
रूप-गुणादिनात्य् अनिर्वचनीयम् इत्य् अर्थः \। आद्य शब्दात्
शैव्य-मेघ-पुष्प बलाहकाः, प्रणम्य भगवन्तम्, अग्रतस् तस्यैव
\।\।१४\।\।

------------------------------------------------------------------------------------------------------------------

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.१५ \।\।**

**गृहीत्वा पाणिना पाणी सारथेस् तम् अथारुहत् \।**

**सात्यक्य्-उद्धव-संयुक्तः पूर्वाद्रिम् इव भास्करः \।\।**

**श्रीधर-स्वामी (भावार्थ-दीपिका) :** पाणी कृतेञ्जलौ गृहीत्वा
\।\।१५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथातः \। तं रथम् \।
पूर्वाद्रिम् उदयाचलम् \। एतद्-दृष्टान्तेन रथस्य बृहत्त्वत्वरत्वादिकं
श्री-भगवतः स्वतो भूषणादिकान्त्या च तेजोमत्त्वं सूचितम् \।\।१५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ मङ्गले, सात्यक्य्
उद्धवाभ्यां संयुक्त इति प्रेष्ठ-सेवकत्वेन ताभ्यां पार्श्वद्वये
छत्र-चामरादि-ग्रहणात् \। पूर्वादिम् इवेति दृष्टान्तेन रथस्य
बृहत्तरत्वादिकं यथा श्री-भगवतः स्वतो भूषणादिना च
महा-तेजस्वितादिकं तथा तेनैव रथस्य शोभाभर-जननादिकञ् च
सूचितम् \।\।१५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पूर्वाद्रिम् इवेति दृष्टान्तेन
रथस्य बृहत्तरत्वादिकं तथा श्री-भगवतः स्वतो भूषणादिना च
महा-तेजस्वित्वादिकं तथा तेनैव रथस्य शोभाभर-जननादिकञ् च
सूचितम् \।\।१५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पाणी अञ्जली-भूतौ
दक्षिणेन पाणिना गृहीत्वा \।\।१५\।\।

**\॥।**

**\।\। १०.७०.१६ \।\।**

**ईक्षितोऽन्तः-पुर-स्त्रीणां स-व्रीड-प्रेम-वीक्षितैः \।**

**कृच्छ्राद् विसृष्टो निरगाज् जात-हासो हरन् मनः \।\।**

**श्रीधर-स्वामी (भावार्थ-दीपिका) :** स-व्रीड-प्रेम-वीक्षितैर् ईक्षितः
क्षणं स्थितस् ताभिर् एव वीक्षितैः कृच्छ्राद् विसृष्टो निरगाद् इति
\।\।१६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्री-कृष्णः प्रथमम्
ईक्षितो\ऽर्थात्-सात्यक्यादिभिः, कीदृश ईक्षितः अन्तःपुर-स्त्रीणां
सव्रीड-प्रेम-वीक्षितैस् तद्-विरह-तापं कथं सहामह इति
वैयाग्र्य-व्यञ्जकैर् बद्ध इति शेषः \। ततश् च भो अधीरा
एतन्-मात्र-विरहेण विह्वली-भवथ \। अयम् अहम् अधुनैव भोक्तुम्
एष्यामीत्याश्वास व्यञ्जको हासो जातो यस्य सः \। ततश् च मन्ये
तादृश-हासेनैव मनोहरन् कृच्छाद् एव विसृष्टस् तत्-प्रेमावलोक-बन्धाद्
विमुक्तः सन्निर् अगाद् इति विश्वनाथः \। ताभिर् अन्तःपुर-स्तीभिः \।
निरगान्-निःससारेत्य् अर्थः \।\।१६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** जात-हास इति सदा
सुप्रसन्न-चित्ततया स्मितोदयात् \। किं वा, तासां विरहार्ति-लाघवार्थं
हासेन रसान्तरापादनात, अत-व तासां मने हरन्, अन्यत् तैर् व्याख्यातम्
\। यद् वा, विसृष्टः शुभं विजयस्वेति प्रस्थापिता सन् \।\।१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ पुनस् तद्-रथारोहात्
पूर्वं वृत्तं दर्शयति---तत्र च पूर्व-सूचित-सर्व-बहिर्
जनता-निष्क्रमणानन्तरम् एकान्तताम् आगते तस्मिन् नित्य-कृत्यम्
अङ्गलास्पदे सर्व-मध्यमान्तःपुर बहिः-स्थित-कक्ष्या-विशेषे
प्रस्थान-मङ्गल-द्रव्य-सङ्गततया सङ्गतानां तद् अङ्गनानां
प्रेमपरिपाटी वर्णयति प्रथममन्तः-पुर-स्त्रीणां प्रेम-वीक्षितैर्
ईक्षितः विषयीकृता चलितुम् उद्यतोपिक्षणं स्थगिप्त इत्य् अर्थः \।
पश्चात्-कृच्छेण किञ्चित् दृष्टि-नमनादिना विसृष्टः प्रस्थाने\ऽनुमत इत्य्
अर्थः \। जात-हास इति तत्-पश्चाच् च अहो प्रेमावृतविवेके कथं वृथा
दूयसे मध्याह्न एव भोजनाद्य् अर्थम् आगच्छानीति सूचकेन हासेन तासां
सान्त्वनेच्छया व्यञ्जित-हास इत्य् अर्थः \।\।१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्णः प्रथमम् ईक्षितः
अर्थात् सात्यक्य्-उद्धवादिभिः \। कीदृशः ईक्षितः ? अन्तः-पुर-स्त्रीणां
स-व्रीड-प्रेम-वीक्षितैस् त्वद्-विरह-तापम् इमं कथं सहामहे इति
वैयाग्र्य-व्यञ्जकैर् बद्ध इति शेषः \। ततश् च भो अधीरा
एतन्-मात्र-विरहेणैव विह्वली-भवथ ? अयम् अर्हम् अधुनैव भोक्तुम्
एष्यामीत्य् आश्वास-व्यञ्जको हासो जातो यस्य सः \। ततश् च मन्ये
तादृश-हासेनैव मनो हरन् कृच्छ्राद् एव विसृष्टः
तत्-प्रेमावलोक-बद्धाद् अविमुक्तः सन् विरगात् \।\।१६\।\।

**\॥।**

**\।\। १०.७०.१७ \।\।**

**सुधर्माख्यां सभां सर्वैर् वृष्णिभिः परिवारितः \।**

**प्राविशद् यन्-निविष्टानां न सन्त्य् अङ्ग षड् ऊर्मयः \।\।**

**श्रीधर-स्वामी (भावार्थ-दीपिका) :** एवं सर्व-गृहेभ्यः पृथक्
पृथङ् निर्गत्यानन्तरम् एक एव सन् सुधर्मां प्राविशत् \। यन् निविष्टानां
यत्र प्रविष्टानाम् \।\।१७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्थम् एकैकान्
मन्दिरादेकैकेन प्रकाशेन बहिर्भूय तत्-तत्-पुरस्थैस्
तत्-तत्-प्रतिवेशिभिश् च जनैर् एव लक्षितो न त्व् अन्यैः पृथक् पृथक्
प्रतोल्यां सुधर्मा-सभागोपुरवर्त्म-पर्यन्तम् आगत्य तत्र पुनर्
एकीभूय सुधर्मा तु पुनर् एकेनैव प्रकाशेन प्रविशति स्मेत्य्
आह---सुधर्माख्याम् इति \। हे अङ्ग प्रियतम \। न सन्ति न बाधन्ते
\।\।१७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सर्वैर् इति सभाया
उत्थायाभिगतः \। किं वा, सद्यः स्व-स्व-गृहाद् आगतैः, ततश् च
श्री-भगवतैव सह सर्वेषां सभा-प्रवेशो न च कस्यापि तस्मात् प्राग्
इति बोधयति \। प्रकर्षेण गीतवाद्यादिना अविशत् सुधर्माख्याम् इति
सूचितम् \। दिव्यत्वं दर्शयति-यद् इति \। शोक-मोहौ जरामृत्यु
क्षुत्पिपासे षडूर्मयः, अङ्ग ! हे राजन् \।\।१७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सर्वर् इति \। श्री-भगवद्
आगमनं विना स्वयं सभाम् अप्रविष्टचरैर् इति ज्ञेयं प्रकर्षण
गीत-वाद्यादिना\ऽविशत् सुधर्माख्याम् इति सूचितं स्वर्गस्थत्वेपि
ततन्-महिम-युक्तत्वं किम् उत श्री-कृष्ण-पुरस्थत्व इत्य् आह---यद् इति
\।\।१७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इत्थम्
एकैकस्मान्-मन्दिरादेकैकेन प्रकाशेन बहिर्भूय तत्-तत्-पुरस्थैस्
तत्-तत्-प्रतिवेशिभिश् च जनैर् एव लक्षितो नत्व् अन्यैः पृथक् पृथक्
प्रतोल्यां सुधर्मा सभा गोपुर-वर्त्म-पर्यन्तम् आगत्य तत्र पुनर्
एकीभूय सुध्स्र्मा सभान्त्वेकेनैव प्रकाशेन प्रविशति स्मेत्य् आह
सुधर्माख्याम् इति \। परिवारितः वृतः \।\।१७\।\।

**\॥।**

**\।\। १०.७०.१८ \।\।**

**तत्रोपविष्टः परमासने विभुर्**

**बभौ स्व-भासा ककुभोऽवभासयन् \।**

**वृतो नृ-सिंहैर् यदुभिर् यदूत्तमो**

**यथोडु-राजो दिवि तारका-गणैः \।\।**

**श्रीधर-स्वामी (भावार्थ-दीपिका) :** नृ-सिंहैर् नृषु श्रेष्ठैः
\।\।१८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र सुधर्मायाम् \।\।
१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र तस्यां यत्
परमासनं सर्व-श्रेष्ठतरासनं तस्मिन् विभुः
सर्व-शोभादि-परिपूर्णं, अतः स्वकीययैव भासा कान्त्या अव व्याप्त्या
भासयन्न् अपि यदुभिर् वृतो वभौ अशोभत, यतो नृसिंहैस्
तद्-भक्ति-विशेषेण सर्व-लोक-श्रेष्ठतां प्राप्ता \। किं वा,
महा-विक्रमादिना परमात्मीयत्वेन च श्री-नरसिंह-देव-तुल्यैः,
भक्त-वत्सलस्य भक्त-साहित्येनैव शोभाधिक्य-सम्पत्तेर् इति भावः
\। तत्रैव हेतुः---यदुत्तम इति,
भक्त-वात्सल्यावशेष-गुण-प्रकटनार्थम् एव यदुकुले
श्रेष्टतयावतीर्णत्वाद् इति भाव \। स्वतः सर्व-शोभावतः, तत्रैव
हेतुः---यदुत्तम इति \। स्थान विशेष स्वजनैर् वृतस्यैव, स्वतः
शोभाभरोदये दृष्टान्तः---यथेति \।\।१८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र तस्मिन् यत्-परमासनं
सर्व-श्रेष्ठतमासनं तस्मिन् यथा दत्त-सारूप्यादाव् अपि स्वगणे तस्य
रूपादि-परमत्वेन भासते तद्वत्-परमतया विहितेष्व् अप्य् उग्रसेनाद्य्
आसनेषु तस्यासनं परमतया भासत इति भावः \। तत्र च विभुः
परः सहस्रान्तः सद्ममय-महा-सद्म-रूपायां नाना-सभामय्यां तस्यां
सुधर्मायां सर्वस्याम् एव भासमान इत्य् अर्थः \। अतः स्वीययेव भासा
कान्त्या अव समन्तात् भासयन् तथापि यदुभिर् वृतो बभौ यतो नृसिंहैस्
तदीय-निज-परिकरत्वेन सर्व-पुरुष-श्रेष्तया तादृशैर् एवेत्य् अर्थः
यताः सोपि यदूत्तमः तज्-जातीय-श्रेष्ठतयैव विभुत्वं प्रकाशयन् इत्य्
अर्थः \। तथैव दृष्टान्तः यथेति \।\।१८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नृसिंहै नृषु श्रेष्ठैः
\।\। १८\।\।

**\॥।**

**\।\। १०.७०.१९ \।\।**

**तत्रोपमन्त्रिणो राजन् नाना-हास्य-रसैर् विभुम् \।**

**उपतस् थुर् नटाचार्या नर्तक्यस् ताण्डवैः पृथक् \।\।**

**श्रीधर-स्वामी (भावार्थ-दीपिका) :** उपमन्त्रिणः परिहासकाः \।
पृथक् पृथक् स्व-स्व-समुदायैः \।\।१९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** राजन्न् इति राजसभायाम्
एतत्-संभवत्य् एवेति भावः \। तत्र सभायाम् \।\।१९-२०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विभुं
सव-रस-परिपूर्णम्, हे राजन् इति कौतुकात्, यद् वा, राजन्तः कमनीया
ये नाना-विधा हास्य-रसास् तैः, ताण्डवैनृ नृत्य-रुप-तस्थुर् असेवन्त
\। तद् एवोक्तपोषण्यायेनाह---मृदङ्गेत्य् आदिना जगुर् इत्य् अन्तेन \। यद् वा,
ताण्डवैर् अभिनयैर् नटाचार्या उपतस् थुः, नर्तक्यश् च
मृदङ्गादि-स्वनैर् नृतुर् जगुष् च, मुरजो मृदङ्ग-भेदः \।\।१९-२०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विभुं सर्व-रस-परिपूर्णं
हे राजन् इति कौतुकात् ताण्डवैः नृत्यैः उपतस् थुः असेवन्त \।\।१९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपमन्त्रिणः परिहासकाः
नटाचार्याश् च ऐन्द्र-जालिकाद्याः पृथक् स्व-स्व-समुदायैः \।\।१९\।\।

**\॥।**

**\।\। १०.७०.२० \।\।**

**मृदङ्ग-वीणा-मुरज-वेणु-ताल-दर-स्वनैः \।**

**ननृतुर् जगुस् तुष्टुवुश् च सूत-मागध-वन्दिनः \।\।**

**श्रीधर-स्वामी (भावार्थ-दीपिका) : मृदङ्गादयः** प्रसिद्धाः \।
**दरः** शङ्खः \। **सूतादयस् तुष्टुवुः** \।\। २० \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सूतादीनां नर्तन-गाने
पूर्वतो विलक्षणे ज्ञेये \।\। २० \।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ते ते तत्र **ननृतुर्
जगुश्** च \। **सूताद्यास् तुष्टुवुर्** एव \।\। २० \।\।

**\॥।**

**\।\। १०.७०.२१ \।\।**

**तत्राहुर् ब्राह्मणाः केचिद् आसीना ब्रह्म-वादिनः \।**

**पूर्वेषां पुण्य-यशसां राज्ञां चाकथयन् कथाः \।\।**

**श्रीधर-स्वामी (भावार्थ-दीपिका) :** ब्राह्मणा ब्रह्म वेदम् आहुर्
मन्त्रान् व्याचक्षतेत्य् अर्थः \। वादिनो वादन-चतुराः \।\। २१-२३ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गानोत्तरं कः प्रसङ्गस्
तत्राह---तत्राहुर् इति \। इत्य् अर्थ इति \। वेद-व्याख्यानम् अकुर्वन्न् इत्य्
अर्थः \। वादिनो वदन-चतुराः \। केचिद् इति तद्-वैरल्यम् आह---आसीना
इत्य् अनेन वेदेतिहास-पुराण-वक्तणाम् ईश्वरे\ऽप्य् आगते नोत्थानं कार्यम्
इति ध्वनितम्, तच् च ब्राह्मणा इत्य् उक्तेर् ब्राह्मणस्यैवेति सूचितम् अत
एव सूतस्य बलदेवेनानुत्थाने वधः कृत इत्य् अग्रे स्फुटी-भविष्यति \।
इत्य् अभिप्रेत्यैव संहितायाम्---

> व्यासासनोपविष्टस् तु विप्रो व्यासो न संशयः \।
>
> गुरु-विप्र-नरैश् चापि वृद्धैः पितृ-पितामहैः \।\।
>
> पूजनीयः प्रयत्नेन तथा धर्मो न हीयते \।
>
> नो नमेन्न् आशिवं चोद्यान् नाभ्युत्थानं तद्-आसनात् \।
>
> कुर्वीत च महा-प्राज्ञः सर्व-पूज्यस् तदा हि साः \। इत्य् उक्तम् \।

पुण्य-यशसां नलादीनाम् \।\।२१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वादिनो
वेद-व्याख्या-निपुणाः \। किं वा, वादपरा इति वेदार्थाभिज्ञतोक्ता, कथा
अकथयन् इतिहास-पुराण-वाचनादिना \।\।२१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ब्राह्मणाः वेदार्थाभिज्ञाः
कथाश् च कथयन् इतिहास-पुराण-वचनादिना \।\।२१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.२२ \।\।**

**तत्रैकः पुरुषो राजन्न् आगतोऽपूर्व-दर्शनः \।**

**विज्ञापितो भगवते प्रतीहारैः प्रवेशितः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** कथावसरे \।
**अपूर्व-दर्शनो**\ऽदृष्ट-पूर्वः \।\।२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् उपलक्षणतया
पौर्वाह्निक-चरितम् उक्त्वा कदाचित् तादृश-समय एव कश्चिद् राज-दूत
आगत इति प्रसङ्ग-साजात्याद् आह---**तत्र** इति \।
**अपूर्व-दर्शनो**\ऽदृष्ट-पूर्वः \। हे **राजन्** इति प्रसङ्गान्तरेण
रस-विशेषात [यहा]{।मर्क्}, राज्ञाम् आप्त-दूतत्वादिना राजमानः \। यद्
वा, अकार-प्रश्लेषेण अराजन्न् इति स्वामिनां तेषां महा-दुःखेन म्लायमान
इत्य् अर्थः \। भगवते विज्ञापितः इति सर्वेश्वर्य-प्रकटनेन तस्मिन्
द्वार-पालानां तादृश-व्यवहारो युक्त एवेति भावः \। यद् वा, भगवते
सर्वज्ञायापि विज्ञापितः सन्, यद् वा, पश्चात्-तद् आज्ञया प्रवेशितश् च
\।\।२२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अपूर्व-दर्शनः** अदृष्ट-पूर्वः
**प्रतीहारैर्** इत्य् अस्य उभयत्रान्वयः \।\।२२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.२३ \।\।**

**स नमस्कृत्य कृष्णाय परेशाय कृताञ्जलिः \।**

**राज्ञाम् आवेदयद् दुःखं जरासन्ध-निरोध-जम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सो\ऽपूर्व-पुरुषः \। ते
राजानः \।\।२३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णाय
सर्व-सुखप्रदाय, यतः परेशाय साक्षात्-परमेश्वराय, यद् वा, कृष्णाय
साक्षाद्-भगवते, अतः परेशाय सर्व-शक्तिमते, अत एवावेदयत्,
निभृतं राजभिर् विलिख्य दत्तया विज्ञप्ति-पत्रिकया \।\।२३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** परेशायेति \। दूतस्य
तादृश-स्फूर्त्ति-द्योतकं कृष्णाय राज्ञां दुःखम् आवेदयत् अर्थात् तम् एव
नमस्कृत्य दुःखम् इति दुःखोत्तरं वचनम् इत्य् अर्थः \।\।२३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.२४ \।\।**

**ये च दिग्-विजये तस्य सन्नतिं न ययुर् नृपाः \।**

**प्रसह्य रुद्धास् तेनासन्न् अयुते द्वे गिरिव्रजे \।\।**

**श्रीधर-स्वामी (भावार्थ-दीपिका) :** गिरि-व्रजे तत् संज्ञके दुर्गे
रुद्धा आसन् \। तेषां च दुःखम् आवेदयद् इत्य् अन्वयः \।\।२४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य जरासन्धस्य \। ये
राजानः ते \। तेन जरासन्धेन \। द्वे अयुते विंशति-सहस्राणि \।
साष्टशतानि द्वे अयुते चेत्य् अपि ज्ञेयम् \। शतान्यष्टाव् इति वक्ष्यमाणत्वात्
\। रोधन-प्रयोजनं चोक्तं सभा-पर्वणि युधिष्ठिरं प्रति
श्री-कृष्णेन \।

> स हि राजा जरासन्धो यियक्षुर् वसुधाधिपैः \।
>
> महा-देवं महात्मानम् उमापतिम् अरिदम् \।\।

इति प्रथम-स्कन्धे\ऽपि राजानं प्रति द्वारकातः समागतेनार्जुनेनाप्य्
उक्तम् तेनाहृताः प्रमथनाथमखाय भूपाः इति
लक्ष-सङ्ख्य-राज-बलिभिर् महा-देव-यजने तस्य कामनेति कथा
भारतादि-प्रसिद्धास्तीति \।\।२४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सन्नतिम् अत्यन्त-नम्रताम्
ते तेन जरासन्धेन रुद्धा आसन्\। अन्यत् तैर् व्याख्यातम् \। तत्र च ये
सन्नतिं न ययुस् तेन हेतुना, ये जरासन्ध-निरुदा आसन्न् इति, अथवा के
ते राजान इत्य् अपेक्षायाम् आह---ये चेति \। अर्थः स एव \। रोधने
प्रयोजनं चोक्तं सभा-पर्वणि श्री-युधिष्ठिरं प्रति
श्री-भगवतैव---

> स हि राषा जरासन्धो यियक्षुर् वसुधाधिपः \।

महा-देवं महात्मानम् उमापतिम् अरिन्दम \।\। इति \।\।२४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** के ते राजानः ! इत्य् अपेक्षायाम्
आह---येचेति \। तस्य जरासन्धयस्य सन्नतिं तस्मिन्न् अत्थ्यन्तनम्रतां
ये न ययुः ये च येन हेतुना तेन जरासन्धेन रुद्राश् चासन्
रोधन-प्रयोजनश्वोक्तं सभा-पर्वणि युधिष्ठिरं प्रति
श्री-भगवतैव---

> स हि राषा जरासन्धो यियक्षुर् वसुधाधिपः \।
>
> महा-देवं महात्मानम् उमापतिम् अरिन्दम \।\। इति \।\।२४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जरासन्ध-निरोध एव
कथम् इत्यमेपेक्षायाम् आह---ये चेति \। सन्नतिं कर-दानादिना नम्रत्वेन
तदीयत्व-स्वीकारं ते प्रसह्य बलात् गिरि-व्रज-सञ्ज्ञके दुर्गे तेन
जरासन्धेन कदा आसन् कियन्तस्ते इत्य् अपेक्षायाम् आह द्वे अयुते
विंशति-सहस्राणि अत्र लक्ष-सङ्ख्य-राजबलिभिः महा-भैरवस्य
यजने तस्य कामना इति कथा भारतादिषु प्रसिदा \।\।२४\।\।

**\॥।**

**\।\। १०.७०.२५ \।\।**

**राजान ऊचुः---**

**कृष्ण कृष्णाप्रमेयात्मन् प्रपन्न-भय-भञ्जन \।**

**वयं त्वां शरणं यामो भव-भीताः पृथग्-धियः \।\।**

**श्रीधर-स्वामी (भावार्थ-दीपिका) : कृष्ण कृष्ण** इति षट्-श्लोकी राज्ञां
विज्ञप्तिः, तत्र प्रथमेन शरणाश्रयणं, त्रिभिर् भयानुवादः,
द्वाभ्यं प्रार्थनम् इति \।\। २५ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** षण्णां श्लोकानां समाहारः
*षट्-च्छ्लोकी* \। *विज्ञप्तिः* प्रार्थना \। तत्र षट्सु \।\। २५ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-भगवद्-आज्ञया
मुद्राम् उन्मुच्य पत्रिकां दूतो वाचयति---**कृष्ण**- इति \। हे
साक्षात्-परमेश्वर ! वीप्सा दैन्यात् \। अत एव **अप्रमेयात्मन्** !
दुर्वितर्क्य-तत्त्व ! किं च, **प्रपन्न**- इति \। अतस् **त्वाम्** एव
**शरणं यामः** \। किम्-अर्थम् ? **भवात्** संसार-दुखाद् **भीताः**,
भव-भयात् त्राणार्थम् इत्य् अर्थः \। तद् अपि कुतः ? **पृथग्-धियः**,
तत्त्वतो जीवानाम् ऐक्ये\ऽपि शत्रु-मित्रत्वादिना भेद-दर्शिनः \। किं वा,
अंशत्वेनात्मनस् त्वद्-अधीनत्वे\ऽपि स्वतन्त्र-बुद्धयः \। यद् वा,
त्वत्तः पृथग् अबुधयः, त्वद्-भक्ति-रहिता इत्य् अर्थः \।\। २५ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं तेषां वचनं ?
तत्राह---**कृष्ण** इति षड्भिः \। **कृष्ण** हे स्वयं भगवन् !
वीप्सा-दैन्यात् स्वयं भगवत्त्वाद् एव **अप्रमेयात्मन्**
सर्वातीत-वैभव ! एवं सर्वोत्तमत्वेऽपि **प्रपन्न**- इति \। अतस्
**त्वाम्** एव **शरणं यामः** \। किम्-अर्थं ? **भवात्**
संसार-दुःखाद् **भीताः** भव-भयात् त्राणार्थम् इत्य् अर्थः \। तद्
भयं कुतः ? **पृथग्-धियः,** त्वत्तः पृथग्-बुद्धयः
त्वद्-भक्ति-रहितत्वाद् इत्य् अर्थः \।\। २५ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषां विज्ञप्तिम् आह
षड्भिः \। तत्र ते प्रथमं **शरणम्** आश्रयन्ते, **कृष्ण कृष्ण**
इत्य्-आदेर् द्वित्वम् **अप्रमेयात्मन्न्** इति त्वत्-स्वरूपम् अज्ञात्वापि
**प्रपन्ने** इति प्रपन्न-पालकत्वम् एव ज्ञात्वा **शरणं यामः**
**पृथग्-धियः** तद्-अभक्तौ प्रार्थनां परित्यज्य त्वत्तः
पृथग्-भूते स्वीय-दुःख-त्राणे एव धीः येषां ते \।\। २५ \।\।

**\॥।**

**\।\। १०.७०.२६ \।\।**

**लोको विकर्म-निरतः कुशले प्रमत्तः**

**कर्मण्य् अयं त्वद्-उदिते भवद्-अर्चने स्वे \।**

**यस् तावद् अस्य बलवान् इह जीविताशां**

**सद्यश् छिनत्त्य् अनिमिषाय नमोऽस्तु तस्मै \।\।**

**श्रीधर-स्वामी (भावार्थ-दीपिका) :** पृथग्-दर्शिनो लोकस्य
भव-भयं विवृण्वन्तो नमन्ति---**लोक** इति \। **विकर्म** निषिद्धं
काम्यं च, तस्मिन् **नितरां रतः** \। स्वे **कुशले** धर्मे पञ्चरात्रे
\। सामान्यतश् च गीतासु,

> यत् करोषि यद् अश्नासि यज् जुहोषि ददासि यत् \।
>
> यत् तपस्यसि कौन्तेय तत् कुरुष्व मद्-अर्पणम् \।\। \[गीता ९.२८\] इति
> \।

**प्रमत्तो**ऽनवहितो यावद् अयं लोकस् **तावद्** एव **अस्य** लोकस्य
यः **सद्यो** **जीविताशां छिनत्ति,** **तस्मै** तुभ्यम् **अनिमिषाय**
कालात्मने **नम** इति \।\।२६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *पृथग्-दर्शिनो*
यथार्थ-ज्ञान-शून्याः \। *तस्मिन्* निषिद्धे काम्ये च \।\। २६ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कुशल** इत्य् अनेन स्वे
स्वकीये\ऽपात्य् अनेन चात्मनो हितत्वाद् अवश्य-कृत्यत्वम् उक्तम् \। अकरणे
चेश्वराज्ञातिक्रमान् महापराध एवेत्य् आहुः---**त्वद्-उदित** इति \। तच् च
नायास-साध्यं महा-फल-प्रदं परम-सुखमयं चेत्य्
आहुः---**भवद्-अर्चन** इति भवतां भवतो भवदीयानां चार्चन-रूपे,
तथापि तस्मिन् **प्रमत्तः**, **जीवितस्याशां**
मरणानुसन्धान-निरसनेन **विकर्मणि** प्रवर्तिनीं **कुशले** च
प्रमाद-कारिणी दृढ-वाञ्छा-लताम् \। किं वा, महा-दुष्ट-रोगादिना आशाम्
अपि, किम् उत जीवितम्, न चासौ कथञ्चित् परिहर्तुं शक्येतेत्य्
आहुः---**बलवान्** इति \। आनिमिषायेत्य् अनेन च तस्याप्रमत्तता सूचिता,
तथा चोक्तं श्री-मुचुकुन्देन---त्वम् अप्रमत्तः सहसाभिपद्यसे \[भा।पु
१०.५१.५०\][^१] इति \। अन्यत् तैर् व्याख्यातम् \।

[^१]: पुरा रथैर् हेम-परिष्कृतैश् चरन्

    मतं-गजैर् वा नर-देव-संज्ञितः

    स एव कालेन दुरत्ययेन ते

    कलेवरो विट्-कृमि-भस्म-संज्ञितः


यद् वा, भव-भये भव-रूपस्य कालस्य मुख्य-कारणत्वाद् आदौ
तद्-भीत्या शरणं याम इत्य् आशयेन कालम् एव प्रणमन्ति---**लोक** इति
अस्मद्-आदिः \। अन्यत् समानम् \।\। २६ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् एतावन्तं काल कथं न
भजध्वम् ? कथं वा अधुना जातेतादृश-बुद्धयो जाताः स्थ ?
तत्राहुः---**लोक** इति \। अस्मद्-विध इत्य् अर्थः \। **कुशल** इति
सर्वार्थ-प्रदत्वं सर्वानर्थ-हरत्वं च \। **स्वे** इति
सार्ववर्णिक-स्वधर्मत्वं **त्वद्-उदित** इति
अन्योदित-धर्मान्तरातिक्रमित्वं **भवद्-अर्चन** इति
त्वद्-उदित-धर्मान्तराति-क्रमित्वं च सूचितं यथैवोदितं च---

> सर्व-गुह्यतमं भूयः शृणु मे परंं वचः \।
>
> इष्टो\ऽसि मे दृढम् इति ततो वक्ष्यामि ते हितम् \।\।
>
> मन्-मना भव मद्-भक्तो मद्-याजी मां नमस्कुरु \। \[गीता १८.६४-६५\]
> इत्य्-आदि \।

तथापि तस्मिन् **जीवितस्याशां** शरणानुसन्धान-निरसनेन
विकर्मतयोक्ते तद्-विरुद्ध-कर्मणि प्रवर्तनीं कुशले च
प्रमाद-कारिणीं दृढ-वाञ्छा-लतां न चासौ कथञ्चित् परिहर्तुं
शक्यतेत्य् आहुः---मर्त्यो मृत्यु-व्याल-भीतः पलायन् \[भा।पु। १०.२.२६\]
इत्य्-आदि \।\।२६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भव-भीतत्वं
विवृण्वन्तो नमन्ति---**लोको**\ऽस्मद् विधः **कुशले** कर्मणि
**प्रमत्तः** किं पुण्यकणि, न त्वद् इवे किं
ज्ञान-योग-साधक-शम-दम-यम-नियमादिकणि न **भवद्-अर्चने**
त्वद्-भजने \। **स्व** इति तद् एव लोकस्य वास्तवं स्वं धनम्
भव-दुःख-निवर्तकं त्वत्-प्रेम-सुख-भाग-प्रदायक चेति भावः \।
किन्तु **विकर्मणि** स्त्री-पुत्रादि-वैषयिक-सुख-साधके कर्मणि
**नितरां रतः** \। किं च, तत् सुखम् अपि दुर्भगस्यास्य न
सिद्ध्यतीत्य् आहुः---**यस् तावद्** इति \। **अनिमिषाय** कालाय
त्वच्-छक्ति-रूपाय **नम** इति त्वद्-भक्तस्य तेन तथा करणं
समुचितम् एवेति भावः \।\। २६ \।\।

**\॥।**

**\।\। १०.७०.२७ \।\।**

**लोके भवाञ् जगद्-इनः कलयावतीर्णः**

**सद्-रक्षणाय खल-निग्रहणाय चान्यः \।**

**कश्चित् त्वदीयम् अतियाति निदेशम् ईश**

**किं वा जनः स्व-कृतम् ऋच्छति तन् न विद्मः \।\।**

**श्रीधर-स्वामी (भावार्थ-दीपिका) :** सेयं लोकस्य गतिर् वयं तु
त्वद्-भक्ताः, अतोऽस्माकं कुत एतद् दुःखम् आपन्नम् ? इत्य्
आश्चर्येणाहुः---**लोक** इति \। भो **ईश** ! **जगत इन** ईश्वरः \।
त्वयि **सद्-रक्षणार्थम् अवतीर्णे**ऽपि चेद् अस्माकं दुःखं स्यात्, तर्हि
**किम्** **अन्यः** **कश्चिज्** जरासन्धादिस् त्वद्-आज्ञाम् अपि लङ्घयति ?
किं च, त्वया रक्ष्यमाणोऽपि **जनः** **स्व**-कर्म-जं दुःखं प्राप्नोत्य्
एवेति **न विद्मः** \। न चैतद् उभयम् अपि युक्तम् इति भवः
\।\।२७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अहो त्वद्-भक्तानाम् ईदृशी
गतिर् इत्य् उपालभन्त इवाहुः---*सेयम्* इत्य्-आदिना \। *किम्* अत्र संशये
वितर्के वा \। तद् उभयं त्वद्-आज्ञा-लङ्घनं, त्वद्-रक्ष्यमाणस्य
दुःखं चेत्य् उभयम् \। किं च, लोके भवान् इति **जगदिनः**
साक्षात्-सर्वेश्वर एव **कलया** अंशेन श्री-बलदेवेन **अन्यो**
**निगृह्यमाणः खलः** **किं** कस्माद् अन्यस्मात् कारणाद् इत्य् अर्थः \।
**हे ईश** इति \। जरासन्धादेर् अपि त्वद्-अधीनत्वं तज्-जनस्यापि
कर्माधीनत्वं सूचितम्, तद् वयं **न विद्मः** \। अन्यत् तैः \।

तत्र चेद् अस्माकम् इत्य् अस्य स्थाने जनः स्व-कर्मजम् इति पाठासभ्यः \।
तथा **सद्-रक्षणार्थम्** इत्य् अत्र च-कार-पातश् च ज्ञेयः \।\।२७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : लोके भवान्** इत्य्-आदि \।
**जगदिनो** जगत्-प्रभुः \। **कलया** बलदेवेन \।\।२७-४२\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : जगदिनः** साक्षाज्
जगदीश्वर एव **कलया** अंशेन श्री-बलदेवेन \। किं वा,
सर्व-शोभया निजाशेषैश्वर्येण सह मर्त्य-लोके\ऽ**वतीर्णः** \। यद्
वा, **सद्-रक्षणाय** अर्थम् \। अवतीर्णत्वे हेतुः---**जगदिन** इति \।
अन्यथा जगत्-स्थित्य्-असिद्धिः \। **अन्यो\ऽनिगृह्यमाणः खलः** **किं**
कस्मात् कारणाद् इत्य् अर्थः \। हे **ईश** ! इति \। जरासन्धादेर् अपि
त्वद्-अधीनत्वं त्वज्-जनस्यापि कर्माधीनत्वं सूचितम् \। **तद्** वयं
तद्-द्वय-कारणं **न विद्मः** \। अन्यत् तैर् व्याख्यातम् \।

तत्र **जन** इत्य्-आदिकं तर्हीत्य् अन्तं केनापि मन्द-बुद्धिना अधिकं
कल्पितम् इति \। तथा **सद्-रक्षणाद्य्-अर्थम्** इति लेख्ये
\"द्य"-वर्ण-पातो लेखक-भ्रमाद् इति ज्ञेयम् \। अथवा **निदेशम्**
**अतियाति** \। सतः पीडयति, खलान् अनुगृह्णातीत्य् अर्थः \। हे **ईश**
! इति तच् च परंएशत्वेन तव स्वातन्त्र्यात् त्वद्-इच्छया \। \। किं वा,
**जनः स्व-कृतं** स्व-कर्म-फलं भुङ्क्ते, जरासन्दादेस्
त्वज्-जनस्यापि तादृश-निज-कर्म-भोगावश्यकतयेति **न विद्मः**,
विचारणे नैवावगच्छामः \। **सद्-रक्षणाद्य्-अर्थम् अवतीर्णस्य** साक्षात्
परमेश्वरस्य तत्र तवेच्छया तथा कर्म-निबन्धापेक्षयापि
तत्-तद्-असिद्धेर् इति भावः \।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च, **लोके भवान्** इति
**जगदिनः** साक्षात् सर्वेश्वर एव **कलया** अंशेन श्री-बलदेवेन
**अन्यो निगृह्यमाणः खलः** **किं** कस्माद् अन्यस्मात् कारणाद् इत्य् अर्थः
\। हे **ईश** ! इति \। जरासन्धादेर् अपि त्वद्-अधीनत्वं तज्-जनस्यापि
कर्माधीनत्वं सूचितम्, **तद्** वयं **न विद्मः** \। अन्यत् तैः \।
तत्र चेद् अस्माकम् इत्य् अस्य स्थाने जनः स्व-कर्मजम् इति पाठो\ऽसभ्यः
\। तथा **सद्-रक्षणार्थम्** इत्य् अत्र च-कार-पातश् च ज्ञेयः
\।\।२७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** **लोके भवान्** इत्य्-आदि \।
**जगदिनः** जगत्-प्रभुः \। **कलया** बलदेवेन \।\।२७-४२\।\।

------------------------------------------------------------------------------------------------------------------

लोके भवाञ् जगद्-इनः कलयावतीर्णः सद्-रक्षणाय खल-निग्रहणाय
चान्यः \।

कश्चित् त्वदीयम् अतियाति निदेशम् ईश किं वा जनः स्व-कृतम् ऋच्छति तन्
न विद्मः \।\।

**विश्वनाथ-चक्रवर्ती (सारार्थ-दर्शिणी) :** किं च, साक्षाद् एव त्वां
त्वद्-भक्तांश् च यः कश्चिद् इह द्वेष्टि, स कथं काल-संहृतो न
भवति ? इत्य् अस्माकं महान् विस्मय इत्य् आह---**लोक** इति \।
**जगदिनः** जगदीश्वरः \। कलना कलया कला इति नानार्थ-कोशात् \।
**कलया** कालेन **अवतीर्णः** \। यद् वा, बलदेवेन सह **अन्यः
खलः** **कश्चिज्** जरासनधादिस् त्वदीयं **निदेशम्** **अतिक्राम्यति**
साधून् द्वेष्टि खलान् पालयतीत्य् अर्थः \। तत्र खल-निग्राहके त्वय्य्
अवतीर्णे\ऽपि यत् खला वर्धते, तत् किं स खलः **स्व-कृतम् ऋच्छति**
स्व-प्रारब्ध-कर्म-फलं सुखं भुङ्क्ते, तथा सद्-रक्षके त्वय्य्
अवतीर्णे\ऽपि साधु-जनस् तत्-पीडितो यद् भवति, तत् किं सो\ऽपि
स्व-कर्म-फलं दुःखं भुङ्क्ते इदं **न विद्मः** , निश्चेतुं न
शक्नुमः \। त्वत्तो\ऽपि [कर्म]{।मर्क्}-योगस्य जडस्य प्राबल्यम् अनुचितम्
इति भावः \।\।२७\।\।

**\॥।**

**\।\। १०.७०.२८ \।\।**

**स्वप्नायितं नृप-सुखं पर-तन्त्रम् ईश**

**शश्वद्-भयेन मृतकेन धुरं वहामः \।**

**हित्वा तद् आत्मनि सुखं त्वद् अनीह-लभ्यं**

**क्लिश्यामहेऽतिकृपणास् तव माययेह \।\।**

**श्रीधर-स्वामी (भावार्थ-दीपिका) :** किं दुःखं ? तद्
आहुः---**स्वप्नायितम्** इति \। स्वप्नवज् जातं **नृप-सुखं** नृपोचितं
सुखम् \। यतः **पर-तन्त्रं** विषय-साध्यम् \। किं च, संप्रति
**शश्वद्-भयं** यस्मिन्, तेन **मृतक**-तुल्येन शरीरेण **धुरं**
पुत्र-दारादि-चिन्तां केवलं **वहामः** \। अहो कष्टं नः, ये वयम् इतः
पूर्वम् एव निष्कामाः सन्तस् त्वां नाश्रिता इत्य् आहुः---**हित्वा** इति \। त्वत्
त्वत्तो यद् अनीहैर् निष्कामैर् लभ्यम् आत्मनि स्वतः सिद्धं सुखं तद्
धित्वा क्लिश्याम इति \।\।२८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् *दुःखम्* \। ननु,
राज्य-सुखं तु मरण-लभ्यात् स्वर्ग-सुखाद् अप्य् अधिकम् इति चेद्
आहुः---**स्वप्नायितम्** इति \। *विषय-साध्यम्* अपि नानन्द-जनकम् इत्य्
आह---*किं च* इति \। *इतो* जरासन्ध-बधात् \।\।२८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स्वप्नायितम्** इत्य्
अनित्यत्वं मायिकत्वं चोक्तम्, तेन तत्र सुखाभावः सूचितः \।
तद्-भोग-साधन-देहस्य नित्य-रोगादिना दुःख-प्राप्तिश्
चाह---**शश्वद्** इति \। **भयं** रोगादिजम्, **मृतकेन** इति
मरण-निर्धारात् \। किम् वा, घृणास्पदत्वं तस्योक्तम् \। एवम् उभयथा
जीवने दुःखं बोधितम् \। हे **ईश** ! इति त्वदीया अपि [बाम्]{।मर्क्} इति
भावः \। तत् सुखं यत् त्वत् त्वद्-अनुग्रहाल् लभ्यं
स्व-तत्त्वानुभव-लक्षणम् \। किं वा, त्वद्-ध्यानादि-लक्षणम्, इह
संसारे **क्लिश्यामः**, अतस् तत् बहुधा दुःखम् अनुभवामः, यतस्
तवेश्वरस्य मायया दुर्लङ्घ्यया **अतिकृपणाः** परम-निर्बुद्धयः \।
अन्यत् तैर् व्याख्यातम् \।

यद् वा, **नृप-सुखं** राज्योपभोग-सुखम् एव **धुरं** भारं
**वहामः**, अतस् तद्-अनिर्वचनोऽयम्, **आत्मनि** चित्ते स्व-स्वरूपे वा,
यत्वत्तः सुखं त्वत्-पादाब्ज-प्रेम-लक्षणम्, तद् **धित्वा**, इह
त्वत्-प्राकट्य-भूषिते मर्त्य-लोके\ऽपि, अन्यत् समानम् \। पक्षान्तरे न
केवलं जरासन्धाद् एव, त्वन्-मायया च सदैव दूयामहे \। किं वा,
स्व-दुःखेन जरासन्धं किं दूषयामः, वयं सदात्म-दोषेणैव
महा-दुःखिता इत्य् आहुः--- **स्वप्ना-** इति, अर्थः स एव \।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथाप्य् अद्यापि न वयं तव
मायया सम्यक् त्यक्ता इत्य् आहुः\--**स्वप्ना-** इति \। अन्यत् तैः \। यद् वा,
**तव मायया अतिकृपणाः** अतिशयेन हत-बुद्धयः सन्तः
**क्लिश्यामहे** \। तत्र हेतुः\--**मृतकेन** स्वतो\ऽचेतनत्वेन
तद्-रूपेण देहेन या **धुरं** मृतक-रूपं भारं **वहाम** इत्य्
अर्थः \। न केवलं मृतक-भारवाहित्वम् एव क्लेशाय तत्रान्यच् चेत्य्
आहुः---**शश्वद्** इति \। पुनः पुनः भूत-प्रेतादित इव रोग-कालादितो
भयं यस्मिन्, तेन \। किम्-अर्थं वहथ ? तत्राहुः\--**नृपस्य
सुखं** स्वस्मिंस् तद् यथा स्यात्, तत्-प्राप्त्य्-अर्थम् अधुनापि तां न
मुञ्चाम इत्य् अर्थः \। तद् एतद् अतीव गर्हितम् इति भावः \। न च
तत्-सुखे वास्तवत्वम् अपि यतः **स्वप्नायितं,** न चैतावत्त्वम् एव
दोषाय, अपि तु दुःखमयत्वम् अपीत्य् आहुः\--**पर-तन्त्रं**
राज्याद्य्-अनेकाङ्गाधीनताम् अयं भवत्व् अपि तन्-नाम यद्य् अन्यन्
महा-सुखं स्वतः-सिद्धं न स्याद् इत्य् आहुः---**हित्वा** इति \। तत्
सकल-निगम-प्रसिद्धम् अनिर्वचनीय-परम-पुरुषार्थ-रूपं सुखं
हित्वेति न चेदं वा पर-तन्त्रं, किन्तु स्वत एव **आत्मनि**
प्रकाशमानात् **त्वत्तः** सकाशाद् **अनीहैर्** एव भक्त-लभ्यम् इति
\।\।२८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, तर्हि यूयं तावत्
के मद्-भक्ता मद्-विद्वेषिणो वा ? तत्र न वयम् उभये किन्तु सांसारिका
जीवाः साम्प्रतं त्वां प्रपन्ना इत्य् आहुः---**स्वप्नायितम्**
अचिर-स्थायित्वात् स्वप्न-तुल्यम् अमात्य-सुहृत् सेनाद्य्-अधीनत्वात्
**परतन्त्रं नृप-सुखं** नृपा वयम् इत्य् अभिमान-मात्रेणैव सुखं,
वस्तुतस् तु **धुरं** सन्धि-विग्रहाद्यायास-बाहुल्य-प्रदत्वान्
महा-भारम् एव **शश्वद् भयं** यस्मिन्, तेन **मृतक**-तुल्येन
शरीरेण **वहामः** \। अहो कष्टं ! न ये वयम् इतः पूर्वम् एव
निष्कामाः सन्तः त्वां नाश्रिता इत्य् आहुः \। तत्-सकल-सज्जनैः स्तुतत्वात्
प्रसिद्धं, न तु नृप-सुखम् इव तैर् निन्दितम् आत्मनि स्वतः सिद्धम्
एव, न तु परतन्त्रं \। **त्वत्** त्वत्तः सकाशाद् एव, न तु
दुर्विषयेभ्यो जातम् अनीहैर् निष्किञ्चन-भक्तेः लभ्यं न तु सकामैः
लब्धुं शक्यं **सुखं हित्वा** **क्लिश्यामः** \।\।२८\।\।

**\॥।**

**\।\। १०.७०.२९ \।\।**

**तन् नो भवान् प्रणत-शोक-हराङ्घ्रि-युग्मो**

**बद्धान् वियुङ्क्ष्व मगधाह्वय-कर्म-पाशात् \।**

**यो भू-भुजोऽयुत-मतङ्गज-वीर्यम् एको**

**बिभ्रद् रुरोध भवने मृग-राड् इवावीः \।\।**

**श्रीधर-स्वामी (भावार्थ-दीपिका) :** त्वन्-माया-कृतं कर्म-बन्धं
त्वम् एव निवर्तयेति प्रार्थयन्ते\--**तन् न** इति \। **वियुङ्क्ष्व**
मोचय \। **मगधो** जरासन्धस् तत्-संज्ञकात् **कर्म-पाशात्**
भवद्भिर् एव विक्रम्य ततो निर्गम्यताम् इति चेद् अत आहुः\--**य** इति
\। **एक** एव **अयुत-मतङ्गजानां वीर्यं बिभ्रत्** सन् स्व-**भवने**
**भूभुजो**ऽस्मान् **रुरोध** \। सिंहो मेषीर् इव \।\।२९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किम् इदानीम् आवश्यकम् ? इत्य्
आह---*त्वन्-माया* इति \। *विक्रम्य* पुरुषार्थं कृत्वा \। *ततः* पाशात्
\। *अतो*\ऽत्र \। ***यो*** जरासन्धः \। **मतङ्गजानां** गजानाम् \।
**वीर्यं** पराक्रमम् \। **अविर्** नाथे रवौ मेषे इति मेदिनी \।\।२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तत्** तस्मात्
तन्-माया-कृत-क्लेशाद् धेतोः, **नो**\ऽस्मान्, **वियुङ्क्ष्व** त्वम्, यतो
**भवान्** **प्रणतानां** प्रपन्नानां **शोक-हरम् अङ्घ्रि-युग्मं** यस्य
तथा मतः \। यद् वा, अ-कार-प्रश्लेषेण न विद्यते भावः श्रेयो येषु
तान्, परमार्तान् इत्य् अर्थः \। **मगध** इति **आह्वयो** नाम-मात्रं
यस्य **कर्म-पाशस्य,** तस्मात् \। नाम-मात्रेणैव जरासन्धः,
तत्त्वतस् त्व् अस्माकं कर्म-पाश एवायं मूर्तिमान्, तस्माद् इत्य् अर्थः \।
अन्यत् तैर् व्याख्यातम् \। यद् वा, अन्यथा तस्येदृशी शक्तिर् न स्याद् इत्य्
आशयेनाहुः---**य** इति \।\।२९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतो\ऽस्माकं परम-कृपणानाम्
अनीहत्वाभावाद् आत्मनि तत्र सिद्ध्येद् इति स्वयम् एव खं प्रकटयितुं
तद्-व्याघातकं बन्धं विमोचयेत्य् आहुः---**तन् न** इति \। **तत्**
तस्मात् त्वन्-माया-कृत-कार्पण्याद् धेतोः तद्-[दृष्ट्रेत्य्]{।मर्क्} अर्थः \।
**नो**\ऽस्मान् त्वम् एव विमोचय यतो **भवान् प्रणतानां शोक-हरम्
अघ्रि-युग्मं** यस्य, तथा-भूतः \। यद् वा, अ-कार-प्रश्लेषेण न
विद्यते भवः श्रेयो यासु, तान् परमार्तान् इत्य् अर्थः \। **मागध-** इति
नाम-मात्रेणैव जरासन्धः, तत्त्वतस् त्व् अस्माकं **कर्म-पाश** एवायं
मूर्तिमान्, तस्माद् इत्य् अर्थः\। अन्यत् तैः \। यद् वा, अन्यथा तस्येदृशी
शक्तिर् न स्याद् इत्य् आशयेनाहुः---य इति \।\।२९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मात् त्वन्-माया-कृतं
कर्म-बन्धं त्वम् एव निवर्तयेति प्रार्थयन्ते\--**तन् न** इति \।
**वियुङ्क्ष्व** विमोक्षय **मगधो** जरासन्धस् तत्-सञ्ज्ञकात्
**कर्म-पाशात्** भवद्भिर् एव विक्रम्य निर्गम्यताम् इति चेत्,
तत्राहुः\--**य** इति \। **य एक** एव **अयुत-मतङ्गजानां वीर्यं
बिभ्रत्** सत् स्व-**भवने भूभुजो**\ऽस्मान् **रुरोध**, **सिंहो\ऽवीर्**
मेषीर् **इव** \।\।२९\।\।

**\॥।**

**\।\। १०.७०.३० \।\।**

**यो वै त्वया द्वि-नव-कृत्व उदात्त-चक्र**

**भग्नो मृधे खलु भवन्तम् अनन्त-वीर्यम् \।**

**जित्वा नृ-लोक-निरतं सकृद् ऊढ-दर्पो**

**युष्मत्-प्रजा रुजति नोऽजित तद् विधेहि \।\।**

**श्रीधर-स्वामी (भावार्थ-दीपिका) :** किं च, युष्मदीया वयम् इत्य्
अस्मान् अधिकं बाधत इत्य् आहुः\--**यो वा** इति \। हे **उदात्त-चक्र** !
उद्यत-सुदर्शन ! **यो वै द्वि-नव-कृत्वो**ऽष्टादश-वारांस् त्वया सह
**मृधे** वर्तमाने तत्र सप्त-दश-कृत्वस् त्वया खलु **भग्नः**
पराजितः पश्चाद् **अनन्त-वीर्यम्** अपि **नृ-लोके निरतं**
नर-शरीर-विनोदं भवन्तं **सकृज् जित्वा ऊढ-दर्पः** प्राप्त-गर्वो
**युष्मत्-प्रजा नो रुजति** पीडयति \। तत् तत्र यद् युक्तं **तद्
विधेहि** इत्य् अर्थः \।\।३०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवत्-कोपम् उद्दीपयन्त
आहुः---*किं च* इति \। **यो** जरासन्धः \। *इत्य् अर्थ* इति---*यद्
युक्तम्* इत्य् अध्याहृत्य व्याख्येयम् इति भावः \।\।३०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे **उदात्त-चक्र** ! इति
चक्र-ग्रहण-मात्रेणैव **भग्न** इति भावः \। नृ-लोके निरतम् इति
मनुष्य-लोके क्रीडापरम् इत्य् अर्थः \।\।३०\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे **उदात्त-चक्र** ! इति
चक्र-ग्रहण-मात्रेणैव भग्न इति भावः \। **वै** प्रसिद्धौ \।
**खल्व्** अपि, **भग्नो**\ऽपि, **अनन्त-वीर्यम्** अपीत्य् एव वा,
**युष्माकं प्रजाः** पाल्यान् जनान् इत्य् अर्थः \। युष्मद् इति
श्री-बलदेवादीनाम् \। किं वा, महा-दैन्येन सर्व-भक्तानाम् अपेक्षया \।
हे **अजित** ! इति तत्त्वतस् तदानीम् अपि तेनाजितत्वात् \। यद् वा, कदापि
केनाप्य् अजित ! हे सदा विजयिन्न् इत्य् अर्थः \। अन्यत् तैर् व्याख्यातम् \।
यद् वा, **नृलोक-निरतम्** इति क्षत्रियैः कदाचित् पलायितव्यम् अपीति
नृ-लोकाचारं शिक्षयन्ताम् अत्य् अर्थः \। \। किं वा, नृ-लोके नितरां रतं
मनुष्य-क्रोडापरम्, **ऊढ-दर्पो**\ऽभूत्, यथा **न रुजति**, **तत्**
तथा **विधेहि** \।\।३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, स त्वद्-विद्वेषी
संप्रत्य् अस्मान् त्वत्-प्रपन्नान् ज्ञात्वा प्रतिदिनम् अधिकं बाधत इत्य्
आहुः\--**यो वा** इति \। हे **उदात्त-चक्र** ! उत्कर्षेण धृत-सुदर्शन
! **द्विनव-कृत्वः** अष्टादश-वारान् त्वया सह सङ्ग्रामे वर्तमाने
सप्त-दश-कृत्वस् त्वया **भग्नः** पराजितः \। **नृ-लोक निरतं**
नृणां पलायन-धर्म-जिघृक्षा-कोतुकिनं त्वां **सकृद्** एक-वारम् एव
**जित्वा** **ऊढ-दर्पः** सन् अस्मान् **युष्मत्-प्रजाः** **रुजति** पीडति
तत् तत्र यद् युक्तं, **तद् विधेहि** \।\।३०\।\।

**\॥।**

**\।\। १०.७०.३१ \।\।**

**दूत उवाच---**

**इति मागध-संरुद्धा** **भवद्-दर्शन-काङ्क्षिणः \।**

**प्रपन्नाः पाद-मूलं ते दीनानां शं विधीयताम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इति** इत्थं प्रार्थयन्तः
\।\। ३१ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं पत्रिकां वाचयित्वा
सन्देशं प्रतिपादयन्न् इव प्रार्थयते---**इति** इति
पत्रिका-समाप्ति-बोधनार्थम् \। किं वा, **इत्य्** एवं महार्त्या
**प्रपन्नाः**, यतो **मागधेन** सम्यग्-गिरि-द्रोण्यां बन्धनादिना
**रुद्धाः** \। किं वा, **भवद्-दर्शनकाङ्क्षिणः**, न केवलं संरोधात्
तेषां मोचनं कार्यम्, साक्षाद्-दर्शनं च देयम् इति भावः \। एवं
**शं** मङ्गलं त्वया **क्रियताम्** \।\। ३१ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं तन्-निवेदन-द्वारा
तद्-दुःखं निवेद्य निगमयति---**इति** इति \। **इत्य्** एवं
महा-प्रपन्नाः, यतो **मागधेन** **सम्यक्** गिरि-द्रोण्यां बन्धनादिना
**रुद्धाः** \। अतः पित्रोर् बाला इव भवतो दर्शन-काङ्क्षिणः, न
केवलं संरोधनात् तेषां मोचनं कार्यं, साक्षाद्-दर्शनं च देयम् इति
भावः \। तस्माद् दीनानां तेषां मङ्गलं क्रियताम् \।\। ३१ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दूत आह---**इति** इति
\।\। ३१-३४ \।\।

**\॥।**

**\।\। १०.७०.३२ \।\।**

**श्री-शुक उवाच---**

**राज-दूते ब्रुवत्य् एवं देवर्षिः परम-द्युतिः \।**

**बिभ्रत् पिङ्ग-जटा-भारं प्रादुरासीद् यथा रविः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रादुरासीत्** तत्राजगाम
\।\।३२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : राज-दूते एवम्** ईदृशं
**ब्रुवति** सतीति तं प्रति श्री-भगवतः किञ्चिद् उत्तर-प्रसादे न
वृत्ते सति, तद्-वाक्य-मध्य एवाविर्भूतः, आदौ श्री-भगवतः
श्री-युधिष्ठिर-गृहे प्रयाणाम् इति भावः \। पाठान्तरे\ऽप्य् अर्थः स एव
\। **परमा द्युतिस्** तपो वा दीप्तिर् यस्य सः \। अतः
**पिङ्ग**-वर्ण-**जटा-भारं** **बिभ्रत्**, अत एव **रविर्** **यथा**
इति, इत्थं तदानीम् आविर्भावः,
स्वभाव-प्रदर्शनेनात्म-वाग्-ग्रहणार्थं \। किं वा, भाविनापि
श्री-युधिष्ठिर-गृहे श्री-भगवतो गमनेन
तद्-इष्ट-राजसूय-सम्पादनेन च प्रहर्षोदयात् \। यद् वा, तदानीं तस्य
तथा वर्णनं श्री-युधिष्ठिर-प्रयोजनार्थं तद्-आगमनेन
श्री-बादरायणेस् तस्मिन् भक्ति-भरोदयाद् इति \। अथवा परमा द्युतिस्
तपः प्रभावो यस्य सः इति सर्वज्ञत्वम् उक्तम् \। आदौ
श्री-युधिष्ठिर-गृहे श्री-भगवतो\ऽपि यात्रो जानस् तत्-सिद्धये द्रुतम्
आविर्भूत इत्य् अर्थः \। तपः-प्रभावम् एव दर्शयति---**बिभ्रद्** इति
\। अत एव **रविर् यथा** इति परमं तेजस्वित्वं जगत्-पूज्यत्वादिकं
वा सूचयति \।\।३२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : परम-द्युतिर्** इति \। तदानीं
तद्-दीप्तेर् अधिकं प्राकट्यं सूचयति \। तच् च प्रथमतस्
तद्-वचन-माननाय श्री-भगवत एव तथाभिप्रायात् \।\।३२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.३३ \।\।**

**तं दृष्ट्वा भगवान् कृष्णः सर्व-लोकेश्वरेश्वरः \।**

**ववन्द उत्थितः शीर्ष्णा स-सभ्यः सानुगो मुदा \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तं** देवर्षिम् \।\। ३३-३४
\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सर्व-लोकेश्वराणां**
श्री-नारद-जनक-ब्रह्मादीनाम् **ईश्वरो**\ऽपि मुदा आसनाद् **उत्थितः**
सन् **शीर्ष्णा ववन्दे**, यतो **भगवान्**
ब्रह्मण्य-देवत्वाद्य-शेषात्म-गुण-प्रकटन-पर इत्य् अर्थः \। अत एव
कृष्णो मुनीनाम् अपि चित्ताकर्षकः, **सभ्या** उग्रसेनादयः, **अनुगा**
उद्धवादयः \।\।३३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : सर्व-लोकेश्वराणां**
ब्रह्मादीनाम् **ईश्वरो**\ऽपि **मुदा** आसनाद् **उत्थितः** सन् **शीर्ष्णा
ववन्दे**, यतो **भगवान्**
ब्रह्मण्य-देवत्वाद्य्-अशेषात्म-सत्-कीर्त्य्-आदि-गुण-प्रकाशन-शील इत्य्
अर्थः \। **सभ्याः** पुरोहितादयः, **अनुगा** उद्धवादयः \।\।३३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.३४ \।\।**

**सभाजयित्वा विधिवत् कृतासन-परिग्रहम् \।**

**बभाषे सुनृतैर् वाक्यैः श्रद्धया तर्पयन् मुनिम् \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विधिवत्** यथा-विधीति
स्वागतादि-नीराजनान्त-विधिनेत्य् अर्थः \। श्रद्धया प्रीत्या यानि
**सुनृतानि**, तैः \। किं वा, **श्रद्धया** च **तर्पयन्**, यतो
**मुनिं** परम-पूज्यम् इत्य् अर्थः \। किं वा, श्री-भगवतस्
तादृश-चेष्टा-दर्शनादिना परम-विस्मयोदयात् कृत-मौनम् \।\।३४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : विधिवत्**
स्वागतादि-नीराजनान्त-विधिनेत्य् अर्थः \। **श्रद्धया** प्रीत्या यानि
सूनृतानि, तैः \। किम् वा, **श्रद्धया** च **तर्पयन्** यतो **मुनिं**
परम-पूज्यम् इत्य् अर्थः \। किं वा, श्री-भगवतस्
तादृश-चेष्टा-दर्शनादिना परम-विस्मयोदयात् कृत-मौनम् \।\।३४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.३५ \।\।**

**अपि स्विद् अद्य लोकानां त्रयाणाम् अकुतो-भयम् \।**

**ननु भूयान् भगवतो लोकान् पर्यटतो गुणः \।\।**

**श्रीधर-स्वामी (भावार्थ-दीपिका) : भूयान्** महान् **गुणो** लाभोऽयम्
अस्माकं यत् सर्व-लोक-वृत्तान्त-ज्ञानम् इति \।\। ३५ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अद्य त्रयाणां लोकानाम्
अकुतो-भयम्** \। **अपि स्विद्** इति वितर्के कुतो\ऽपि भयं नास्ति \।
ननु, यतः पर्यटतो भगवतस् तव लोकान् लोकानां भूयान् गुणः \।
सर्व-वृत्तान्त-श्रवणाद् इति वा योज्यम् \।\। ३५-३६ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अपि स्वित्** प्रश्ने \।
**अकुतो-भयं** किम् ? तत्र तत्र भवतो भ्रमणम्
अस्मद्-[वितार्थम्]{।मर्क्} एवेत्य् आह---नन्व् इति वितर्के निश्चये वा,
भगवतः सकाशात् भवत इति वक्तव्ये भगवत इत्य् आदरात्,
पर्यटन-शक्ति-विशेषाभिप्रायेण वा \।\। ३५ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अपि स्वित्** प्रश्ने \। **त्रयाणां
लोकानां** सर्व-ब्रह्माण्ड-गतानाम् इत्य् अर्थः, ईश्वर-कर्तृष्व् इति
वक्ष्यमाणात् \। तत्र तत्र भवतो भ्रमणम् अस्मद्-धितार्थम् एवेत्य्
आह---नन्व् इति वितर्के निश्चये वा **भगवतः** परमादरणीयाद्
भवतः सकाशात् \। अन्यत् तैः \। यद् वा, नन्व् अहं तत् सर्वं कथं
जानामि ? तत्राह\--**नन्व्** इति **गुण**-प्रभावः \।\। ३५ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तवाकुशलासम्भवाद् एव
कुशल-प्रश्नानौचित्यात् लोकानाम् एव कुशलं त्वां पृच्छामीत्य् आह---**अपि
स्विद्** इति \। ननु, तद् अहं कथं जानामि ? इति तत्राह---**नन्व्** इति
\। **भगवतस्** तव **पर्यटतो** **भूयान्** अयं **गुणो** यतस्
त्वत्त एव सर्व-लोक-वृत्तान्त-ज्ञानं भवेद् अतः पृच्छामीति भावः \।\।
३५ \।\।

**\॥।**

**\।\। १०.७०.३६ \।\।**

**न हि तेऽविदितं किञ्चिल् लोकेष्व् ईश्वर-कर्तृषु \।**

**अथ पृच्छामहे युष्मान् पाण्डवानां चिकीर्षितम् \।\।**

**श्रीधर-स्वामी (भावार्थ-दीपिका) : ईश्वरः कर्ता** येषां, तेषु
\।\।३६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : हि** एव \। **न** एव
**अविदितम्** अस्ति \। **ईश्वर-कर्तृष्व्** इति सर्वेष्व् एवेत्य् अर्थः \। यद्
वा, ईश्वरस्याप्य् अभिप्रायं वेत्सि, किं पुनस् तत्-सृष्ट-लोकानाम् इति सर्वं
विदितम् एवेति भावः \। **अथ** अतो हेतोः \। हे पूज्य-पादाः !
**युष्मान्** इति बहुत्वं गौरवात् \। आदाव् एवेदृशः प्रश्नो
जरासन्ध-वधार्थं श्री-भगवतः श्री-युधिष्ठिर-गृहे प्राग्-जिगमिषां
द्योतयत्य् एव \।\।३६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कोऽसौ ? तम् आह---**न हि**
इति \। **ईश्वर-कतृष्व्** इति लीलया स्वस्य मनुष्यत्वं व्यञ्जयति \।
**अथ** अतो हेतोः \। हे अयि पूज्य-पादाः ! एवं पाण्डवानाम् एव सर्वासु
सृष्टिषु निज-परमापेक्षणीयत्वं व्यजितम् \।\।३६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ईश्वरः कर्ता येषां तेषु
अथेति प्रस्तुतो जरासन्ध-वधो भीमाद् एव सम्भवेद् इति प्रकारं
जानत एव भगवतः पाण्डव-विकीर्षिते प्रश्नो\ऽयं ज्ञेयः \।\।३६\।\।

**\॥।**

**\।\। १०.७०.३७ \।\।**

**श्री-नारद उवाच---**

**दृष्टा मया ते बहुशो दुरत्यया**

**माया विभो विश्व-सृजश् च मायिनः \।**

**भूतेषु भूमंश् चरतः स्व-शक्तिभिर्**

**वह्नेर् इव च्छन्न-रुचो न मेऽद्भुतम् \।\।**

**श्रीधर-स्वामी (भावार्थ-दीपिका) :** एवम् अविदुषेव सर्व-ज्ञेन
जरासन्ध-वधार्थम् एव पाण्डव-चिकीर्षितं पृष्टो नारदो मायेयम् इति
ज्ञात्वाह---दृष्टा इति त्रिभिः \। विश्व-सृजश् च ब्रह्मणोऽपि मायिनो
मोहकस्य ते स्व-शक्तिभिर् विद्यादिभिर् भूतेष्व् अन्तर्यामितया चरतो
वर्तमानस्य \। यद्य् अहं भूतेषु वर्ते तर्हि भूतानि मां किं न
पश्यन्ति तत्राह---वह्नेर् इव च्छन्न-रुच इति \। स्व-शक्तिभिर् एव
च्छन्ना रुक् प्रकाशो यस्य तस्य \। अतस् तवेदं प्रश्नादि न मेऽद्भुतम्
\।\।३७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्री---भगवता
लोकत्रयाकुतोभयं यत्-पृष्टं तस्याज्ञातत्वेन पाण्डव-तात्पर्यकत्वेन
चोत्तरम् अदत्त्वा त्वस्मिन्-सर्व-दर्शित्वं यद् उक्तं तत्-तु
तच्-छक्तिमयत्वेनैवाङ्गीकरोति---दृष्टा इति \। माया मायिक-कार्याणि
नाना-ब्रह्माण्डगतानि तथा विश्व-सृजस् तत्-तद् अन्तर्यामि-
ब्रह्म-विष्ण्वादयो मायिनस् तच्-छक्त्य् अंशधारिणश् च दृष्टाः \। तच् च
त्वं पर्यटन् अर्क इव त्रिलोकीम् इति व्यासोक्त्य् अनुसारेण स्वस्य तव
शक्तिभिस् त्वद्-भक्तिमयमच् छक्तिभिर् एव वा सर्व-व्यापक-वह्नेर् इव
छन्न-रुच आच्छादित-सर्वज्ञस्य स्वतो भूतेषु चरतो मम नाद्भुतम्
इति तोषिणी \। वृत्त्य् अभिप्रायेण बहुत्वं माया इति \।\।३७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विभोर् व्यापकस्येति
मायाया अपि व्यापकत्वम्, मायिन इति श्री-ब्रह्मादि-मोहकत्वञ् च सूचितम्,
अतो दुरत्यया दुर्वित्र्क्या अपि बहुशो दृष्टाः \। न च केवलं बाह्या एव,
किन्तु आन्तश्चेत्य् आह---भूध्व् इति \। भूमम् ! हे अपरिच्छिन्न ! तथापि
प्रत्येकं सर्व-जीवानाम् अन्तर्यामितया स्वशक्तिभिस्
तत्-तद्-विचित्र-सर्वेन्द्रिय-वृत्ति-प्रवर्तनादिना तेषु चरतो नाद्भुतं
मायिकत्वाद् इति भावः \। अन्यत् तैर् व्याख्यातम् \। यद् वा, भूमन् ! हे
सर्व-व्यापक ! अतः काष्ठेषु बह्न्र् इव \। किं वा, अग्निवत्
जाज्ज्वल्यमानतया सर्व-भुतेषु चरतो\ऽपि तवेदं प्रश्नादिकं स्वस्य
तव शक्तिभिर् माया-तद् अंशाविद्यादिभिश् छन्न-रुचो\ऽपि मे नाद्भुतम् \।
तत्र हेतुः---दृष्टेति, मतो\ऽयं प्रश्नो माययैवेति भावः \। अन्यत्
समानम् \।\।३७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-भगवता
लोकत्रयाकुतोभयं यत्-पृष्टं तस्य ज्ञातत्वेन चोत्तरम् अदत्वा स्वस्मिन्
सर्व-दर्शित्वं यद् उक्तं तत्-तु तच्-छक्तिमयत्वेनेवाङ्गीकरोति-दृष्टा
इति \। माया-मायिक-कार्याणि नाना ब्रह्माण्ड-गतानि तथा विश्वसृजः
तत्-तद् अन्तर्यामि-ब्रह्म-विष्ण्वादयो मायिनस् त्वच्-छक्ति-धारिणश् च
दृष्टाः तच् च त्वं पर्यटन्न् अर्क इव त्रिलोकीम् इत्य्-आदि
प्रथम-स्कन्धस्थ श्री-व्यासोक्त्य् अनुसारेण स्वस्य तव शक्तिभिस्
त्वद्-भक्तिमयमच्-छक्तिभिर् एव वा सर्व-व्यापक-वहर् इव छन्नरुचः
सतो भूतेषु चरतो मम नाद्भुतम् इति \।\।३७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वमाययैव त्रीन् लोकान्
मोहयसि अथ च तेषाम् अकुतोभयन् न प्रच्छसीत्य् अद्भुतं ते चरित्रम्
अपि नर-लीलस्य नेदम् अद्भुतम् इत्य् आह---दृष्टा इति \। विश्व-सृजश्व
ब्रह्मादेर् अपि मायिनो मोहकस्य किञ् च हे भूमन् ! सर्व-व्यापक !
भूतेष्व् अपि शक्तिभिर् मायादिभिः सहान्तर्यामितया चरतो वर्तमानस्य
माया एव बहुशो दृष्टा किन्तु नर-लीलत्वेन छन्ना कौतुकार्थम् आवृता
येन तस्य तवेतादृश-प्रश्नादिकं न मे मयि अद्भुतम् \।\।३७\।\।

**\॥।**

**\।\। १०.७०.३८ \।\।**

**तवेहितं कोऽर्हति साधु वेदितुं**

**स्व-माययेदं सृजतो नियच्छतः \।**

**यद् विद्यमानात्मतयावभासते**

**तस्मै नमस् ते स्व-विलक्षणात्मने \।\।**

**श्रीधर-स्वामी (भावार्थ-दीपिका) :** इदं जगत् \। कथं भूतम् \।
असद् एव यत् तव अचिन्त्यायेत्य् अर्थः \।\।३८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विद्यमानात्मतया
स्वरूपस्थितिं लब्धवत् तया \। इत्य् अर्थ इति \। असद् अपि सत्कुर्वतस्
तव माया-वैभव-मतर्क्यम् इति भावः \।\।३८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु मया किं प्रयोजनम्
इति चेत्-तत् केन ज्ञातुं शक्यम् इति \। किं वा, न च प्रश्नो\ऽयं केवलं
माययैव, किन्तु केनचिद् अभिप्रायेणापि, स तु केन ज्ञातुं शक्यताम् इत्य्
आशयेनाह---तवेति \। साधु यथा स्यात्-तथा को\ऽर्हति, अपि तु तत्
प्रयोजनादिकं को\ऽपि न ज्ञातं शक्नोतीत्य् अर्थः \। कुतः ? स्वस्यैव
मायया सृजतो निषच्छतश् च नाशयतः, सृष्टेर् नाशेन सह विरोधाद् इति
भावः \। किं च, क्वचिन्-मायाया अपि सत्यार्थत्वाद् इत्य् आह---याद् इति \।
अतः स्वत एव सर्वतो-विलक्षण-स्वभावाम नमः \। अन्यत् तैर्
व्याख्यातम् \। यद् वा, यत्-तवेहितं विद्यमानात्मतया सर्वेषां प्रत्यक्ष
त्वेन यद्य् अप्य् अवभासते द्योतके, तथापि वेदितुं को\ऽर्हति ? अन्यत्
समानम् \।\।३८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किन्तु तवेहितं
सर्वज्ञत्वादौ सत्य् अपीदृश-प्रश्नादिना सम्पादयितुम् इष्ट्वं को मद्-विधो
महत्तमो वा साधु सुष्ठु यथा स्यात्-तथा बेदितुम् अर्हति तत्र हेतुः
यत्-पृष्टव्यं प्रश्नस्य गौण-मुख्य-कर्म-भूतं तद् इदं सर्वं
सृजतः नियच्छतः नियन्तृतया प्रवर्तयतश् चेति किञ् च तत्रेदं
सर्वं यस्य विद्यमान-स्वरूपतया
करतल-विद्योतमान-स्फटिक-गोलक-तुल्यतया अवभासते प्रकाशते
तस्मै तुभ्यं केवलं नमः न तु स स्वम् ऊहितुम् अर्हस इत्य् अर्थः \।
यतः स्वस्मात् विलक्षण आत्मा यस्य तादृशायेति \।\।३८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, यत् विश्वं
विद्यमान आत्मा अन्तर्यामी यत्र तत्-तयैव अवभासते चेतनी-भवति
तद्-एवेदं विश्वं कदाचित् सृजतः कदाचिन् नियच्छतस् तव ईहितम्
अभिप्राय तस्मात् स्वतः-स्वभावाद् एव सर्वतो विलक्षणात्मने अतर्काय
तुभ्यं नमः \।\।३८\।\।

**\॥।**

**\।\। १०.७०.३९ \।\।**

**जीवस्य यः संसरतो विमोक्षणं**

**न जानतोऽनर्थ-वहाच् छरीरतः \।**

**लीलावतारैः स्व-यशः प्रदीपकं**

**प्राज्वालयत् त्वा तम् अहं प्रपद्ये \।\।**

**श्रीधर-स्वामी (भावार्थ-दीपिका) :** नन्व् एवं-भूतस्य किं
माया-चेष्टितैर् इत्य् अत आह---जीवस्येति \। अविद्या-तमसा
वृतत्वेनानर्थ-प्रापकाच् छरीरात् संसरतः \। तेनैव तपसा तस्माच्
छरीराद् विमोक्षोपायम् अजानतः \। प्राज्वालयत् प्रदीपितवान् \। तं त्वा
त्वाम् \। यशः श्रवणादिभिर् जीवस्य मोक्षार्थम् इत्य् अर्थः \।\।३९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति---

> भवे\ऽस्मिन् क्लिश्यमानानाम् अविद्या-काम-कर्मभिः \।

श्रवण-स्मरणार्हाणि इत्य् आद्युक्तर् इति भावः \।\।३९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, मदीहिताज्ञानेन
भक्त्य् असिद्ध्या लोकाः कथं निस्तरेषुः ? तत्राह---जीवस्येति \।
अनर्थ-वहाद् अपि शरीरात् विशेषतो\ऽपुनर् भवत्वादिना मोक्षणं न
जानतः, यद् वा, अज्ञाने हेतुः---अनर्थति \। स्वयश एव प्रदीपकः,
अज्ञानतमोनाशकत्वात्, तं प्रकर्षेणाज्वालयद् यो भवान् तं त्वाम् अहम्
अनन्य-गतिः, अभिप्रायाज्ञाने\ऽपि सति त्व्द्-यशः श्रवणादिना सुखं
निस्तारो भवितैवेति भावः \।\।३९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो आस्तान्तावत् त्वद्-ईहितं
जीवस्य स्व-मोक्षण-प्रकार म् अप्य् अजानतस् तस्यार्थ यः
परम-कारुणिकः स्वयशोरूपं प्रदीपकं तद्-यदि सर्वार्थ-प्रकाशकं
प्राज्वालयत् तं त्वाम् एवाहं प्रपद्य इति त्वाज्ञानादि-प्रकाशनादिना \[
मो\] मुह्यमानस्यापि मम त्वम् एव शरणम् इति भावः \।\।३९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च,
विश्वस्याकुतोभय-प्रश्नः स इच्छते चेत्य् आह---जीवस्येति \। शरीरतो
बन्धऋऊपात् विमोक्षणं न जानतो जोबस्य सम्बन्धे स्व-यशोरूपं
प्रदीपकं यः प्राज्वालयत् स्वतत्त्वं दर्शयितुम् इति भावः \। त्वा त्वां
तस्मात् जगत्य् अस्मिं त्वन्-मायामोहिताः सभयाश् च दृष्टा
त्वदीय-यशः-श्रवण-कीर्तनपराः अकुतोभया च बहवो दृष्टा इति
श्लोक-त्रयेण द्योतितम् \।\।३९\।\।

**\॥।**

**\।\। १०.७०.४० \।\।**

**अथाप्य् आश्रावये ब्रह्म नर-लोक-विडम्बनम् \।**

**राज्ञः पैतृ-ष्वस्रेयस्य भक्तस्य च चिकीर्षितम् \।\।**

**श्रीधर-स्वामी (भावार्थ-दीपिका) :** आश्रावये श्रावयिष्यामि \।
नर-लोक-विडम्बनं ब्रह्म त्वाम् \। ब्रह्मन्न् इति पाठेऽपि हे ब्रह्मन्
परमात्मन्, नर-लोकानुकारिणं त्वां श्रावयिष्यामीति \।\।४०-४१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रावये भविष्यति लट्
आङ्-पूर्वः \। ब्रह्मेति पूर्ण-ब्रह्म-स्वरूपः \। न-लोपस्य संबुदौ
विकल्पः \।\।४०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आश्रावये सम्यक् श्रावयाम्य्
एव, कुतः ? नर-लोकं भूतलम् \। किं वा, नरान् लोकांश् च सर्वान, यद्
वा, सर्व-जीवलोकान् विडम्बयति, ड-ल-योर् एकत्वान्-मनुष्य-क्रीडया
स्थिरी-करोतीति तथा सः, तम् किं च, राज्ञ इति धर्म-राजस्य
श्री-युधिष्ठिरस्य राजत्वादीनां यथोत्तरम् आश्रावण-हेतुत्वे श्रैष्ठ्यम्
ऊह्यम् \। अन्यत् तैर् व्याख्यातम् \।यद् वा, नर-लोकस्य विडम्बनम्
अवलम्बनम् अनुकारकं वा चिकीर्षितम् \।\।४०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यद्य् अप्य् एवं त्वम् एव
सर्वज्ञः अथापि मा सम्यक् श्रावयामि कुतः नर-लोक-विडम्बनं
तत्-सदृशम् इत्य् अर्थः \। अतः प्रश्नचायं भगवतो योग्य एवेत्य्
आह---पितृष्व् असुस्तद्-भाव-प्राचुर्येण परमवत्सलायाः श्री-पृथाया
अपत्यस्य स्वयम् अपि तथैव भक्तस्येत्य् अर्थः \।\।४०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्वितीय-प्रश्नस्योत्तरम्
आह---अथापीति पञ्चभिः \। हे ब्रह्म पूनर् ब्रह्म स्वरुप ! ब्रह्मन्न्
इति पाठे\ऽपि स एवार्थः \। सम्बुद्धौ न-लोपस्य-वैकल्पिकत्वात् \। अपि
सर्वज्ञत्वात् जानास्य् एव तद् अप्य् आश्रावये यतो नर-लोक विडम्बयतीति
व्यतिरेकालङ्कारेण नर-लोक-समशीलम् इत्य् अर्थः \।\।४०\।\।

**\॥।**

**\।\। १०.७०.४१ \।\।**

**यक्ष्यति त्वां मखेन्द्रेण राजसूयेन पाण्डवः \।**

**पारमेष्ठ्य-कामो नृपतिस् तद् भवान् अनुमोदताम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : पारमेष्ठ्य-कामः**
ब्रह्म-पद-कामः सर्व-श्लाघ्यत्व-कामो वा \। सर्व-श्लाघ्ये पारमेष्ठ्यं
हरौ ब्रह्म-पदे\ऽपि च इति निरुक्तिः \।\।४१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : मखेषु इन्द्रः**,
दिग्विजयादिना साध्यत्वात् परम-श्रेष्ठः, तेन **त्वाम्** एव, न त्व् अन्यं
**यक्ष्यति**, यतः **पाण्डवः** पाण्डु-पुत्रत्वेन त्वद्-एक-भक्तत्वाद्
इति भावः \। नन्व् अहं त्वदीय एव, किं यज्ञ-प्रयासेन ?
तत्राह---**पारमेष्ठ्यं** साम्राज्यं तत्-**कामः**, तेन सर्व-लोकेषु
सुखं त्वद्-भक्ति-प्रवर्तन-सिद्धेः \। यद् वा, परमे प्रेम-लक्षणे
भक्ति-पदे तिष्ठतीति परमेष्ठी प्रेष्ठ-त्वद्-भक्तः, तस्य भावः
पारमेष्ठ्यं प्रेम-भक्तिम् इत्य् अर्थः \। किं वा, सर्व-श्रेष्ठ-पदं
त्वत्-सामीप्यादि-श्री-वैकुण्ठ-लोकादि, तत्-कामः \।\।४१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स **राजसूयाख्येन**
**मखेन्द्रेण** सर्व-राज-गण-सर्व-देव-गण-वशीकारितया मखानां
श्रेष्ठेन **पारमेष्ठ्य-कामस्** त्वद्-यजनोचित-परम-सम्पत्ति-कामो
**नृपतिस्** **त्वां यक्ष्यति** मुहुर् गृहागतं सेविष्यते सिषेविषत इत्य्
अर्थः \। त्वां विना सर्व-सम्पत्तेस् तस्मा अरोचकत्वाद् इति भावः \। तद्
उक्तं प्रथमे---

> किं ते कामाः सुरस्यार्हा मुकुन्द-मनसो द्विजाः \।
>
> अधिजह्रुः प्रियं राज्ञः क्षुधितस्य यथेतरः \।\। \[भा।पु।
> १.१२.६\] इति \।

तथा पारमेष्ठ्य-शब्देन तदीयाम् ऐहिक-महा-सम्पत्तिम् एवानूद्य
तद्-अनुभव-सुखे तेषां तद्-एक-चक्षुष्ट्वम् उक्त्वान्यथा वृथात्वं
वक्ष्यते च---

सभायां मय-कॢप्तायां क्वापि धर्म-सुतो\ऽधिराट् \।

वृतो\ऽनुगैर् बन्धुभिश् च कृष्णेनापि स्व-चक्षुषा \।\।

आसीनः काञ्चने साक्षाद् आसने मघवान् इव \।

पारमेष्ठ्य-श्रिया जुष्टः स्तूयमानश् च वन्दिभिः \।\। \[भा।पु।
१०.७५.३४-३५\] इति \।\।४१\।\।

ननु, तस्य तत्-प्राप्तिः स्वतो\ऽधिकं भात्य् एव ? तत्राह---**नृपतिः**
सर्वैर् एव नृभिः सहेति भावः \।\।४१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) : यक्ष्यति त्वाम्** \।\।४१\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.७०.४२ \।\।**

**तस्मिन् देव क्रतु-वरे भवन्तं वै सुरादयः \।**

**दिदृक्षवः समेष्यन्ति राजानश् च यशस्विनः \।\।**

**श्रीधर-स्वामी (भावार्थ-दीपिका) :** न चात्रैवानुमोदनं कार्यं,
किन्तु तत्रागन्तव्यम् इत्य् आशयेनाह---**तस्मिन्न्** इति \।\।४२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्यजतु राज्ञां धर्म
एवायम् इति चेत्, तत्राह---न चेति \। किं लाभस् तत्र गमने?
तत्राह---**भवन्तम्** इति \।\।४२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भवन्तम्** एव **वै** अपि
**सुरादयो**\ऽपि, आदि-शब्दान् मन्व्-आदयो **यशस्विनः** साधव इत्य्
अर्थः \।\।४२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यशस्विनः साधव इत्य् अर्थः
\।\।४२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अस्यानन्तरं दृश्य-राज-सूयस्य
चात्र फल-विशेषं खादिर-यूपा-ध्यायेन भगवत्-सम्बन्धाद् एव ज्ञेयः
\। **तस्मिन् क्रतु-वरे** इति तं क्रतु-वरं ये **दिदृक्षवः**
**सुरादयो** **राजानश् च** ते तत्र गमन-मय्या त्वत्-कृपया
**भवन्तम्** अपि **समेष्यन्तीत्य्** अवश्यम् एव गन्तव्यम् इत्य् अर्थः
\।\।४२-४७\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न केवलम् अनुमोदनम्
एवात्र स्थित्या कार्यं, किन्तु तत्र गन्तव्यम् एवेत्य् आह---**तस्मिन्न्** इति
\।\।४२\।\।

**\॥।**

**\।\। १०.७०.४३ \।\।**

**श्रवणात् कीर्तनाद् ध्यानात् पूयन्तेऽन्ते-वसायिनः \।**

**तव ब्रह्म-मयस्येश किम् उतेक्षाभिमर्शिनः \।\।**

**श्रीधर-स्वामी (भावार्थ-दीपिका) :** तत्रागताश् च सर्वे
त्वद्-दर्शनादिना पूता भविष्यन्तीत्य् आह---**श्रवणाद्** इति \।
**अन्ते-वसायिनः** श्व-पचा अपि \। **ब्रह्म-मयस्य**
ब्रह्म-घन-मूर्तेः \। **ईक्षा** च **अभिमर्शः** स्पर्शनं च, तौ
विद्येते येषाम् \।\।४३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अन्तेवसायिनो** मातङ्गादयश्
चाण्डालाः \।\।४३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ध्यानं**
सर्वाङ्ग-चिन्तनम्, **पूयन्ते** जात्य्-आदि-दोषात्, तच् च त्वत्-प्रभावाद्
एवेत्य् आह---हे **ईश** इति \। **ब्रह्ममयस्य** **वीक्षाभिमर्षौ**
तद्वन्तः \। अन्यत् तैर् व्याख्यातम् \। यद् वा, **ईक्षाया आभीमर्शः**
स्पर्शस् तच्-छालिनो द्रष्टार इत्य् अर्थः \।\।४२४३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पूयन्ते** जात्य्-आदि-दोषात् अन्यत्
तैः \। यद् वा, **ईक्षया** द्वारा **अभिमर्शः** स्पर्शो\ऽनुभवा
तच्-छालिनो द्रष्टार इत्य् अर्थः \।\।४३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, तेषां
मद्-दिदृक्षायां किं प्रयोजनं तत्राह---**श्रवणाद्** इति \।
**ब्रह्म-मयस्य** ब्रह्म-घन-मूर्तूर् इति श्री-स्वामि-चरणाः \।\।४३\।\।

**\॥।**

**\।\। १०.७०.४४ \।\।**

**यस्यामलं दिवि यशः प्रथितं रसायाम् \।**

**भूमौ च ते भुवन-मङ्गल दिग्-वितानम् \।\।**

**मन्दाकिनीति दिवि भोगवतीति चाधो \।**

**गङ्गेति चेह चरणाम्बु पुनाति विश्वम् \।\।**

**श्रीधर-स्वामी (भावार्थ-दीपिका) :** कैमुत्यम् अतिशयेनाह---यस्येति
\। हे भुवनानां मङ्गल-रूप, दिवि पाताले भूमौ च प्रथितं यस्य
यशो विश्वं पुनाति \। कथम् \। प्रथितं दिग्-वितानं दिग्-भवनानां
वितान-वद् अलङ्करणम् \। तथा चरणाम्बु च प्रथितं पुनाति \। कथं
तत् प्रथितम् \। दिवि मन्दाकिनीति, अधश् च भोगवतीति, इह च भूमौ
गङ्गेति \। तस्य तवागमनात् सर्वं मङ्गलं पवित्रं च भविष्यतीति
भावः \।\।४४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतिशयेन तात्पर्येण \।
तात्पर्य निश्चयाधिक्यजागरूकेष्व्तिक्रमे \। भवेद् अतिशयः इति निरुक्तिः
\। इति भाब ईति---यस्य नाम्ना त्रैलोक्य-शोधकस्य तवागमने यदि
तत्रत्याः पूता भविष्यतीति किम् अवक्तव्यम् इत्य् अर्थः \।\।४४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ब्रह्म-मयस्य ब्रह्म
परमैश्वर्यं तन्-मयस्य \।\। ४४-४७ \।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो किं वक्तव्यम्,
तवेक्षाभिमर्शिनः पूयन्त इति, त्वद्-यशसैव जगतः पावित्र्यं
मङ्गलञ् च सम्पन्नम् इत्य् आह---यस्येति \। हे भुवन-मङ्गलेति यशसा
चतुर्दश-भुवनानां मङ्गलम् अभिप्रेतम् एव, यद् वा, भुवन-मङ्गलञ्
च तद् दिग्-वितानं च, अस्योत्तरेणान्वयः \। अहो वत किं बक्तव्यम्, यश
पुनातीति पादाब्ज-शौचम् अपि तद्वद् इत्य् आह---मन्दाकिनीति \।
चा-करत्रयेण सर्वासाम् अपि पावने प्रधान्यं बोधयति, दिव्यादीनाञ् च
यथोत्तरं भाव्यत्वे श्रैष्ठयम् \।\।४४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद्-एवं श्रवणादि-मात्रस्य
माहात्म्यम् उक्त्वा यशः-श्रवणादेर् वैशिष्ट्यं दर्शयति---यस्येति \। यस्य
ते तव यशः न विद्यते श्रवणादि-कर्तृष्व् अपि मलं यस्मात्, तादृशं
तथा भुवन-मङ्गलं यद् दिशां वितानं सर्वोपरि शोभाकरत्वात् तादृशं
तथा भुवन-मङ्गलं यद्-दिशां वितानं सर्वोपरि शोभाकरत्वात्-दृअशञ्
च प्रथितं विख्यातम् एव तच् च परम-पुण्यात्मक-सख्यातिरूपत्वाद्य्
उक्तम् एवेति भावः \। अहो तव चरणाम्बु तत्र-तत्र मन्दाकिनीत्य्
आदिनामभिः प्रसिद्धं सत् विश्वं पुनाति तत्-तु पादाम्बुनो दूरतः
परिवर्जनीयत्वेनान्यत्र प्रसिद्धेः परमाश्चर्यम् इति भावः \।\।४४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** श्रवणाद् इत्य्-आदि \। तव
कीदृशस्य ? ब्रह्म-मयस्य ब्रह्म परमहः तन्मयस्य \।\। ४४-४७ \।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषां मद्-दिदृक्षैव किं
कारणं ? तत्राह \। यस्य तव अमलं यशः दिवि रसायां भूमौ च
प्रथितं दिग्वितान दिग्-भवनानां वितानवद् अलङ्करणं सत् विश्वं
पुनात्य् अतः पूतान्तः-करणत्वाद् एव तेषां तद्-दिदृक्षा अभूद् इति भावः
\। यद् वा \। यस्य यशश् चरणाम्बुच त्रिजगत् पावनं स साक्षाद् एव त्वं
तेन राज्ञा निमन्त्रितो\ऽसि यज्ञे तत्र पावन-वस्तूनाम् अपेक्षणीयत्वाद् इति
भावः \।\।४४\।\।

**\॥।**

**\।\। १०.७०.४५ \।\।**

**श्री-शुक उवाच---**

**तत्र तेष्व् आत्म-पक्षेष्व् अ-गृणत्सु विजिगीषया \।**

**वाचः पेशैः स्मयन् भृत्यम् उद्धवं प्राह केशवः \।\।**

**श्रीधर-स्वामी (भावार्थ-दीपिका) :** तत्रैवं नारदोक्तं तेषु
वर्तमानेष्व् आत्मीयम् अक्षेषु यादवेषु जरासन्धस्य विजिगीषया अगृह्णत्
स्व-मन्यमानेषु \। वाचः पेशैः पेशल-वाग्भिर् इत्य् अर्थः \।\।४५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तदा \। तेषु
सभ्येषु \। *इत्य् अर्थ* इति पेशस्-सौन्दर्य-चूर्णयोः इति धरणिः \।
वाचो वाण्याः पेशैः सौन्दर्य-गांभीर्य-माधुर्याल्पाक्षर-बह्वर्थादिभिर्
इति भावः \। केशव इति---यथा गोकुल-सुखार्थं केशिनं
हतवांस्-तथोद्धवस्य निज-भक्तस्य कीर्त्य् उत्कर्षेण सुखार्थं तम्
आहेति भावः \।\।४५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भृत्याम् इति स्व-भक्तस्य
माहात्म्य-विस्तारणार्थीम् इति भावः \। यतः केशवो भक्त-वात्सल्याद्य्
अशेष-गुण-प्रकटनार्थम् अवतीर्णः साक्षात्-परमेश्वरः \। किं वा,
गोकूल-सुखार्थ केशि-हन्ता, इति तत्रत्य-जनप्रियत्वेन तस्मिन्
स्नेह-विशेष सूचितः \। अत एव वाचः पेशैः प्रकर्षेणाह---यत
उद्धवं सर्वेषाम् उत्सव-रूपम् इति भावः \। स्मयन् सदा श्री-मुख
प्रसाद-स्वभावात् स्मयमानः \। किं वा, सके तेनैव स्मितेन
स्वाभिप्राय-बोधनार्थम्, यद् वा, निजाभिप्रायस्योद्धवेक-गम्यस्य तद्
उक्त्या प्रकाशनार्थम् इति दिक् \।\।४५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अगृह्नत्सु मौनम् आलम्बमानेष्व्
इत्य् अर्थः \। पाठोयम-सन्धिर् एव ससान्धि-धाठे\ऽगृह्न्त्सु चेति कचित्
\। भृत्यम् इति स्व-भक्तस्य तस्य माहात्म्य-विस्तारणार्थम् इति भावः \।
यतः केशवः गोकूल-सुखार्थं केशि-हन्ता तत्रात्य-जनप्रिये तस्मिन्
श्री-मद् उद्धवेपि स्नेह-विशेषवान् इति भावः \। अत एव वाचः-पेशैः
प्रकर्षेणाह---यत उद्धवं सर्वेषाम् उत्सव-रूपम् इति भावः \। स्मयम्
उद्धव-ज्ञेयाभिप्राय-विशेषेण स्मयमानः \।\।४५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र सभायां तेषु
यादवेषु आत्मीय-पक्षेषु जरासन्धस्य जिगीषया हेतुना मुनेस् तद्-वचः
अगृणत्सु अमन्यमानेषु सत्सू वाचः वचनस्य पेशैर् अवयवैः
स्वाभिप्रेतैर् अर्थेरुद्धवहृद्य् आरोपितैः स्मयमानः ऊधवं प्राहेति
तस्यैव मन्त्रणाभिज्ञतोत्कर्ष-ख्यापनार्थम् इति भावः \।\। ४५-४७ \।\।

**\॥।**

**\।\। १०.७०.४६ \।\।**

**श्री-भगवान् उवाच---**

**त्वं हि नः परमं चक्षुः सुहृन् मन्त्रार्थ-तत्त्व-वित् \।**

**अथात्र ब्रूह्य् अनुष्ठेयं श्रद्दध्मः करवाम तत् \।\।**

**श्रीधर-स्वामी (भावार्थ-दीपिका) :** चक्षुष्ट्वे हेतुः, मन्त्रार्थानां
मन्त्र-साध्यानां तत्त्व-वित् परिपाक-वेदिता \।\। ४६-४७ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चक्षुश्
चक्षुर्वत्-प्रकाशकम् \। यथात्रानुष्टेयं तथा ब्रूहि \। अत्र
राज-मोक्षण-राजसूय-गमन-रूपोभय-कार्ये इत्य् अर्थः \। त्वद्-उक्तौ
श्रद्दध्मः श्रधां करिष्यामः \। तद् एव करिष्याम च सर्वं वाक्यं
सावधारणम् इति न्यायागत एव-कारः \। उभयत्र भविष्यति लट्-लोटौ
\।\। ४६ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हि एव, त्वम् एव,
नो\ऽसमाकं यादवानां परमम् इति
समीपवर्ति-द्रव्य-मात्र-दर्शि-प्रसिद्ध चक्षुषः सकाशाद् आधिक्यम् उक्तम्
\। मन्त्रेण भावि-दुरवस्यादि-प्रदर्शनात्, यतः सुहृत् स्वज्ञातिः, यद्
वा, अत एव सुहृत् परमोपकारी \। किं वा, सु शोभनं हृन्च् च, अथ अतो
हेतोः, अनु अनुसन्धान-पूर्वकं ब्रूहिः, पाठान्तरे अत्रास्मिन् कृत्यद्वये
यद् आदाव् अनुष्ठेयं तद्-ब्रूहि, न च मन्तव्यम्, तद् एते न गृहीष्यन्तीत्य्
आह---तद् एव श्रद्धध्म, श्रद्धया गृह्नीमः करवाम चेति \। अयं
भक्त-वात्सल्यभरेण प्रोत्साहन-विशेषः \।\। ४६ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** त्वं हि त्वम् एव नो\ऽस्माकं
यादवानां चक्षुष्ट्वे हेतुः सुहृन् निरुपाधिक-हितकारी
मन्त्रार्थ-तत्त्वविद् इति च परमम् इति प्रसिद्धं चक्षुषः सकाशात्
आधिक्यम् उक्तं मन्त्रेण भाविदूरस्थादि-प्रदर्शनात अथ अतो हेतोः
अत्रास्मिन् कृत्यद्वये यदादावनुष्टेयं तद्-ब्रूहि न च वक्तव्यं तद् एते
न गृहीष्यन्तीत्य् आह तद् एव श्रद्धध्मः श्रद्धया गृह्नीमः गृहिष्यामः
करवाम करिष्यामश् चेति अयं भक्त-वात्सल्यभरेण प्रोत्साहन-विशेषः
\।\। ४६ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७०.४७ \।\।**

**इत्य् उपामन्त्रितो भर्त्रा सर्व-ज्ञेनापि मुग्ध-वत् \।**

**निदेशं शिरसाधाय उद्धवः प्रत्यभाषत \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इतीत्थम् \। उपामन्त्रितः
पृष्टः \। मुग्धवद् अज्ञातवत् \। मुग्धः सुन्दर-मूढयोः इति विश्वः
\।\।४७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपामन्त्रितः
स्नेहेनादिष्टः, भत्रेति---तदादेज्ञस्यावश्य-पाल्यता सूविता \। यद् वा,
भतृत्वेन भृत्य-यशोविस्तारणार्थम् इति भावः \। अत एव भक्त्या
स्व-शिरसा तस्य निदेशम् आधाय शिरो-बद्धाञ्जलिनादृत्येत्य् अर्थः
\।\।४७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपामन्त्रितः स्नेहेन
प्रार्थनाव आदिष्टः भ्र्त्रेअति तद् आदेशस्यावश्य-पाल्यता सूचिता अत एव
भक्त्या स्व-शिरसा तस्य निदेशम् आधाय शिरोबद्धाञलितयादृयेत्य् अर्थः
\।\।४७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां दशम-स्कन्धे भगवद्-दान-विचारे

सप्ततितमोऽध्यायः \।

\।\। ७० \।\।

(१०.७१)

## अथैकसप्ततितमोऽध्यायः

### उद्धव-मन्त्रणया श्री-कृष्णस्येन्द्रप्रस्थ-गमनम् \। 

**\।\। १०.७१.१ \।\।**

**श्री-शुक उवाच---**

**इत्य् उदीरितम् आकर्ण्य देवर्षेर् उद्धवो\ऽब्रवीत् \।**

**सभ्यानां मतम् आज्ञाय कृष्णस्य च महा-मतिः \।\।**

**श्रीधर-स्वामी (भावार्थ-दीपिका) :**

अथैक-सप्ततितम उद्धवस्य तु मन्त्रतः \।

इन्द्रप्रस्थं गते कृष्णे पार्थानां परमोत्सवः \।\।

राजसूय-मिषं कृत्वा भीम-दुर्योधनादिषु \।

कलिम् उत्पाद्य तद्-द्वारा भू-भारम् अहरत् प्रभुः \।\।

**देवर्षेर् मतं** राजसूय-गमनम् \। **सभ्यानां मतं** राज-रक्षा \।
कृष्णस्य तूभयम् \।\।१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एकेनाधिकस् सप्ततितम
*एक-सप्ततितमः,* तस्मिंस् तथा \। *तद्-द्वारा* भीम-दुर्योधन-द्वारा
\। एकान्त-भक्तानां भक्त्य्-अतिशय-जननाय हरेर्
बन्धु-कृत्याचरण-लक्षणं माहात्म्यम् आह \। तत्रादौ
कृष्ण-कटाक्ष-सूचित-तत्-कार्य-विशेष उद्धवः स्वां नीतिं वक्ति इतीति \।
महा-मतित्वाद् एव सर्वेषां मतं ज्ञातवान् इति भावः \।\।१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्य् एवं देवर्षेर्
उदीरितं किं वा इत्य् एतत् श्री-भगवद् उदीरितम् आकर्ण्य देवर्षादीनाञ् च
मतम् आ सम्यक् ज्ञात्वा, यतो महा-मतिः \।\।१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्य् एतद्-भगवत उदीरितम्
आकर्ण्य देवर्षादीनाञ् च मतम् आ सम्यक् ज्ञात्वा महामतिः सर्वेषाम् एव
मत-रक्षया प्रहर्षात् देवादीनां यथोत्तरं स्वीयत्वे श्रैष्ठ्यम्
\।\।१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इत्य् एवं देवर्षेर्
उदीरितं किं वा इत्य् एतत् श्री-भगवद् उदीरितम् आकर्ण्य देवर्षादीनाञ् च
मतम् आ सम्यक् ज्ञात्वा, यतो महा-मतिः \।\।१\।\।

**\॥।**

**\।\। १०.७१.२ \।\।**

**श्री-उद्धव उवाच---**

**यद् उक्तम् ऋषिणा देव साचिव्यं यक्ष्यतस् त्वया \।**

**कार्यं पैतृष्व-स्रेयस्य रक्षा च शरणैषिणाम् \।\।**

**श्रीधर-स्वामी (भावार्थ-दीपिका) :** यक्ष्यतो यागं करिष्यतः
पैतृ-ष्वस्रेयस्य पितृ-ष्वसुः पुत्रस्य, साचिव्यं साहाय्यं तच् च कार्यम्
\। तथा शरणार्थिनां राज्ञां रक्षा च कार्या \।\।२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे देवेति \।
विचित्र-क्रीडा-परस्य तवाभिप्रायं न को\ऽपि ज्ञातुं शक्त इति भावः \।
ऋषिणेति ऋषेर् आज्ञैवादौ सम्पाद्येति भावः \।\।२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्य् एवं देवर्षेर्
उदीरितं \। किं वा, इत्य् एतत् श्री-भगवद् उदीरितम् आकर्ण्य देवादीनाञ् च
मतम् आ सम्यक् ज्ञात्वा, यतो महा-मतिः, किं वा सर्वेषाम् एव मत-रक्षया
प्रहर्षणात् साचिव्यं यद् उक्तं तत् कार्यम्, तत्र हेतुः---यक्ष्यतः
पैतृष्व् अस्रेयस्येति \। तच् च तव योग्यम् एवेत्य् आह---देव ! हे
विद्योतमानैश्वर्य ! विचित्र-क्रीडा-परेति वा ऋषिणेति तत्रादाव् ऋषि-वाक्यं
परिपाल्यम् इति भावः \।\।२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** साचिव्यं यद् उक्तं तत्-कार्यं
तत्र हेतुः यक्ष्यतः पैतृष्व् अस्रेयस्येति तच् च तव योग्यत्वम् एवेत्य्
आह---देव हे विद्योतमानैश्वर्य ! हे विचित्र-क्रीडापरेति वा ऋषिणेति
तत्रा आव् ऋषि-वाक्यं परिपाल्यम् इति भावः \।\।२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यक्ष्यतः यागं
करिष्यतः पैतृष्व् अस्रेयस्य युधिष्ठिरस्य साचिव्यं साहाय्यङ्क-कार्यम्
एव यद् उक्तम् ऋषिणा जरासन्ध-वधात् शरणैषिणां रक्षा च कर्तव्यैव
या खलु सभ्यानां दूतस्य चाभिमतेति भावः \।\।२\।\।

**\॥।**

**\।\। १०.७१.३ \।\।**

**यष्टव्यं राजसूयेन दिक्-चक्र-जयिना विभो \।**

**अतो जरा-सुत-जय उभयार्थो मतो मम \।\।**

**श्रीधर-स्वामी (भावार्थ-दीपिका) :** तत्र प्रथमं राजसूयार्थं
गन्तव्यं, ततो राज-रक्षा कर्तव्येत्य् आह---यष्टव्यम् इत्य् अष्टभिः \।
अतो दिग्-विजय-हेतोः \। उभयार्थो राजसूयार्थः शरणागत-रक्षार्थश्
च \।\।३-४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कार्य-द्वय-साधनोपायं
वक्ति---तत्र तयोर् मध्ये \। ततस् तत्र गमनाद् अनन्तरम् \। ननु,
राजभिर् आदौ निमन्त्रणात्-तेषां मरण-सङ्कटपाताच् चादौ तत्रैव
तद्-रक्षणार्थं गन्तुम् उचितं यज्ञ-क्रिया तु पश्चाद् अपि-यष्टव्यम् इति
\। यत्रैकेन कार्येणोभय-कार्य-सिद्धिः सैव युक्तिः समीचीनेति \। सा
च राजसूयार्थ-गमन-रूपैव \। दिग्-विजयं विना राजसूयो न स्यात्
जरासन्ध-वधं विना दिग्-विजयो नेति \। तथा च
राज-रक्षा-निमन्त्रणन्तु तद्-अङ्ग-सिद्धयैव सेत्स्यतीत्येकक्रिया द्वय्
अर्थकरी भविष्यतीति भावः \। उभयाय राजसूयाय
शरणागत-रक्षणाय चायम् उभयार्थः \। चतुर्थी तद्
अर्थार्थ-बलि-हित-सुख-रक्षितैः इति \। अर्थेन नित्य-समासो
विशेष्य-लिङ्गता च इत्य् अनुशासनात् \।\।३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दिक्-चक्र-जयिनैव सता
राज्ञा, यद् वा, दिक्चक्र-जयो\ऽस्ति यस्मिन् राजसूये तेन \। ननु, तर्हि
दुर्घटो\ऽयम्, तत्राह---विभो हे प्रभो ! त्वत्-प्रभावात् सुघट एवेति
भावः \। हि एव, उभयार्थ एव, जरासुतेति तस्य जुर्जयत्वं तथा
जरया सन्धित-देहस्य तस्य सन्धि-स्थान-विदारणाद् एव मरणञ् च
सूचितम् \।\।३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् एवम् अपि राजभिः
प्रथम-निमन्त्रणात्-तेषां मरण-सङ्कटापाताच् च तद्-रक्षणार्थम् एव
प्रथमं गन्तुम् उचितं यज्ञ-क्रिया तु पश्चाद् अपि स्यात्
तत्राह---यष्टव्यम् इति \। दिक्चक्र-जयो\ऽस्ति यस्मिन् राजसूये तेन अतो
जरा-सुतस्य राजसूय-चिकीर्षु-द्वारैव यो जयः स उभयत्राप्य् अर्थो
मतः ननु, दुर्घटस् तद्-द्वारा तज्-जयः तत्राह विभो हे प्रभो
त्वत्-प्रभावात्-सुघट एवेति भावः \। जरा-सुतेति
सन्धि-स्थान-विदारण-स्मरणञ् च सूचितम् अतः प्रथमं राजसूयार्थम्
एव गन्तव्यम् इति भावः \।\।३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत्रैकेनैव कार्येण
उभयं कार्यं सिद्धयेत् सैव युक्तिः समीचीनेत्य् आह---यष्टव्यम् इति \।
उभयार्थ इति राज-सूय-सिद्धि-प्रयोजनकः राज-रक्षा-प्रयोजनकश् च
तथा हि दिग्-विजयं विना राजसूय-यज्ञो न भवति जरासन्ध-वधं
विना दिग्-विजयश् च न भवतीति प्रथमं राजसूय-निमन्त्रणम्
एवाङ्गीकर्तव्यं राज-रक्षा-निमन्त्रणं तु तद् अङ्ग-सिद्धयैव
सेत्स्यतीति एक-क्रिया द्वय् अर्थकरी भविष्यतीति भावः \।\।३\।\।

**\॥।**

**\।\। १०.७१.४ \।\।**

**अस्माकं च महान् अर्थो ह्य् एतेनैव भविष्यति \।**

**यशश् च तव गोविन्द राज्ञो बद्धान् विमुञ्चतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** युधिष्ठिर-कार्यं
सिद्धवत्-कृत्वा स्वकार्यम् अभिष्टौति-अस्माकम् इति \। एतेन
जरासन्ध-वधेन \। विमुञ् चतो विमोचयतः,
अन्तर्भावित-णिजर्थाच्-छत्रन्तः \।\।४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एतेन
जरा-सुत-जयेनैव, हि निश्चितम्, अर्थो लाभः, त्वन्-महा-दुष्ट-नाशेन
नैश् चिन्त्यात्, बन्धात् बन्धनात्, विशेषेण स्वभक्ति-विस्तारणादिना
मुञ्चतः, बद्धान् इति पाठे पाठान्तरे\ऽप्य् अर्थः स एव चकारौ द्वयोर्
अपि प्राधान्यात् \। हे गोविन्देति भगवत्ता-प्रकटनार्थं पृथ्व्याम्
अवतीर्णस्य तवैतद्-युज्यत एवेति \।

यद् वा, हे गोकुलेन्द्रेति गोकुल-प्रसिद्धात्म-माहात्म्य-विशेषानुसारेण
त्वयेदं यवन-जयोद्भवं तस्य प्रत्यावृत्तिश् चकारार्थः मोचितेभ्यश्
च एतत्-सर्वम् अपि यज्ञार्थ-वधेनापि भविष्यतीत्य् आह---एतेनैव
भविष्यति \। तेन धनेन मोचिताः भक्ताः पोषणीया इति
अन्य-सम्मेलनाद्यशो न भविष्यतीत्य् आशङ्कय् आह---यशश् च तव
गोविन्देति \। चकारात् प्रतिज्ञा अभयं सर्व-भूतेभ्यः इति
बन्धाद्-विमोचनं तद्-वध-मात्रेण भवति तत्-पुत्रेणापि तत्-सम्भवात्
अतो विशेषतो मोचन-हेतुत्वेनोपदिशति \। राज्ञो बन्धाद् इति \। राज्ञा
राज-शरीराणि आत्मनश् च बन्धाद् उभय-विधात् विशेषतो मोचनं तद् एव
विमुञ्चतस् तव \।\।४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलम् उभय एवार्थः
अपि त्व् अस्माकं च यादवानाम् एतेन तज्-जयेनैव
बलवद्-विद्वेषि-वधरूपो महान् एवार्थो भविष्यति तत्र तच् च राज्ञः
कर्म-भूतात् बन्धात्-सकाशाद्-विमुञ्चतस् तव यशस् तद् अप्य् अस्माकं महान्
एवार्थ इति वदन् यादवान् अपि सर्वान् दृष्ट्वा स्वमन्त्र-पक्षपातिनः
करोति स्म बद्धान् विमुञ् चतः इति पाठः क्वचित् \। हे गोविन्देति
भगवत्ता-प्रकटनार्थं पृथिव्याम् अवतीर्णस्य तवैतद्-युज्यत एवेति
भावः \।\।४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्माकं सभ्यानाम् \।
एतेनैव राजसूयार्थक-गमनेनैव \। महान् अर्थः
जरासन्ध-वध-लक्षणः \।\।४\।\।

**\॥।**

**\।\। १०.७१.५ \।\।**

**स वै दुर्विषहो राजा नागायुत-समो बले \।**

**बलिनाम् अपि चान्येषां भीमं सम-बलं विना \।\।**

**श्रीधर-स्वामी (भावार्थ-दीपिका) :** अत्युत्सुकतया सद्य एव
जरासन्धं हन्तुम् इच्छतो यादवानालक्ष्याह---स वा इति \। अन्येषां ततो
बलिनाम् अपि यद्य् अपि सम-बल एव भीमस् तथापि तं विना \। भीमाद् एव
तस्य मृत्युर् विहित इति भावः \।\।५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उद्धव-वाक्यं श्रुत्वा
यादवा नोत्कण्ठिता इति चेद् आह---अत्युत्सुकेत्य् आदि \। ततो जरासन्धात् \।
इति भाव इति-यद्य् अपि समबल एव तथापि तं विनेति भीमाद् एव तस्य
मृत्युर् इति बृहस्पतेः सकाशाद् अधीत-ज्योतिर् आदि-शास्त्रेण मयैव पूर्वं
विचारितम् इति विहितस्य दुर्वार्यत्वेनाल्प-बलो\ऽधिक-बलं हन्ति किम् उत
समबल इति तात्पर्यम् \।\।५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, को विशेषः ऋषिर् एव
वक्तव्यः आवश्यको जरासन्ध-वधः तं कृत्वा समागमिष्यतीति अस्मिन्
पक्षे स्त्रीभिः सह लीलया गमनं बाध्यते मर्यादायाम् अवश्यश् चायं
पक्ष इति वक्तुं जरासन्ध-स्वरूपम् आह द्वाभ्यामस वै दुर्विषह इति
\। केनापि सोढुं न शक्यः यतो राजा क्षत्रियः अनयोर् हि प्रायेण एतद्
अलौकिकं बलं लौकिकम् अप्य् आह---नागायुतसम इति \। बल-विषये
अयुत-हस्ति-समः एतादृशा अन्ये\ऽपि सन्तीति तद्-व्यावृत्त्य् अर्थम् आह
बलिनाम् अपि चान्येषाम् इति \। महा-बलिनां सर्वेषाम् एवायं मिलितानां समः
चकाराद्-ब्राह्मणादि-वर-सिद्धम् अपि तस्य बलं तहि मर्यादायाम् अवध्य
एवेत्य् आशङ्कयाह---भीमं सम-बलं विनेति \। भीमो\ऽप्य् एतादृशः तथा
जयस् तद् अग्रे वक्ष्यते \।\।५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पाण्डवेष्व् अपि केन कथं
जरा-सुतो जेतव्य इत्य् अपेक्षायाम् आह स इति त्रिभिः \। वै प्रसिद्धौ
बले तावन्न् आगायुतसमः तादृश-बलिनाम् अप्य् अन्येषां दुर्विषहः
असह्य-विक्रमः राजेति महा-सैन्य-सम्पत्तिश् च सूचिता \।\।५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सद्य एव जरासन्धं
हन्तुम् अत्युत्सुकान् यादवानालक्ष्य् आह---स वै इति \। अन्येषां
ततो\ऽधिक-बलिनाम् अपि यद्य् अपि समबल एव भीमस् तद् अपि तं विनेति
भीमाद् एव तस्य मृत्युर् इति बृहस्पतेः सकाशाद् अधीतज्योतिर्
आगमादि-शास्त्रेण मयैव पूर्व-विचारितत्वाद् इति भावः \।\।५\।\।

**\॥।**

**\।\। १०.७१.६ \।\।**

**द्वैरथे स तु जेतव्यो मा शताक्षौहिणी-युतः \।**

**ब्रह्मण्यो\ऽभ्यर्थितो विप्रैर् न प्रत्याख्याति कर्हिचित् \।\।**

**श्रीधर-स्वामी (भावार्थ-दीपिका) :** ननु, स्व-बल-साम्येऽपि
सेना-बलं तस्याधिकम् इति चेद् अत आह---द्वै-रथ इति \।
द्वन्द्व-युद्धे \। शतेनाक्षौहिणीभिर् युतो मागधो मा, न जेतव्य इत्य्
अर्थः \। नन्व् असौ स्व-सैन्यम् एव युद्धाय नियुञ्जीत कुतस् तेन
द्वै-रथम् इति तत्राह---ब्रह्मण्य इति \। न प्रत्याख्याति न निराकरोति
\।\।६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनः साम्याशङ्कां वारयन्
समाधत्ते---नन्व् इत्य्-आदिना \। तस्य जरासन्धस्य \। स जरासन्धः \।
इत्य् अर्थ इति---महादेव-प्रसादाद् इति भावः \। पुनर् आशङ्क्य---नन्व्
इत्य्-आदिना \। द्वयो रथयो रथिनोर् इदं द्वैरथं द्वन्द्व-युद्धम् इत्य्
अर्थः \।\।६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यत् किञ्चिद् अभ्यर्थितः
सन् प्रत्याख्याति---यतो ब्रह्मण्यः \। अन्यत् तैर् व्याख्यातम् \। यद् वा,
शताक्षौहिणी-युतः स मा जेतव्यः \। किम् ? काक्वा, अपि तु जेतव्य एवेत्य्
अर्थः \। कथम् ? द्वैरथे \।\।६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : द्वैरथ** इत्य् अर्धकम् \। तु
एव द्वैरथे स एवैको जेतव्यः शताक्षौहिणी-युतस् तु नार्हः स्व-पक्षे
तस्य राज-वृन्द-घातनात् राजसूय-सम्पद्-विनाशात् \। ब्रह्मण्य इति
सार्धकम् \। तत्र तत्-सोपान-माहैकेन ब्रह्मण्य इति
भवद्-भवदीय-विद्वेष-निश्चित-रजस्-तमः-स्वभावत्वात् प्रतिष्ठ-काम
एवात्मानं तथा ख्यापितवान् इत्य् अर्थः \। तस्मात् साक्षाद्-भूय भवद्भिर्
अभ्यर्थितो द्वैरथं कर्हिचित् प्रत्याख्यायात् विप्रैस् तद्-आकारैस् त्व्
अभ्यर्थितः कर्हिचिन् न प्रत्याख्याति अङ्गीकुर्याद् एवेत्य् अर्थः \।\।६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भीमेणापि स द्वैरथ
एव जेतव्यः, शताक्षौहिणी-युतस् तु मा जेतव्यः \।\।६\।\।

**\॥।**

**\।\। १०.७१.७ \।\।**

**ब्रह्म-वेष-धरो गत्वा तं भिक्षेत वृकोदरः \।**

**हनिष्यति न सन्देहो द्वैरथे तव सन्निधौ \।\।**

**श्रीधर-स्वामी (भावार्थ-दीपिका) :** भिक्षेत द्वन्द्व-युद्धं याचताम्
\। तथापि सम-बलत्वात् साम्यम् एव स्याद् अत आह---तव सन्निधाव् इति
\।\।७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं जरासन्धम् \। वृकस्
तत्-संज्ञो\ऽग्निर् उदरे यस्य स वृकोदरो भीमः \।

> वृको नाम हि यो वह्निः स सदा उदरे मम \।
>
> अतिवेलं यदाश्नामि तदा स उपशाम्यति \।\।

इति ब्रह्म-वैवर्ते व्यासं प्रति भीमोक्तेः \। भारते\ऽपि

> तीक्ष्णश् चैव प्रचण्डश् च वृको नामानलो मतः \।
>
> स पाण्डवस्य जठरे तेन भीमो वृकोदरः \।\।

यद् वा, वृकवत् कृशम् उदरं यस्येति बलिष्ठता सूचिता \। बलिष्ठानां हि
सिंहादीनां कृशम्दह्द्यत्वम् अस्तीति भावः \। अतिवेलम् अतिक्रान्त-मर्यादम्
इत्य् अर्थः \। पुनर् आशङ्क्य समाधत्ते---तथापीत्य्-आदिना \। स एव
जेष्यति किं मया तत्र गमनेनेति तत्राह---तवेति \। तव सन्निधिं
विना तु द्वैरथे\ऽपि हन्तुं स न प्रभविष्यतीति भावः \।\।७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वृकस्यैव कृशम् उदरं
यस्य इति बलिष्ठता सूचिता, बलिष्ठानां हि सिंहादीनां कृश-मध्यत्वात्,
तत्रापि च त्वत्-सान्निध्य-प्रभावात् हस्तैवेत्य् आह---तवेति \। कालत्वाद्
एवारूपिणो\ऽव्यक्तस्य, विश्व-सर्गादौ कालस्यैव मुख्य-निमित्तत्वात् \।
तत्त्वतः स त्वयैव सृज्यत इति \। तथा अरूपित्वात् केनापि तद् बोद्धुं
न शक्यत इति भावः \। तच् च युक्तम् एवेत्य् आह---ईश्वरस्येति \।
तथापि हिरण्यगर्भ-शर्वयोर् माहात्म्यथार्थं यथा त्वया तत् क्रियते,
तथात्रापि भीमसेन-यशः-प्रदानार्थम् एवं कार्यम् इति भावः
\।\।७-८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यस्माद् एवं तस्माद्
ब्रह्म-वेषेति वृकस्येव कृशम् उदरं यस्येति बलिष्ठता सूचिता
बलिष्ठानां हि सिंहादीनां कृशमध्यत्वं सम-बलत्वे\ऽपि जय-कारणम्
आह---जये\ऽपि हननम् अप्य् आह---हनिष्यतीति \।\।७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् असौ स्व-सैन्यम् एव
युद्धाय नियुञ्जीत कुतस् तेन द्वैरथ्यम् ? इति तत्राह---ब्रह्मण्य इति
\। न प्रत्याख्याति न निराकरोति भिक्षेत द्वन्द्व-युद्धं याचेत स एव
जेष्यति चेत्, तर्हि किं मयेत्य् अत आह---तवेति \। तव सन्निधानं विना
तु द्वैरथो\ऽपि न तं हन्तुं प्रभविष्यतीति भावः \।\।७\।\।

**\॥।**

**\।\। १०.७१.८ \।\।**

**निमित्तं परम् ईशस्य विश्व-सर्ग-निरोधयोः \।**

**हिरण्यगर्भः शर्वश् च कालस्यारूपिणस् तव \।\।**

**श्रीधर-स्वामी (भावार्थ-दीपिका) :** नन्व् अकिञ्चित् कुर्वतो मम
सन्निधानात् किं स्याद् अत आह---निमित्तम् इति \। अयम् अर्थः---यथा
तवारूपस्य कालात्मनो विश्व-सर्गे निमित्तं केवलं हिरण्य-गर्भः,
तथा शर्वश् च तन्-निरोधे तथात्र त्वम् एव सन्निधि-मात्रेण हन्ता
भीमो निमित्त-मात्रम् इति \।\।८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवान् आशङ्कते---नन्व्
इति \। तात्पर्यम् आह---अयम् अर्थ इति \। तन्-निरोधे विश्व-संहारे
\।\।८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पूर्व-श्लोक-टीका
द्रष्टव्या।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तव यः कालस् तद्-रूपा
शक्तिः, तस्य निमित्त-मात्रं द्वारीकृत-मात्रं कालस्यैव विशेषणम्
अरूपिणः इति सर्व-सम्पादकस्यापि चेष्टाभिर् अलक्ष्यमाणस्येत्य् अर्थः \।
तादृश-शक्तित्वं च युक्तम् एवेत्य् आह---ईशस्य ईश्वरस्येति
हिरण्यगर्भ-शर्वयोर् माहात्म्यथार्थं यथा त्वया तत् क्रियते
तथात्रापि भीमसेन-यशः-प्रदानार्थम् अप्य् एवं कार्यम् इति भावः
\।\।८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न वयः कालस् तद्-रूपा शक्तिः,
तस्य निमित्तं कालस्यैव विशेषणं, अरूपिणम् इति सर्व-सम्पादकस्यापि
चेष्टाभिर् अलक्ष्यमाणस्येत्य् अर्थः \।\।८\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु अकिञ्चित् कुर्वतो मम
सन्निधानात् किं स्यात् ? तत्राह---निमित्तम् इति \। तव ईशस्य यः कालस्
तद्-रूपा शक्तिस् तस्य यौ विश्व-सर्ग-निरोधौ तयोस् तत्र
हिरण्यगर्भः शर्वश् च, परं केवलं निमितम् एवेत्य् अन्वयः \। अरूपिण
इति कालस्य विशेषणं कालेनैव विश्वं सृज्यते निरुध्यते च, तत्र
यथा सर्गे हिरण्यगर्भो निमित्त-मात्रं शर्वश् च निरोधे तथैव
सन्निधि-मात्रेण त्वम् एव जरासन्धं हनिष्यसि \। भीमो निमित्त-मात्रं
हिरण्यगर्भ-शर्वयोर् माहात्म्यथार्थं यथा, त्वया तत् क्रियते,
तथात्रापि भीमसेनाय यशः-प्रदानार्थम् इदम् अप्य् एकं तव कार्यम् इति
भावः \।\।८\।\।

**\॥।**

**\।\। १०.७१.९ \।\।**

**गायन्ति ते विशद-कर्म गृहेषु देव्यो**

**राज्ञां स्व-शत्रु-वधम् आत्म-विमोक्षणं च \।**

**गोप्यश् च कुञ्जर-पतेर् जनकात्मजायाः**

**पित्रोश् च लब्ध-शरणा मुनयो वयं च \।\।**

**श्रीधर-स्वामी (भावार्थ-दीपिका) :** अतोऽनेनोपायेन त्वया स शीघ्रं
हन्तव्य इत्य् आशयेनाह---गायन्तीति \। जरासन्ध-धृतानां राज्ञां देव्यः
पत्न्यस् ते विशदं कर्म स्व-गृहेषु बालक-लालनादौ गायन्ति \। किं तत्
कर्म ? स्व-शत्रोर् जरासन्धस्य वधम् आत्मनां पतीनां विमोक्षणं च \।
वत्स, मारोदीः, श्री-कृष्ण एवं करिष्यतीति \। अत्र दृष्टान्ताः---गोप्यश्
चेत्य्-आदयः \। यथा गोप्यः शङ्खचूड-वधं स्व-मोक्षं च गायन्ति \।
अवतारान्तर-गतं कुञ्जर-पतेर् नक्रात्, जनकात्म-जायाश् च रावणात् \।
पित्रोश् च कंस-गृहान् मोक्षम् \। अत एवं-भूतानां तासां कृपया त्वया
तथैव कर्तव्यम् इति भावः \।\।९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस् त्वम् एव हर्तातो
हेतोः \। अनेन युद्ध-याच्ञा-रूपेण \। स जरासन्धः \। करुणाकरो
दया-समुद्रः \। एवं करिष्यति तं मारयित्वा तव पितरं मोचयिष्यतीत्य्
अर्थः \। कथं गायतीत्य् अत्र लुप्तोपमयाह---अत्रेति \। अत्र गायने \।
अवतारान्तर-गतं कर्मेत्य् अर्थः \। यतो गायन्त्य् अतो हेतोः \। एवं
भूतानां त्वत्-कर्म गायतीनाम् \। तासां राज-देवीनाम् इत्य् अर्थः \। यद्
वा, गोप्यश् चेत्य् अत्र च-शब्दः, एवोपमार्थको निपातानाम् अनेकार्थत्वात् \।
यद् वा, लब्ध-शरणा भक्त-जनाः \। कुञ्जर-पतेर् आत्मनो देहस्य
विमोक्षणं स्व-शत्रूणां कामादीनां वधं च, मुनयो वाल्मीक्य्-आदयो
जनकात्मजाया विमोक्षणं स्व-शत्रु-वधम् इति पूर्ववत् \। वयं च
यदवः पित्रोर् देवकी-वसुदेवयोर् विमोक्षणं च यथा गायामस् तथा
गायन्तीत्य् अर्थः \।\।९\।\। \[अत्र विश्वनाथः\]

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** गायन्तीत्य्-आदि \। गोप्यो
बलदेव-परिगृहीत-गोपाङ्गना यथा तव विशद-कर्म गायन्ति \। तत् किम्
? तत्राह---स्व-शत्रु-वधं शङ्खचूड-वधम् आत्म-विमोक्षणं च \।
कुञ्जर-पतेः आत्म-विमोक्षणं ग्राह---वधं च \। यथा लब्ध-शरणा
मुनयो वयं च गायन्ति \। जनकात्मजायाः यथा आत्म-विमोक्षणं
रावण-वधं च मुनयो गायन्ति, पित्रोर् वसुदेव-देवक्योः
आत्म-विमोक्षणं कंस-वधं च यथा वयं गायामः, तथा देव्यश्
चात्म-विमोक्षाणां पति-विमोक्षणं जरासन्ध-वधं गायन्ति, भूतवद्
गायन्तीत्य् अर्थः \।\।९\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं
स्व-यशो-वितान-निमित्तम् अवश्यम् असौ शीघ्रं हन्तव्य इत्य्
आशयेनाह---गायन्तीति \। गोप्यः स्व-शत्रोर् वधम् आत्म-विमोक्षणं च,
तथा मुनयो वयं च कुञ्जर-पतेर् गजेन्द्रस्य मोक्षणं तच्-छत्रोर्
नक्रस्य वधं, जनकात्मजाया मोक्षणं शत्रो रावणस्य वधं , पित्रोर्
मोक्षणं शत्रोः कंसस्य वधं च \। मुनयो मुक्ताः \।

तेषां तत्-तद्-दाने हेतुः---लब्ध-शरणाः \। त्वद्-विशद-कर्म-श्रवणाद्
एव त्वत्-प्रपन्ना इत्य् अर्थः, वयं मुक्ताः \। यद् वा, गोप्यस् तु
चतुष्टयम् एव गायन्ति, अतः श्री-गोपीनां पूर्वं यथा शङ्खचूडं हत्वा
तस्माद् वयं विमोक्षिताः, यथा च पूर्वतरावतार-द्वये गजेन्द्र
श्री-सीता च \। अधुनापि पितरौ तथा विरह-महा-व्याधिं हत्वा
ततो\ऽस्मान् मोचयेत्य् अभिप्रायेण तद्-एकासक्त्या गानम् \। मुनीनां मोक्षाद्
अप्य् आनन्देन, भक्तानां च तद्-एक-गतित्वेन \। एवं गोप्यादीनां
यथा-पूर्वं गाने श्रैष्ठ्यम् \। तत्र भक्तेभ्यो मुनीनां,
तद्-भक्त-प्रवरस्य तस्य विनय-भरेणाहृत्य परिहारार्थोक्तेः \।
अन्यत् तैर् व्याख्यातम् \।

एतद्-अर्थम् अपीति लेख्ये---अतो\ऽनेनोपायेनेति लेखक-भ्रमाद् इति \।
आथवा गायन्ति गास्यन्ति \। सामीप्ये वर्तमानम् \। च-काराच् छ्रीदामादयो
गोपाः, यथा गोप्य्-आदयो वयं कुञ्जर-पत्य्-आदीनां शत्रु-वधं
विमोक्षणं च गायामस् तथेत्य् अर्थः \। यद् वा, स्व-शत्रोर् भौमस्य
वधं तन्-निरोधात्म-मोक्षणं च, यथा देव्यः श्री-महिष्यः, यथा च
शङ्खचूडादेर् वधं, तत आत्म-विमोक्षणं च गोप्यो गायन्ति, तथा
राज्ञां स्व-शत्रु-वधं स्वकीय-शत्रुर् जरासन्धस् तद्-वधं, तेषाम्
एवात्मनां विमोक्षणं च, कुञ्जर-पत्य्-आदीनाम् इव तद् गास्यन्तीत्य् अर्थः
\। एतद्-अर्थम् असौ प्राक् शीघ्रं हन्तव्य इति भावः \।\।९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथा स्वैक-शरणानां
स्वैकाशा-जीवनानां तादृश-दुःख-हान्य्-अर्थम् अपीत्य् आह---गायन्तीति \।
सर्व-लोकास् तावत् दुष्ट-हनन-भक्त-रक्षात्मकं ते विशदं कर्म
गायन्ति \। तत्र प्रस्तुतम् अवधीयताम् इत्य् आह---गृहेष्व् इति \। गृहेष्व्
एवे स्थित्वा त्वाम् उद्दिश्य सदैन्य-प्रार्थनया देव्यो राज्ञ्यो राज्ञां
जरासन्ध-हतक-रुद्धानां भाविनम् अपि स्व-शत्रु-व्धम् आत्म-विमोक्षणं
च गायन्ति \। तत्र दृष्टान्तम् इव कुर्वन् निजाभीष-विशेषम् अपि
विज्ञापयति---गोप्यश् च स्व-शत्रु-वधादिकं भूतम् अपि साम्प्रतं
भवद्-विरह-रूप-महा-शतुर्-वित्रोटनाय गायन्ति \।

अथ तद्-रूप-रक्षाम् एव द्रढयितुम् आह---कुञ्जर-पतेर् इति \।
लब्ध-शरणा मोक्षेच्छया शरणम् आगता मुनयो मुक्ता वयं च भक्ता
कुञ्जर-पतेर् गजेन्द्रस्य मोक्षणं तच्-छत्रोर् नक्रस्य वधं,
जनकात्मजायाः मोक्षणं शत्रो रावणस्य वधं, पित्रोर् मोक्षणं शत्रोः
कंसस्य वधं च गायामः, न तु देवीनां गोपीनाम् अपीत्य् अर्थः \। तासां
तत्-तद्-अभीष्टस्याद्याप्य् असिद्धत्वाद् इति भावः \। तद् एवं तत्र तत्र
तस्यौत्सुक्य-वर्धन-तात्पर्यकं ज्ञेयम् \। तत्र मुक्तानां
तत्-तद्-गुण-परिनिष्ठितो\ऽपि नैर्गुण्य इति दर्शनात्
तद्-यशो-माहात्म्येनैव तथा भक्तानां च, अत्र पाण्डवा अपि प्रवेशिताः
\। तस्मात् प्रस्तुते\ऽपि सर्व एव निजाश्रिता रक्षणीया इति
सर्व-समञ्जसम् एव कार्यम् इति भावः \।

अत्र गोपीनां परमान्तरङ्गत्वेनोत्तरोत्तर-श्रैष्ठ्य-विवक्षया
सर्वान्त-पाठे योग्ये\ऽपि स्त्री-जाति-प्रसङ्गात् तत्-स्मरणेनात्यौत्सुक्यात्
मध्यत एवोक्तिः \। आसां च अकस्मात् प्रस्तावः श्रीमद्-व्रजाद् आगमनम्
आरभ्य प्रायेणालब्धावसरतया केनापि मिषेण मध्ये मध्ये
तत्-स्मारणार्थं तथा सर्वं हन्त सर्व-रक्षार्थं मध्-विधेन
मन्त्रयसि, ता एव वा कथं न स्मरसि इत्य् उपालम्भन-प्रायथार्थं
चेति ज्ञेयम् \। यद् एव किल मनसि कृत्वा
राजसूयादि-सम्बन्ध-परम्पर्-प्राप्त-दन्तवक्र-वधान्त-कार्यं समाप्य
श्री-भगवान् स्वयम् एव श्रीमद्-व्रजं गमिष्यतीत्य् एतद् अप्य्
उदाहरिष्यामः, किन्तु महा-सभायां तासां प्रस्तावो गोपी-सामान्यतया
श्रीमद्-व्रजेश्वर्य्-आदीनाम् एव सभ्येषु भानान् न दोषाय इति ज्ञेयम्
\।\।९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गोप्यश् च स्व-शत्रु-वधादिकम्
अतीतं गायन्ति, मुनयो गजेन्द्र-जनकात्मजयोर् मोक्षणादिकं गायन्ति,
वयं च यदवः पित्रोः श्री-वसुदेव-देवक्योस् तत् तद् गायाम इत्य् अन्वयः
\।\।९\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** गायन्तीत्य्-आदि \। गोप्यो
बलदेव-पाणि-गृहीताः गोपाङ्गनाः यथा तव विशदं कर्म गायन्ति \। किं
तत् ? इत्य् आह---स्व-शत्रु-वधं शङ्खचूड-वधम् आत्म-विमोक्षणं च \।
कुञ्जर-पतेः स्व-शत्रु-वधम् आत्मनस् तस्य विमोक्षणं च \।
लब्ध-शरणा भक्ता गायन्ति \। जनकात्मजायाः यथा स्व-शत्रु-वधं
रावणम् आत्म-विमोक्षणं च मुनयो गायन्ति \। पित्रोर् वसुदेव-देवक्योः
स्व-शत्रु-वधं कंस-वधम् आत्म-विमोक्षणं च यथा वयं गायामः,
तथा देव्यो राज-पत्न्यः पतीनां स्व-शत्रु-वधं जरासन्ध-वधम्
आत्म-विमोक्षणं च गायन्ति, अवश्यम् एवैतद् वयं कृष्णेन कर्तव्यम् इति
त्वयि विश्वस्ता भाव्य् अपि भूतवद् गायन्तीत्य् अर्थः \।\।९\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
दुष्ट-निग्रह-शिष्ट-पालनात्मकं तव यशो यद्यप् सद्भिर् गीयमानं
पूर्वं सिद्धम् एवास्ति, तद् अपीदानीं जरासन्ध-वधे हते सति, तद् अपि
विपुलीभविष्यतीत्य् आह---गायन्तीति \। जरासन्ध-बद्धानां राज्ञां देव्यः
पत्न्यः ते विशदं कर्म स्व-गृहेषु बालक-लालनादौ गायन्ति \। किं तत्
कर्म ? स्व-शत्रोर् जरासन्धस्य वधं भाविनम् अपि आत्मनां पतीनां
विमोक्षणं च, सर्वज्ञ-मुन्य्-आदि-प्रबोधितत्वाद् गायन्ति \। हे वत्स ! मा
रोधीः ! कृष्णो जरासन्धं हत्वा तव पितरम् मोचयिष्यतीति \। अत्र
दृष्टान्तः---यथा गोप्यः स्व-शत्रोः शङ्खचूडस्य वधं तन्-निरोधाद्
आत्म-विमोक्षणं च परस्पर-सान्त्वनादौ गायन्ति, भोः सख्यः !
समाश्वसित, रुदित्वा रुदित्वा मा प्राणांस् त्यक्तुम् उपक्रमध्वं, यः खलु
तादृश-शङ्खचूडाख्य-महाव्याघ्र-ग्रासाद् अरक्षीत्, स एव कृपा-सिन्धुः
स्वयम् एव स्मृत्वा स्व-विरह-महा-विपत्-काल-सर्प-दंशाद् अपि
रक्षिष्यतीति, तेन जरासन्धं हत्वा ता देव्यस् तत्-पतिभिः सङ्गतीकृत्य
त्वया यथा रक्षणीयाः ततश् चास्मद्-आदयो\ऽपि तत् ते यशो गायाम इत्य्
अवसर-प्राप्त-स्वाभीप्सित-मन्त्रणार्पणं ध्वनितम् \। किं च, यथा
देव्यो गोप्यश् च गायन्ति, तथा लब्ध-शरणा मुनय आचार्य्रूप-भाव्का
वयं दास-भक्ताश् च स्व-हृद्-अस्वदनादौ गायामः \। किं तत् ?
कुञ्जर-पतेः स्व-शत्रोः नक्रस्य वधं, तस्माद् आत्म-विमोक्षणं च,
जनकात्मजायाः स्व-शत्रोः रावणस्य वधं, पित्रोश् च स्व-शत्रोः
कंसस्य वधं, तस्मात् तस्माद् आत्म-विमोक्षणं चेति भोस् तपोधनाः ! मा
विषीदथ \। यथा नक्रादिभ्यो गजेन्द्रादीन् उद्दधार, तथैवास्मान् अपि
संसाराद् उद्धरिष्यतीति \। भो भो वयस्याः, भावक-भक्ता
यथैवोद्धृत्य गजेन्द्रादिभ्यः स्व-सामीप्य-दानेन स्वाभीष्ट-सेवाम् अदात्
तथैवास्मभ्यम् अपि दास्यतीति \।\।९\।\।

**\॥।**

**\।\। १०.७१.१० \।\।**

**जरासन्ध-वधः कृष्ण भूर्य्-अर्थायोपकल्पते \।**

**प्रायः पाक-विपाकेन तव चाभिमतः क्रतुः \।\।**

**श्रीधर-स्वामी (भावार्थ-दीपिका) :** किं च, जरासन्ध-वध इति \।
भूर्य्-अर्थायेति \। ततः शिशुपाल-वधादयोऽपि सुख-साध्या
भविष्यन्तीति भावः \। एतच् च सर्वं भविष्यत्य् एवेति सम्भावयन्न्
आह---प्रय इति \। पच्यत इति पाकः कर्म तस्य विपाकः फलं तेन
राज्ञां पुण्य-विपाकेन जरासन्धादीनां पाप-विपाकेनेति \। पाठान्तरे
जरासन्धसादीनां पाप-विपाकेनेति \। तेनायं क्रतुस् तवाभिप्रेतस् तत्र
गते त्वयि सर्वं भविष्यतीत्य् अर्थः \।\।१०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं बहुना
जरासन्ध-वधो\ऽनेक-प्रयोजनोपेत इत्य् आह---किं चेति \। ततो
जरासन्ध-वधात् \। इति भाव इति प्रबल-सहायक-नाशाद् इत्य् आशयः \।
एतच् च शिशुपाल-वधादिकं च \। राज्ञां जरासन्ध-बद्धानाम् \।
पुण्य-विपाकनेति त्वद्-दर्शन-पूर्वकं कारागार-निवृत्त्युत्तरं
त्वद्-उपदेशाचरणात्-तेषां मोक्ष-हेतुत्वात् \। जरासन्धादीनाम् इत्य् अत्रादिना
शिशुपाल-शाल्व-दुर्योधनादयो ग्राह्याः \। तेषां मृत्यु हेतुत्वान्-मरणस्य
पुण्याज्-जीवनम् उद्दिष्टं पापान्-मरण-सम्भवः इत्य् उक्तेः पाप-फलत्वात्
\। इहैव महा-भारत-बीजाङ्कुरोत्पत्ते-दुर्योधनादीनाम् अपि
पाप-विपाकेनैवायं क्रतुर् इति प्रायोग्रहणान्-न केवलं पाप-विपाक एव
सर्वत्र तव दर्शनादि-सत्त्वाद्-वस्तुतः पुण्य-विपाक एवेति भावः \।
पाठान्तरे, प्रायस् तस्य विपाकेनेति पाठे \। फलितम् आह---तेनेति \।
तेन पाक-विपाकेन हेतुनाभिप्रेतो\ऽभिप्राय-विशेष एव \। तत्र यागे \।
इत्य् अर्थ इति-भू-भारावतारणार्थम् अवतीर्णस् त्वं सर्वम्
एतत्-करिष्यसीति भावः \। भूर्य्र्थाय राजसूय-सिद्धये
राज-वृन्द-रक्षा-सिद्धये शिशुपालादि-वध-सुख-साध्यत्व-सिद्धये
मद्-यञ्जितार्थ-विशेष-सिद्धये च \। पाकः राजसूयस्य निष्पत्तिस् तस्मिन्
सति तस्य वा यो विपाकः \। विस-दृशं फलं
कुरु-वंश-क्षय-सूचक-दुर्योधन-मान-भङ्गस् तेन हेतुना क्रतुश् च
तवाभिमतः \। पाकः परिणताः शिशौ इति विपाकः पाचने स्वेदे कर्मणो
विस-दृक्-फले इति मेदिनी \। एषो\ऽर्थस् तत्रत्य-यादव-कौरवैर्मा
बुध्यताम् इत्य् उद्धवेन दुर्बोधार्थकं पदं प्रय् उक्तम् \।
पाप-विपाकेनेति पाठे पापानां शिशुपालादीनां विनाश-लक्षण-परिणामेन
हेतुनेति विश्वनाथः \।\।१०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** गायन्तीत्य् आदि \। गोप्यो
बलदेव-परिगृहीताः गोपाङ्गनाः यथा तव विशदं कर्म गायन्ति किं तद्
इत्य् आह स्व-शत्रु-वधं शङ्ख-चूड-वधम् आत्म-विमोक्षणञ् च
कुञ्जर-पतेः स्व-शत्रु-वधं ग्राह---वधञ् च, यथा लब्ध-शरणा
मुनयो वयञ् च, यथा लब्ध-शरणा गायन्ति, पित्रोर् वसुदेव-देवक्योर्
आत्म-विमोक्षणं कंसवधञ् च यथा वयं गायामस् तथा देव्यश्
चात्म-विमोक्षणं पतिविमोक्षणं जरासन्ध-वधं गायन्ति,
भूतवद्-गायन्तीत्य् अर्थः \।\। १०-३८ \।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भूर् यर्थाय---अस्माकं
बहुल-प्रयोजनाय, तवैव वा, भारत-युद्ध-निदानत्वेन
भू-भार-हरणार्थाय, उप समीपे\ऽचिराद् एव कल्पते समर्थः स्यात् \।
प्रायो\ऽभिमत इति प्रायः-शब्देन पाण्डवानां
वन-वासादि-दुःख-निदानतयेषदन् अभिमत इति बोधयति \। कृष्ण ! हे
भक्त-वात्सल्याकृष्ट-चित्तेति त्वत्-प्रसादाद् अहम् एवं त्वद्-अभिप्रायं
वेद्म् ईति भावः \।\।१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपसंहरति---जरेति \।
भूर्यर्थाय पूर्वोक्त-राजसूयादि-रूपाय पाकः तन्दुल-पाकवत् क्रत्व्
अनुष्ठानं तस्य विपाकेनौदन-सिद्धिवत्-पाण्डवानां
निष्कण्टक-पारमेष्ठ्य् अनिष्पत्ति-रूपेण परिणामेन हेतुना तव चासौ
क्रतुर् अभिमतः \। प्राय इति वितर्के पाठान्तरे\ऽपि पापानां
शिशुपालादीनां दुर्योधनान्तानां विपाकेन परिणामेन विनाश-लक्षणेन
हेतुनेति पाण्डवानां तादृश-तात्पर्यत्वेन तेनेत्य् अर्थः \। ततः
प्रथमं राजसूयार्थम् उद्यतं पाण्डव-राजम् आश्वास्य तद्-अनुज्ञया
भीमसेनेन जरासन्धं घातयित्वा राज्ञश् च मोचयित्वा राजसूयः
सम्पादयितव्य इति भावः \। कृष्णेति
सर्वाराध्यत्व-सर्वेश्वरत्व-सर्व-भूतत्व-सर्व-परम-महिमयनामत्वात्तेनैव
सम्बोधनं पर-महिमानम् एवावेदयति यस्य नाम महद् यशः इति श्रुतेः
\। तस्माद् अत्र दासभावो नाभासीक्रियते \।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** जरेत्य् आदौ कृष्णेति पाक-विपाकेन
क्वचिद् अनुकूलतया क्वचित्-तु प्रतिकूलतयाभिप्राय-परिणामेनेत्य् अर्थः
\।\।१०-१४\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भूर् यर्थाय
राजसूय-सिद्धये राज-वृन्द-रक्षा-सिद्धये त्वच्
चिकीर्षित-शिशुपालादि-वध-सुख-साध्यत्व-सिद्धये
मद्-व्यञ्जितार्थ-विशेष-सिद्धये च पाको राजसूयस्य निष्पत्तिस् तस्मिन्
सति तस्य वा यो विपाकः विसदृशं फलं
कुरु-वंश-क्षय-सूचक-दुर्योधन-मान-भङ्गः तेन हेतुना क्रतुश् च
तवाभिमतः पाकः परिणतौ शिशौ इति विपाकः पाचने स्वेदे कर्मणो
विसदृक् फले इति च मेदिनी एषो\ऽर्थस् तत्रत्ययादव-कौरवाद्यैर् मा
बुद्ध्यताम् इत्य् उद्धवेन दुर्बोधार्थकं पदं-प्रयुक्तं पाप-विपाकेनेति
पाठे पापानां शिशुपालादीनां विपाकेन विनाश-लक्षण-परिणामेन हेतुना
प्राय इति वितर्के \।\।१०\।\।

**\॥।**

**\।\। १०.७१.१ \।\।**

**श्री-शुक उवाच---**

**इत्य् उद्धव-वचो राजन् सर्वतो-भद्रम् अच्युतम् \।**

**देवर्षिर् यदु-वृद्धाश् च कृष्णश् च प्रत्यपूजयन् \।\।**

**श्रीधर-स्वामी (भावार्थ-दीपिका) :** अच्युतम् उपपत्त्या वृद्धम् \।
यदु-वृद्धा इति वदता अनिरुद्धादयस् तथा नापूजयन्न् इति सूचितम्
\।\।११\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रत्य् अपूजयन्
प्रत्यक्षरं साधु साध्व् इति प्रीत्या संश्लाघिरे अच्युतम् \। उपपत्त्या
युक्त्या वृद्धं युक्तम् \। यदु-वृद्धा अक्रूर-कृतवर्मादयः यथा
तद्-वाक्यम् अश्लाघन्त तथा\ऽनिरुद्धादयो न, तेषां मतं तु प्रथमं
राज-बन्ध-निवृत्त्य् अर्थं जरासन्धेन युद्धम् एवेति भावः \।\।११\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्य् एतत्, हे राजन् इति
सर्वैर् उद्धव-वचः प्रतिपूजनेन प्रमोदोदयात्, यद् वा, प्रहर्षाद्
राजमानो देवर्षिः, प्रतीति तादृशोक्तोद्धवेन कृतस्य तेषां पूजनस्य
प्रति-रूपत्व-सम्पत्तेः, यद् वा, प्रतिपदं प्रत्यक्षरं चापूजयन्
आद्रियन्त, साधु साध्व् इति प्रीत्या शश्लाघिरे इत्य् अर्थः \। अन्यथा
तत्-प्रति-पूजनापेक्षयैवान्यैः प्रति-पूजनम् एवेत्य् एवं शङ्का-सम्भवात्
\। अयं वानुग्रह-विशेषः \।\।११\।\।

इत्य् एतत्, हे राजन् इति सर्वैर् उद्धव-वचः प्रतिपूजनेन प्रमोदोदयात्,
यद् वा, प्रहर्षाद् राजमानो देवर्षिः, प्रतीति तादृशोक्तोद्धवेन कृतस्य
तेषां पूजनस्य प्रति-रूपत्व-सम्पत्तेः, यद् वा, प्रतिपदं प्रत्यक्षरं
चापूजयन् आद्रियन्त, साधु साध्व् इति प्रीत्या शश्लाघिरे इत्य् अर्थः \।
अन्यथा तत्-प्रति-पूजनापेक्षयैवान्यैः प्रति-पूजनम् एवेत्य् एवं
शङ्का-सम्भवात् \। अयं वानुग्रह-विशेषः \।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रतीति तादृश-गिरोद्धवेन
कृतस्य तेषां पूजनस्य प्रति-रूपत्व-सम्पत्तेः यद् वा, प्रतिपदं
प्रत्यक्षरं चापूजयन् आद्रियन्त साधु साधु इति प्रीत्या शश्लाघिरे इत्य्
अर्थः \। तत्रादौ देवर्षिणा प्रतिपूजनं तद् अभिमत-सिद्धेः अन्ते तु
श्री-कृष्णेन यत्-तच् च खलु तन्-मुखेनैव वाचयित्वा स्वेन
तत्-पक्ष-ग्रहणम् एवेदम् इति व्यवच्छिन्नं यदु-वृद्धा इति तेषाम् एव
तादृश-प्रागल्भ्ये युक्तत्वात् \।\।११\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अच्युतं सो\ऽपपत्तिकत्वात्
च्युतिरहितं यदुवृद्धा इत्य् अनेनानिरुद्धादयः सद्यो युद्धोत्साहवन्तस्
तु नापूजयन्न् इति द्योतितम् \।\।११\।\।

**\॥।**

**\।\। १०.७१.१२ \।\।**

**अथादिशत् प्रयाणाय भगवान् देवकी-सुतः \।**

**भृत्यान् दारुक-जैत्रादीन् अनुज्ञाप्य गुरून् विभुः \।\।**

**श्रीधर-स्वामी (भावार्थ-दीपिका) : अनुज्ञाप्य** अनुज्ञां प्रार्थ्य \।
**गुरून्** वसुदेवादीन् \।\।१२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अथ**
उद्धवोक्ति-श्रुत्य्-अनन्तरम् \। **आदिना** प्रबलार्हणादि-ग्रहः \।\।१२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अथ** अनन्तरं सद्य
एवेत्य् अर्थः \। **भगवान्** साक्षात् परमेश्वरः, तत्रापि **देवक्याः
सुतो** निजाशेषैश्वर्य-प्रकटनार्थं तस्यां जात इति पाण्डव-गृहे
निजाशेषैश्वर्य-प्रदर्शनेन विचित्र-क्रीडार्थं
सर्व-वैभव-परिवारसाहित्य्-आदिना प्रयाणार्थम् आदिशति भावः \।
आदि-शब्दात् प्रबलार्हणादयः, तद् अर्थम् एवादौ गुरून् अनुज्ञाप्य, यतः
प्रभुः सर्व-सदाचार-समर्थः, यद् वा, प्रभुः परम-स्वतन्त्रो\ऽपि
\।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अथ** अनन्तरं सद्य एवेत्य्
अर्थः \। श्रीमत् पाण्डव-मिलनाद्य् औत्सुक्यात् सन्-मुहूर्ताद्य् अपेक्षाम् अपि
तत्याजेति भावः \। भगवान् समग्रैश्वर्यादिमान् इत्य् अंशत्वं
व्यवच्छिन्नं तत्रापि देवकी-सुत इत्य् असाधारण्यं दर्शितं कृष्णस् तु
भगवान् स्वयम् इति स्वयं-शब्दात् इत्य्
अनर्गल-वैभव-स्मरणाच्-चमत्कारो व्यञ्जितः
आदि-शब्दात्-प्रबल्याहणादयः विभुः परम-स्वतन्त्रो\ऽपि \।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गुरून् वसुदेवादीन्
अनुज्ञाप्य अनुज्ञां प्रार्थ्य \।\।१२\।\।

**\॥।**

**\।\। १०.७१.१३ \।\।**

**निर्गमय्यावरोधान् स्वान् स-सुतान् स-परिच्छदान् \।**

**सङ्कर्षणम् अनुज्ञाप्य यदु-राजं च शत्रु-हन् \।\।**

**श्रीधर-स्वामी (भावार्थ-दीपिका) :** अवरोधान् स्वान् दारान् निर्गमय्य
प्रयाणं कारयित्वा \।\।१३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शुद्धान्तश् चावरोधश् च
इत्य् अमरः \। अवरोधस् तिरोधाने राज-दारेषु तदृहे इति मेदिनी च \।
यद्य् अप्य् अवरोध-पदं राज-दारेषु तदृहे चास्ति तथापि भगवतो
नृपतित्वाभावे\ऽपि राजा प्रभौ च नृपतौ क्षत्रिये रज-नीपतौ यक्षे
शक्र च पुंसि स्यात् इति कोशात् प्रभुत्वात्-क्षत्रियत्वाच् च
राज-शब्द-वाच्यत्वाद् अवरोधान् इत्य् उक्तम् \।\।१३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुत-शब्देन पुत्राः
पौत्रास् तत्-तद्-वध्वः कन्यकादयश् च ज्ञेयाः, स्नेहेन महोत्सवे
मिथो\ऽत्याज्यत्वात्, परिच्छदाः पर्यङ्कादयो दास्यादि-परिवाराश् च,
सङ्कर्षणम् आत्मना सहापृथग्-भूतम् इति वस्तुतस् तु श्री-युधिष्ठिर
कर्तव्यायाम् आत्मनो\ऽग्रपूजायामसङ्कोचार्थम्, यदु-राजम् उग्रसेनम्
अनुज्ञाप्येति

> कृष्ण कृष्ण महा-बाहो यदूनां नन्दि-वर्द्धन \।
>
> श्रूयतां यदहं त्वाद्य वक्ष्यामि रिपुसूदन \।\।
>
> त्वया विहीनाः सर्वे स्म न शक्ताः सुखम् आसितुम् \।
>
> पुरे\ऽस्मिन् विषयान्ते च पतिहीना यथा स्त्रियः \।\।
>
> त्वत्सनाथा वयं तात तद्-वाहु-बलम् आश्रिताः \।
>
> बिभीमो न नरेन्द्राणां सर्वेषाम् अपि मानद \।\।
>
> विजयाय यदु-श्रेष्ठ यत्र यत्र गमिष्यसि \।
>
> तत्र त्वं सहितो\ऽस्माभिर् गच्छेथा यादवर्षभ \।\।
> \[विष्णु।प।५५.१२१-१२४\]

इत्य् एवं श्री-हरिवंशोक्तेन तस्य मुहुः काकुप्रार्थनेन सङ्गे जिगमिषतो
नृपत्वेन पुरीरक्षायै तत्र स्थाप्यस्य सम्माननार्थम्, यद् वा,
गुर्वादीनां सर्वेषाम् एव तेषाम् अनुज्ञापनं श्री-युधिष्ठिर-गृहे, पथि च
विचित्र-क्रीडायाम् असङ्कोचार्थम् एव , तत्र श्री-महिषीणां निर्गमात् पश्चात्
सङ्कर्षण-यदु-राजयोर् अनुज्ञापनं दूरतो\ऽनुव्रजनात्, रथान्तिके
गमनाद्वा \। हे शत्रु-हन्न् इति-स्वशत्रु-जरासन्ध-वधार्थम् अयम्
एवोपायो युक्त इति शत्रु-वधकारिणा भवता ज्ञायत एवेति \।

यद् वा, तत्त्वतो\ऽसङ्कोचार्थम् एव तेषाम् अनुज्ञापनम्, न तु शत्रुभ्यः,
पुरीरक्षार्थं तेभ्यो भयाभावाद् इत्य् अभिप्रायेण सम्बोधयति,
तत्-प्रभावात्त्वयैव शत्रवो हन्यन्ते, कुतस् तस्य ततो भयम् इति
भावः \। स्वकीयम् असाधारणं रथम्, तल्-लक्षणम् आह---गरुडेति \।
इति शत्रु-वर्ग-भयङ्करत्वं वेग-गामित्वादिकञ् च सूचितम् \।\।१३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** निर्गम्येति सार्द्धकम् \।
अवरोधान् इति तत्र-स्थान् सुत-शब्देन पौत्रास् तत्-तद्-वध्वः
कन्यकादयश् च ज्ञेयाः स्नेहेन महोत्सवे मिथो\ऽत्याज्यत्वात् परिच्छदाः
पर्यङ्कादयः दास्य्-आदि-परिवाराश् च सङ्कर्षणम् आत्मनो द्वितीय-व्यूहम्
इति योग्यता दर्शिता \। तथा यदु-राजम् उग्रसेनम् अनुज्ञाप्येति नृपत्वेन
परीरक्षायै तत्र स्थापनेन सम्माननार्थं तथा महिषीणां निर्गमनात्
पश्चात् सङ्कर्षण-यदुराजयोर् अनुज्ञापनं दूरतो\ऽनुव्रजनात् \। हे
**शत्रुहन्** ! इति स्व-शत्रु-जरासन्ध-वधार्थमयम् एवोपायो युक्त इति
शत्रु-वध-कारिणा भवता ज्ञायत एवेति भावः \। स्वीयम् असाधारणं
रथं तल्-लक्षणम् आह---गरुडेति \। इति शत्रु-वर्ग-मयङ्करत्वं
वेग-गामित्वादिकञ् च सूचितम् गरुड-ध्वज इति पाठे\ऽपि तत्रैव
तात्पर्यम् \।\।१३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अवरोधान् अवरोध-स्थान्
दारान् तेषाम् अपि निमन्त्रितत्वात् तद्-औत्सुक्याच् च \।\।१३\।\।

**\॥।**

**\।\। १०.७१.१४ \।\।**

**ततो रथ-द्विप-भट-सादिनायकैः**

**करालया परिवृत आत्म-सेनया \।**

**मृदङ्ग-भेर्य्-आनक-शङ्ख-गोमुखैः**

**प्रघोष-घोषित-ककुभो निरक्रमत् \।\।**

**श्रीधर-स्वामी (भावार्थ-दीपिका) :** भटाः पदातयः \।
सादिनोऽश्वारोहाः \। रथादि-नायकैः करालया तीव्रयात्म-सेनया परिवृतो
निराक्रमन् निरगात् \। कुतः सकाशात् \। मृदङ्गादिभिर् वाद्यैः प्रघोषेण
घोषितायाः ककुभः \।\।१४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो रथारोहणोत्तरम् \।
रथादीनाम् उक्तेः परिशेषाद्-भट-पदं पदाति-परम् एवात्र \। ककुभो
दिशः \।\।१४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तद् अनन्तरम्, किं
वा तस्याः पुर्याः सकाशात्, ताम् एव विशिनष्टि-मृदङ्गेत्य् आदिना \। आत्मनः
सेनयेति तस्या बल-विक्रम-परिच्छदादिभिर् भक्त्या चासाधारण्यम्
उक्तम्, आनकः पटहः, गो-मुखः काहलः \।\।१४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तद् अनन्तरं \। किं
वा, तस्याः पुर्याः सकाशात् ताम् एव विशिनष्टि-मृदङ्गेत्य् आदिना \। आत्मनः
सेनयेति तस्य बल-विक्रम-परिच्छदादिभिर् भक्त्या चासाधारण्यम् उक्तम्
आनकः पटहः गोमुखम् आनक-भेदः \।\।१४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भटाः पदातयः सादिनः
अश्वारोहाः नायकाः रथिनः टाबन्तो\ऽपि ककुभा-शब्दो दृष्टः \।\।१४\।\।

**\॥।**

**\।\। १०.७१.१५ \।\।**

**नृ-वाजि-काञ्चन-शिबिकाभिर् अच्युतं**

**सहात्मजाः पतिम् अनु सु-व्रता ययुः \।**

**वराम्बराभरण-विलेपन-स्रजः**

**सु-संवृता नृभिर् असि-चर्म-पाणिभिः \।\।**

**श्रीधर-स्वामी (भावार्थ-दीपिका) :** नृ-वजीति \। नृ-वाजिभिर्
नरयानैर् अश्वैश् च काञ्चन-शिबिकाभिश् चाच्युतं पतिम् अनुययुः \।
सु-व्रताः पति-व्रताः वराण्य् अम्बरादीनि यासां ताः \।\।१५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुसंवृताः परिवारिताः
\।\।१५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** काञ्चन-शिबिकानां
नरयानान्तर्गतत्वे\ऽपि पृथङ्-इर्देशस् तद्-विशेषापेक्षया, अच्युतम् इति
प्रत्येकं सर्वासाम् अग्रतः स्थित्य् अभिप्रायेण, सुसंवृताः संरक्षिता इत्य्
अर्थः \। यद् वा, सुष्ठ दूरतो\ऽसङ्कीर्णत्वादिना
नृवाजिकाञ्चन-शिबिकाभिः, नृणां बह्या नृवाह्या वाजिवच्-छीघ्रगा याः
काञ्चन-शिबिकास् ताभिः \। अम्बरादीनां यथोत्तरं
यात्रा-मङ्गल-द्रव्यत्वे श्रैष्ठ्यम् \।\।१५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** काञ्चन-शिबिकानां
नरयानान्तर्गतत्वे\ऽपि पृथङ्-इर्देशस् तद्-विशेषापेक्षया अच्युतम् इति
प्रत्येकं सर्वासाम् अग्रतः स्थित्य् अभिप्रायेण सुसंवृताः सुष्टु
दूरतो\ऽसङ्कीर्णत्वादिना सम्यक् नैरन्त-दिनावृता वेष्टिता अन्य-त्तैः यद्
वा, नर एव वाजिवच्-छीघ्रगा यत्र नृ-रूपाः वाजाः पक्षा विद्यन्ते यत्र
वा तादृशीभिः काञ्चनमय-शिबिकाभिः \।\।१५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नृप-वाजीति नर एव वाजिनः
शीघ्र-गामित्वात् तद्-वाह्यकाञ्चन-शिबिकादिः \।\। १५-१९ \।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नृवाजीति \। नर-यानैर्
अश्वैः काञ्चन-शिबिकाभिश् च अच्युतं पतिम् अनुययुः सुव्रताः पतिव्रताः
\।\।१५\।\।

**\॥।**

**\।\। १०.७१.१६ \।\।**

**नरोष्ट्र-गो-महिष-खराश्वतर्य्-अनः-**

**करेणुभिः परिजन-वार-योषितः \।**

**स्व्-अलङ्कृताः कट-कुटि-कम्बलाम्बराद्य्-**

**उपस्करा ययुर् अधियुज्य सर्वतः \।\।**

**श्रीधर-स्वामी (भावार्थ-दीपिका) :** नरोष्ट्रादिभिर् यानैः \।
अश्वतरी गर्दभ्याम् अश्वाज् जाता \। अनः शकटम् \। करेणुर् गजी \।
परिजन-योषितो वार-योषितश् च \। कट-कुटय
उशीरादि-तृण-निर्मित-गृहाः कम्बलाम्बरादयश् चोपस्कराः कुड्यादि-रूपा
यासां ताः \। अधियुज्य बली-वर्दादिषु तान् उपस्करान् दृढं सन्नह्य
\।\।१६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कटः किलिञ्जशरयोर्
वीरणे\ऽपि प्रकीर्तितः इति कोशात् \। कट-पदेन गुन्द्र-वीरणादि-शाखा
ग्राह्याः \। संनह्य बद्ध्वा \।\।१६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नर-शब्देन
नर-वाह्यानानि, गावो वृषाः, परिजना दास्यः, सर्वशः सर्वान्
एवोपस्करान्, सर्वेष्व् एव वाहनेषु, सर्वतो\ऽधियुज्य \।\।१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नर-शब्देन नर-वाह्ययानानि
गावो वृषाः परिजनाः रजकादयः सर्वशः सर्वान् एवोपस्करान सर्वेष्व्
एव वाहनेषु सर्वतो\ऽधियुज्य \।\।१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परिजना रजकादयः
कट-कुटयः उशीरादि-निर्मिताः गृहाः तद् आदयः उपस्कराः परिच्छदा
यासां ताः सर्वशः सर्वान् एव तान् उपस्करान् अधियुज्य उष्ट्रादिषु दृढं
सन्ना \।\।१६\।\।

**\॥।**

**\।\। १०.७१.१७ \।\।**

**बलं बृहद्-ध्वज-पट-छत्र-चामरैर्**

**वरायुधाभरण-किरीट-वर्मभिः \।**

**दिवांशुभिस् तुमुल-रवं बभौ रवेर्**

**यथार्णवः क्षुभित-तिमिङ्गिलोर्मिभिः \।\।**

**श्रीधर-स्वामी (भावार्थ-दीपिका) :** रवेर् अंशुभिश् च तद् बलं दिवा
बभौ \। कयं भूतम् \। तुमुल-रवम् आकुल-स्वनम् \। क्षुभितैस्
तिमिङ्गिलैर् ऊर्मिभिश् च \।\।१७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अंशुभिर् इति
बृहद्-धजादेः, क्षुभित-तिमिङ्गिलोर्मिभिर् इति नरोष्ट्रादेर् उदाहरणम्
\।\।१७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पटाः पताका-रूपाः,
बभौ अशोभत, ध्वजादीनां यथा पर्वं दूरतो\ऽधिक-दृश्यमानतया,
आयुधादीनाञ् च यथोत्तरं देहाधिक-व्यापकतया शोभा-हेतुत्वे
श्रैष्ठ्यम्, क्षुभितेत्य् अनेनार्णवस्य तुमुल-रवत्वं सूचितम्ः
तिमिङ्गिलादीनाञ् च ध्वजादिभिः सादृश्यङ्-कथञ्चिद् ऊह्यम् \।\।१७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तच् च बलं सैन्यम् अंशुभिर्
निज-कान्तिभिर् दिवापि रविम् अतिक्रम्य बभौ कीदृशैर् अंशुभिः बृहन्ति
ध्वजादीनि येषु वराण्य् आयुधादीनि च येषु तैः तत्र दृष्टान्तः यथेति
**क्षुभितास्** तिमिङ्गिलास् तद्-आदयो येषु, तैर् ऊर्मिभिः \। अत्र पटाः
पताका-रूपाः ध्वजादीनां तिमिङ्गिलादिभिः सादृश्यम् अंशूनां चोर्मिभिः
\।\।१७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दिवा खेरंशुभिस्
तद्-बलम् आयुध-रत्न-किरीटादि-चाक-चक्य-युक्तं बभौ \।\।१७\।\।

**\॥।**

**\।\। १०.७१.१८ \।\।**

**अथो मुनिर् यदु-पतिना सभाजितः**

**प्रणम्य तं हृदि विदधद् विहायसा \।**

**निशम्य तद्-व्यवसितम् आहृतार्हणो**

**मुकुन्द-सन्दरशन-निर्वृतेन्द्रियः \।\।**

**श्रीधर-स्वामी (भावार्थ-दीपिका) :** मुनिर् नारदो विहायसा ययाव् इति
शेषः \।\।१८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथो सेनाप्रयाणोत्तरम् \।
तं कृष्णम् \। तद्-व्यवसितं कृष्ण-निश्चितम्, पाण्डवानां बद्ध-राज्ञाञ् च
युगपन्-मनोरथ-सम्पादन-रूपम् \।\।१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथो प्रयाणानन्तरम् एव
प्रणम्य सभाजितः, अत एवाहृताननि अपितानि अर्हणानि पूजा-द्रव्याणि
यस्मिन् सः, यदुपतिनेति तद्-दृष्ट्या सर्वैर् यदुभिर् अपि सभाजित इति
भावः \। यद् वा, भक्त्या गृहीतार्हणः, कुतः ? मुकुन्दः
परमानन्दप्रदः \। किं वा, मुखे कुन्द-रूपा दन्ता यस्येति
परम-सुन्दर इत्य् अर्थः \। तस्य सम्यक् साक्षाद्-दर्शनेन निर्वृतानि
इन्द्रियाणि सर्वाणि यस्य तादृशः सन्, तत्-सन्दर्शनानन्द-विवशत्वाद् इत्य्
अर्थः \। \। किं वा, तथा-भूतो\ऽपि निवृतेन्द्रियत्वाद् एव तं हृदि
विदधत्, विहायसेति स्वर्गादौ तद्-यशोगातुम् ऊर्ध्वं ययाव् इत्य् अर्थः \।
किं कृत्वा ? तस्य यदुपतेर् व्यवहृतं
श्री-युधिष्ठिर-गृह-गमन-लक्षणं निशम्य उद्धवोक्तादेः श्रुत्वा, यद्
वा, तस्य व्यवहृतं ब्राह्मण-सम्माननादि-सद्व्यवहारं तत्-प्रश्नादेर्
उद्धवादि-मुखाद् वा श्रुत्वा, निशम्येति वा पाठः साक्षाद् अनुभूयेत्य् अर्थः
\। व्यवसितम् इति पाठे पाठान्तरे\ऽप्य् अर्थः स एव \।\।१८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ प्रयाणानन्तरम् एव
यदुपतिना प्रणम्य सभाजितः सन् विहायसा ययौ कथं सभाजितस्
तत्राह---आहृतान्य् अर्हणानि नाना-पूजा-द्रव्याणि यस्मै तथा-भूतः सन्न्
इति एवं सर्वैर् यदुभिर् अपि सभाजित इति भावः \। किं कृत्वा ययौ
तस्य व्यवसितं पाण्डवानां बद्ध-राजानाञ् च
युगपन्-मनोरथ-सम्पादन-रूपं निशम्य श्रुत्वा किं कुर्वन् ययौ तं
हृदि विदधत् तथा भावयन्न् एवेत्य् अर्थः \। यतो मुकुन्दस्य
सर्व-दुःख-विमोचनशीलस्य सन्दर्शन-मात्रेण किम् उत
तत्-तत्-सद्व्यवहारेण निर्वृतानि इन्द्रियाणि यस्य स तथेति \।\।१८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मुनिर् नारदो विहायसा
ययाव् इति शेषः \।\।१८\।\।

**\॥।**

**\।\। १०.७१.१९ \।\।**

**राज-दूतम् उवाचेदं भगवान् प्रीणयन् गिरा \।**

**मा भैष्ट दूत भद्रं वो घातयिष्यामि मागधम् \।\।**

**श्रीधर-स्वामी (भावार्थ-दीपिका) :** मा भैष्टेति बहुत्वं
राजाभिप्रायेण \।\।१९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवान्-सूनृता गिरा इति
पाठे सूनृता गिरा प्रेम-युक्त-वाचा \। सूनृतं मङ्गले\ऽपि
स्यात्-प्रियसत्ये वचस्य् अपि इति मेदिनी \।\।१९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गिरा मा
भैष्टेत्यादिकयैव \। किं वा, ते मदीया एवाचिरात् सिद्धाभीष्टा
भवितारः इत्य्-आदिकया प्रीणयन्, यतो भगवान् परम-दयालुरित्य् अर्थः
\। भीमेन घातयिष्यामि \।\।१९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ श्री-भगवतः
परम-दयापारावारत्वं तादृशं शरणागत-सन्त्राण-व्रत-परायणत्वञ्
च स्मृत्वा सगद्गदम् आह---राजेति \। गिरा मा भैष्टेत्य्-आदिकयैव
भीमेन घातयिष्यामि मागधम् इति \।\।१९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मा भैष्टेति बहुत्वं
राज्ञां बहुत्वम् \।\।१९\।\।

**\॥।**

**\।\। १०.७१.२० \।\।**

**इत्य् उक्तः प्रस्थितो दूतो यथावद् अवदन् नृपान् \।**

**ते \ऽपि सन्दर्शनं शौरेः प्रत्यैक्षन् यन् मुमुक्षवः \।\।**

**श्रीधर-स्वामी (भावार्थ-दीपिका) :** प्रत्यैक्षन् प्रत्यैक्षन्त \। यद्
यस्मान् मुमुक्षवः \।\। २० \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इतीत्थम् \। ते\ऽपि नृपा
अपि \। परस्मैपदम् आर्षम् \।\। २०-२१ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** शौरेर् निजाशेषैश्वर्यं
प्रकटयतो भगवतः, प्रत्यक्षन्त, तद् एकापेक्षका बभूवुर् इत्य् अर्थः
\। मुमुक्षवो बन्धनात् संसार-बन्धाच् च, यद् वा, यद्-दर्शनं
मुमुक्षवो मुनि-प्रभृतयः प्रतीक्षन्ते \।\। २० \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रत्यैक्षन् प्रत्यक्षन्त तद्
एकापेक्षकाबभूवुः यत् यस्मै सन्दर्शनाय मुमुक्षवो
जरासन्धान्-मोक्षेच्छवो जाता इत्य् अर्थः \।\। २० \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यस्मात् शौरेर् हेतोस् ते मुमुक्षवस्
तस्य सन्दर्शनं प्रत्यक्षन् तद् एकापेक्षकावस्तुर् इत्य् अर्थः \।\। २०
\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रत्यक्षन् प्रत्यैक्षन्त
\।\। २० \।\।

**\॥।**

**\।\। १०.७१.२१ \।\।**

**आनर्त-सौवीर-मरूंस् तीर्त्वा विनशनं हरिः \।**

**गिरीन् नदीर् अतीयाय पुर-ग्राम-व्रजाकरान् \।\।**

**श्रीधर-स्वामी (भावार्थ-दीपिका) :** आनर्तादयो मार्ग-स्थ-देशास् तांस्
तीर्त्वातिक्रम्य \। विनशनं कुरु-क्षेत्रम् \। अतीयायातिक्रम्य ययौ
\।\।२१\।\।

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तीवेति तत्-तद्-देशानां
बृहत्तरत्वेन समुद्रत्वं ध्वन्यते \। किं वा, तत्रत्य-नद्यभिप्रायेण
\। हरिर् इति तत्रत्यानां दुःख-हरणस्य, मुकुन्द इति च
परमानन्द-प्रदानस्याभिप्रायेण, आनर्तादि-वतिनो गिर्यादीनतीयाय
\।\।२१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गिरीन् नन्दींश् च तीर्त्वा
आनर्तादि-देशानतीयाय पुरादीनातीयायेत्य् अन्वयः \। सौवीर-पाञ्चाला अत्र
तद्-वर्मस्था एव ज्ञेयाः \।\।२१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गिरीन् नदीश् च तीर्त्वा
आनदि-देशानतीयाय तत्रापि पूरादीनतीयायेत्य् अन्वयः \।\।२१\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.७१.२२ \।\।**

**ततो दृषद्वतीं तीर्त्वा मुकुन्दो \ऽथ सरस्वतीम् \।**

**पञ्चालान् अथ मत्स्यांश् च शक्र-प्रस्थम् अथागमत् \।\।**

**श्रीधर-स्वामी (भावार्थ-दीपिका) : शक्रप्रस्थम्** इन्द्रप्रस्थम् \।\।
२२-२३ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो
गिरि-नद्य्-आदि-लङ्घनोत्तरम् \। दृषद्वतीं चक्र-नदीम् \। अथ
दृषद्वती-तरणानन्तरम् \। इह पाञ्चाल-विनशनौ मार्गस्थाव् अन्यौ
देश-भेदौ ज्ञेयौ न तु लोक-प्रसिद्धाव् इति सन्दर्भः \। एवम् अग्रे\ऽपि
\।\।२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस्
तत्-तद्-अतिक्रमणानन्तरं श्री-द्वारकात इन्द्र-प्रस्थ-गमन-मार्गे
विनशन---पाञ्चालादीनां मध्य-वर्तित्वे\ऽपि तत्र गमनं तत्रत्यानां
प्राणिनां हितार्थम्, यद् वा, मरुदेश-पूर्व्वत एवापरः
पञ्चाल-देशो\ऽस्ति, विनशनम् इत्य् अतिक्रमण-मात्रे तात्पर्यम्, न त्व्
अनुक्रमे \।\।२२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तद् अतिक्रमणानन्तरम्
अथ दृषद्वतीतरणानन्तरं श्री-द्वारकात इन्द्रप्रस्थ-गमन-मार्गे
विनशन-पाञ्चालादीनाम-मध्यवर्तित्वे\ऽपि तत्र तत्र गमनं
तत्र-तत्रत्यानां भक्तानां सुख-सम्पादनार्थम् अनुषङ्गतः प्राणिनां
हितार्थं गमनञ् च स्वल्पेनैव परिच्छदेन प्रस्थाय शिबिराय मुहुः
शीघ्रं निवृत्तिमयं ज्ञेयम् \।\।२२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्र पाञ्चाल-विनशने मार्ग-स्थाव्
एव देश-विशेषौ ज्ञेयौ न त्व् अन्य-प्रसिद्धौ \।\। २२-४२ \।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.७१.२३ \।\।**

**तम् उपागतम् आकर्ण्य प्रीतो दुर्दर्शनं नृणाम् \।**

**अजात-शत्रुर् निरगात् सोपाध्यायः सुहृद्-वृतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं कृष्णम् \।\।२३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दुर्दर्शनं दुर् दर्शम्
अपि, उप समीपे आगतम्, अजात-शत्रुर् इति सर्वत्र द्वेषाभावेन
काम-क्रोधाद्य् अरि-राहित्येन च निराकुल-चित्तत्वादिकं सूचितम्, अतः
प्रीतः सन् \।\।२३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नृणां जीव मात्राणां
दुर्दर्शनं दुर्दर्शम् अपि उप समीपे आगतम् अजात-शत्रुर् इति
परम-सरल-चित्तत्वं दर्शयित्वा तस्य प्रीतेः स्वाभाविकत्वं सूचितम्
\।\।२३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.२४ \।\।**

**गीत-वादित्र-घोषेण ब्रह्म-घोषेण भूयसा \।**

**अभ्ययात् स हृषीकेशं प्राणाः प्राणम् इवादृतः \।\।**

**श्रीधर-स्वामी (भावार्थ-दीपिका) :** प्राणा इन्द्रियाणि प्राणं मुख्यं
प्राणम् इव \।\।२४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स युधिष्ठिरः \।\।२४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं च, गीतेति \।
हृषीकेशम् इति भक्त्या सदा सर्बेन्द्रिय-सेव्यम् इत्य् अर्थः, यद् वा, हृष्या
रश्मयस् तद्वद्-विद्योतमानाः केशा अपि यस्य तम्, स्वकान्त्या दूरतो
विराजमानम् इत्य् अर्थः \। अत आदृतः सारदः \। किं वा, तेनैव स्वयं
गृहागमनादिना रथाद् अवतरणादिना वा सम्मानितः,
कथञ्चिन्-मूर्छादिनापगतं प्राणं विना निश्चेष्टाः प्राणा यथा
प्रत्यागतम् अभिगच्छेयुस् तद्वद् इत्य् अभियाने परमौत्सक्यादिकं सूचितम्
\।\।२४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किञ् च गीतेति \। हृषीकेशम्
इति हृष्यो रश्मयः तद्-वद्-विद्योतमानाः केशा अपि यस्य तं स्वकान्त्या
दूरतो विराजमानम् इत्य् अर्थः \। यद् वा, प्रेम्णा सर्वेन्द्रिय-वशीकारिणम्
इत्य् अर्थः \। अतः आदृतः सादरः आदृतौ सादरार्चिताव् इति नानार्थवर्गे
किम् वा, तेनैव स्वगृहागमनादिना रथाद् अवतरणादिना च सम्मानितः
यदि कथञ्चित् मूर्छादिना प्रगतं प्राणं विना निश्चेष्टाः प्राणाः
प्रत्यागतम् अभिगच्छेयुस् तद् ऐवेदं सम्भवतीत्यभूतोपमा सूचिता
\।\।२४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्राणा इन्द्रियाणि प्राणं
यथा अभियन्ति तथा अभ्ययात् \।\। २४-२५ \।\।

**\॥।**

**\।\। १०.७१.२५ \।\।**

**दृष्ट्वा विक्लिन्न-हृदयः कृष्णं स्नेहेन पाण्डवः \।**

**चिराद् दृष्टं प्रियतमं सस्वजे \ऽथ पुनः पुनः \।\।**

**श्रीधर-स्वामी (भावार्थ-दीपिका) :** सस्वजे परिरेभे \।\। २५ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ दर्शनानन्तरम् \।\।
२५ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णं सर्वथात्म
चित्ताकर्षकम्, यतः प्रियतमं प्रियेभ्यः पुत्र-दारादिभ्यः
प्रियतरादात्मनो\ऽपि परम-प्रियम्, अतः पुनः पुनः सस्वजे,
कथञ्चित्-ततो निवृत्तस्यापि तृप्त्यभावात्, स्म हर्षे \।\। २५ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कृष्णं स्वभावत एव
सर्व-चित्ताकर्षकं विशेषतः स्वस्य प्रियतमं
सर्व-प्रिय-गण-शिरोमणिं तत्रापि चिराइष्टम् अतः पुनः पुनः सस्वजे
कथञ्चित्-ततो निवृत्तस्यापि तृप्त्यभावात् अथ कात्स्न्येन \।\। २५ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.२६ \।\।**

**दोर्भ्यां परिष्वज्य रमामलालयं**

**मुकुन्द-गात्रं नृ-पतिर् हताशुभः \।**

**लेभे परां निर्वृतिम् अश्रु-लोचनो**

**हृष्यत्-तनुर् विस्मृत-लोक-विभ्रमः \।\।**

**श्रीधर-स्वामी (भावार्थ-दीपिका) :** रमाया अमलं निर्दोषम् आलयम् \।
विस्मृतो लोक-व्यवहारो येन सः \।\। २६ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लोक-व्यवहारः
स्वागत-प्रश्नादि-रूपः लोकातीत-प्रेम-मग्नत्वात् \। रमामलालयम् इति
रमाया अन्ये ये आलयास्ते सदोषा एवातस् तस्या अनभिरुचेस् तेषु न
साक्षात्-स्थितिः किन्त्वाभास-मात्रेण \। अस्य तु
निर्दोष-सर्व-गुणाश्रयत्वात्-साक्षाद् एव स्थितिर् इति भावः \।\। २६ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** दृष्ट्वेति \। स्नेहेन
विक्लिन्नम् आर्द्र हृदयं यस्य स पाण्डवो युधिष्ठिरः प्रियतमं तं
चिरात् बहु-कालानन्तरं दृष्टं कृष्णं दृष्ट्वा\ऽथ पुनः पुनः सस्वजे
आलिङ्गितवान् \।\। २६ \।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तादृशं
श्री-युधिष्ठिरादीनां सौभाग्यम् अनुसन्धान-प्रेम-भरोदयात्
दीर्घ-च्छन्दसा गायन्न् आह---दोर्ध्याम् इति द्वाभ्याम् \। दोर्थ्यां
परिष्वज्येति बहुधा गाढालिङ्गनं बोधयति, तत्-पुनर् उक्तिश् च
निर्वृतौ तद् एक-हेतुताभिप्रायेण \। रमेति सर्व-गुण-रूपादिमत्त्वं
सर्व-सुख-करत्वञ्चोक्तम्, यतो मुकुन्दस्य सर्वथा सदा
परमानन्द-प्रदस्य श्री-कृष्णस्य गात्रम्, परिष्वङ्गेनैव हतम् अशुभं
चिर-विच्छेद-दुःखं यस्य सः, परां ब्रह्मानन्दाद् अप्य् उत्कृष्टाम्,
तल्-लक्षणम् आह---अश्व् इत्य्-आदि \। विशेषणानाम् एषां यथोत्तरं
पुन-निवृत्ति-लक्षणत्वे श्रेष्ठ्यम् \। नृपतिर् इति सर्व-श्रेष्ठस्य तस्य
तादृश-भावोदयेनान्येषाम् अपि तदीयानां सर्वेषां तादृशत्वम् एव सूचयति
\।\। २६ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तादृशं श्री-युधिष्ठिरादीनां
सौभाग्यम् अनुसन्दधानः प्रेम-भरोदयाद्-दीर्घच्-छन्दसा गायन्न्
आह---दोर्ष्याम् इति द्वाभ्याम् \। दोर्थ्यां परिष्वज्येति बहुधा
गाढालिङ्गनं बोधयति तत्-पुनर् उक्तिश् च निवृत्तौ तद् एकत्वे
हेतुनाभिप्रायेण रमेति रमाया अन्ये ये आलयास्ते सदोषा एव अतस् तस्या
अनभिरुचेस् तेषु न साक्षात् स्थितिः किन्त्वाभास-मात्रेण अस्य तु
निर्दोष-सर्व-गुणाश्रयत्वात्-साक्षाद् एव स्थितिर् इति भावः \। यतो
मुकुन्दस्य सर्वथा सर्व-दुःख-मोचन-पूर्वकं परमानन्द-प्रदस्य
श्री-कृष्णस्य गात्रम् \। अतः परिष्वङ्गेन हतमशुभं
चिरविश्लेष-दुःखं यस्य परां निर्वृति लेभे अतश् चित्तादि-विशेषणानां
यथोत्तरं परम-निर्वृति-लक्षणत्वेन श्रैष्ठ्यं नृपतिर् इति
सर्व-श्रेष्ठस्य तस्य तादृश-भावोदयेनान्येषाम् अपि तदीयानां सर्वेषां
तादृशत्वम् एव सूचयति \।\। २६ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रमायाः शोभायाः अमलं
निर्दोषम् आलयं विस्मृतो लोक-विभ्रमो लौकिक-विलासो येन सः लोकातीतः
प्रेमानन्द-रस-मग्न इत्य् अर्थः \।\। २६-३१ \।\।

**\॥।**

**\।\। १०.७१.२७ \।\।**

**तं मातुलेयं परिरभ्य निर्वृतो**

**भीमः स्मयन् प्रेम-जलाकुलेन्द्रियः \।**

**यमौ किरीटी च सुहृत्तमं मुदा**

**प्रवृद्ध-बाष्पाः परिरेभिरे \ऽच्युतम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं श्री-कृष्णम् \।
अर्जुनस्य पश्चाद् उक्तिश् चिरालिङ्गनार्था \। प्रेम्णा शीघ्रागमनाशक्त्या वा
\।\।२७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** दोर्ध्याम् इति \।
दोर्भ्यां भुजाभ्यां रमाया अमलं निर्दोषम् आलयं मुकुन्दस्य गात्रं
परिष्वज्यालिङ्गय हतम् अशुभं पापं यस्य सः अत एव अश्रूणि
आनन्द-जलानि लोचनयोर् यस्य सः हृष्यन्ती उदञ्चित-रोमा तनुर् यस्य सः
विस्मृतो लोक-विभ्रमो लोक-व्यवहारो येन स नृपतिर् युधिष्ठिरः परां
निर्वृति परमानन्दं लेभे \।\।२७\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मातुलेयम् इति
गौरवादि-राहित्येन मिथः स्नेह-भरः सूचितः, अतः स्मयमानः \। किं
च, प्रेम्णो जवेनाकुलानि विवशानीन्द्रियाणि यस्य तथा-भूतः सन्, अनेन
कम्प-पुलकाश्रु-धारादिकं सूचितम् एव \। परिरभ्य निर्वृतो\ऽभूत्, यद्
वा, निर्वृतः सन्, अतः स्मयमानः प्रेम-जवाकुलेन्द्रियो\ऽभूत्, यद् वा,
किम् अप्य् अन्यत् कर्तुं वक्तुं च

नाशक्नोद् इत्य् अर्थः \। सुहृदो यादवादयः, सुहृत्तराः श्रीमद्
उद्धवादयः, युधिष्ठिरादयस् तेभ्यो\ऽपि श्रेष्ठत्वात् सुहत्तमम्, अत
एव मुदा प्रकर्षण कम्पादिभ्यो\ऽप्य् अतिशयेन वृद्धं बाष्पं येषां
तथा-भूताः सन्तः, अच्युतम् इति तेषाम् आलिङ्गन-निर्वृत्या तस्यापि तत्र
स्थिरताभिप्रायेण, किरीटिनः पश्चाद् उक्तिः चिर-परिरम्भणेच्छया \।
किं वा, सौहार्दोद्रेकेणाकुलभया शीघ्र-गमनाशक्त्या पश्चाद् अवस्थितेः,
अतस् तद् उद्देशेनैव तद् अन्तिके प्रयुक्तं सुहत्तमं परम-प्रियसखम्
इति \। तल्-लक्षणञ्चोक्तम्-किरीटी प्राक्-श्री-कृष्ण-दत्त-स्वकिरीटधारीति
\।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मातुलेयम् इति
गौरवादि-राहित्येन मिथः स्नेह-भरः सूचितः अत एव परिरभ्य
निर्वृतो\ऽभूत् ततश् च स्मयन् प्रफुल्ल-मुखाम्भोजः सन् प्रेमजवेन
आकुलानि आवृतानि इन्द्रियाणि यस्य तादृशो\ऽभूत अथ नकुल-सहदेवाणुनाश्
च मुदा पूर्वाभ्याम् अपि प्रहर्षेण समृद्ध-बाष्पाः सन्तः सुहृत्तमम्
अच्युतं परिरेभिरे प्रेमजव् आकुलेन्द्रियाश्चाभूवन्न् इति योज्यम् अच्युतम्
इति तेषाम् आलिङ्गन-निर्वृत्त्या तस्यापि स्थिरतराभिप्रायेण अर्जुनस्य
पश्चाद् उक्तिश् चिर-परिरम्भेच्छया \। किं वा, सौहार्दोद्रेकेणाकुलतया
शीघ्र-गमनाशक्त्या पश्चाद् अवस्थितेः \।\।२७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.२८ \।\।**

**अर्जुनेन परिष्वक्तो यमाभ्याम् अभिवादितः \।**

**ब्राह्मणेभ्यो नमस्कृत्य वृद्धेभ्यश् च यथार्हतः \।\।**

**श्रीधर-स्वामी (भावार्थ-दीपिका) :** अर्जुनेन समत्वात् परिष्वक्त एव
केवलं पादौ नमस्कुर्वन्न् अर्जुनः कृष्णेन भुजाभ्यां धृत इति भावः
\। यमाभ्यां त्व् अभिवादितश् चेति \।\।२८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति भाव
इति-नरावतारत्वेन मया सम एवायम् इत्य् आशयः \। यमाभ्यां नकुल
सहदेवाभ्याम् \। मानिन इति पाठे कुरुषु मान्यान् मानयामासेत्य् अर्थः \।
यथार्हतो यथोचितम् \।\।२८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तम् इति \। मातुलेयं
मातुल-पुत्रं तं कृष्णं परिरभ्य निर्वृतः परमानन्द-पूर्णो भीमः
स्मयन् स्मितं कुर्वन् \। शता आर्षः \। प्रेम-जलैर् आनन्दाश्रुभिर् आकुले
पिहिते इन्द्रिये लोचने यस्य तथा-भूतो बभूवेति शेषः \। प्रेमजवेति
वा पाठः \। तथा यमौ नकुल-सहदेवौ किरीटी अर्जुनश् च मुदा हर्षेण
प्रवृद्धानि बाष्पाणि आनन्दाश्रूणि येषां ते\ऽपि सुहृत्तम् अमच्युतं कृष्णं
परिरेभिरे \।\।२८\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् आदौ सम्भ्रमात्
कृतम् आलिङ्गन-मात्रम् उक्त्वा पश्चात् स्वस्थानां सतां
व्यवहार-परिपालनम् आह---अर्जुनेनेति \। तत्र युधिष्ठिरस्य भीमस्य
कृत्वा पादाभिवन्दनम् \[भा।पु १०.५८.४\] इति पूर्वोक्तानुसारेण तयोर्
वन्दनम् \। किं वा, तेन तयोर् निर्वृति-सङ्कोचान्नैव कृतम् इति
पूर्वतो\ऽधुनानन्द-विशेषो ज्ञेयः, देश-विशेष इव समय-विशेषे
श्री-भगवद-र्शन-विशेषेणानन्द-विशेषोत्पत्तेः \। सिद्धान्तो\ऽयं
श्री-भागवतामृते विवृतो\ऽस्त्य् एव \।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् आदौ सम्भ्रमात् कृतम्
आलिङ्गन-मात्रम् उक्त्वा तत्र च सामान्यतः सर्वेषाम् आनन्द-मोहम् उक्त्वा
पश्चात् स्व-स्थानां सतां व्यवहार-परिपालनं वदन्न् अन्तिमत्र-याणां
तेषु भाव-विशेषं सूचयन् अर्जुनं पुनर् आलिङ्गनात् परम-सख्यं
दर्शयति अर्जुनेत्य् अर्धकेन तत्र युधिष्ठिरस्य भीमस्य कृत्वा
पादाभिवन्दनम् इति पूर्वोक्तानुसारेण तयोर् वन्दनम् अनुक्तम् अपि ज्ञेयम्
\।\।२८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.२९ \।\।**

**मानिनो मानयाम् आस कुरु-सृञ्जय-कैकयान् \।**

**सूत-मागध-गन्धर्वा वन्दिनश् चोपमन्त्रिणः \।\।**

**श्रीधर-स्वामी (भावार्थ-दीपिका) :** राजन्यताम् एव प्रपञ् चयति
\।\। २९-३० \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उप समीपं समेत्य \।
मन्त्रिणो मन्त्रकर्तारः \।\।२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अर्जुनेनेति सार्द्धम् \।
अर्जुनेन केवलं परिष्वक्त एव सम-वयस्कत्वात् पादौ पतन्-नर्जुनस्
तेन हस्ताभ्यां धृत इत्य् आशयः \। यमाभ्यां त्वभिवादितश् च भगवान्
ब्राह्मणेभ्यो वृद्धेभ्यः वयोधिकेभ्यो युधिष्ठिरादिभ्यो यथार्हतः
यथा-योग्यं नमस्कृत्य तैः सम्मानितः कुर्वादीन् मानयामास \।\।२९\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अपि किम् ? अनेन
लब्ध-दक्षिणत्वादेः सर्वस्यापि प्रश्नो ज्ञेयः \। हे ब्रह्मन्न् इति मया
सह सर्वे वेदाः साङ्गा भवता देतं हि मे \।\।२९\।\।

किञ्चित् काम-हतत्वं किञ्चित्-प्रीति च सूचयति \। अत एव संशयेन
प्रश्नः \। इति सम्यक् कामाद्य्-अभावे सति समावर्तनानन्तरम् अविवाहे\ऽप्य्
अनामित्व-दोषो निरस्तः \।\।३०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मानिनः कुर्वादिषु मान्यान् इत्य्
अर्थः \। यथार्हतः यथायोग्यं सूतेति सार्द्धकम् \।
सूतमागध-गन्धर्वाः स्व-स्वानुरूपैर् मृदङ्गादिभिः स्व-स्वानुरूपं
जगुर्ननृतुश् च तथैव वन्दिन उपमन्त्रिणश् च तुष्टुवुर् ननृतुश् च
श्री-ब्राह्मणास्तु अस्माकम् अन्येषाञ् च सद्-धर्माणां पालयिता त्वं
विजयीभवेति तुष्टेर् इति विवेचनीयं यद् वा, अतिहर्षोदयेन सर्वे\ऽपि
मृदङ्गादिभिः स्तुत्य् आदि चक्रुः यतो\ऽरविन्दाक्षं दृष्ट्यैव
सर्व-ताप-हरं रमामोद-प्रदं चेत्य् अर्थः \।\।२९-३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.३० \।\।**

**मृदङ्ग-शङ्ख-पटह-वीणा-पणव-गोमुखैः \।**

**ब्राह्मणाश् चारविन्दाक्षं तुष्टुवुर् ननृतुर् जगुः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्राह्मणास्
तुष्टुवुश्चान्-नर्तक्यो ननृतुर् गायकाश् च जगुः \। यद् वा, ब्राह्मणा एव
भक्त्या ननृतुर् जगुश् च \। तद् उक्तम्---

> ब्रह्मणो वासुदेवार्थ गायमानो\ऽनिशं परम् \।
>
> नव-वर्ष-सहर्राणि कुबेर-भवने वसत् \।\।
>
> गीतनृत्य् आदि कुर्वीत द्विज-देवाग्नितुष्टये \।
>
> न जीवनार्थं युञ्जीत विप्रः पापभिया क्वचित् \।\। इति वाराहे \।

श्रुतद् एवो\ऽच्युतं प्राप्तम् इत्य् आरभ्य धुन्वन्वासो ननर्त ह इत्य्
अन्तेनाग्रे वक्ष्यत्य् अपि \। यद् वा, अस्माकम् अन्येषां च सद्-धर्माणां
पालयिता त्वं विजयी भवेति विप्रास् तुष्टुवुः \। अरविन्दाक्षं दृष्ट्यैव
सर्व-ताप-हरं परमामोद-प्रदं चेत्य् अर्थः \।\।३०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** सूतेति सार्द्धम् \।
मृदङ्गादि-शब्दैः सह सूत-मागध-बन्दिनो ब्राह्मणाश् चारविन्दाक्षं
तुष्टुवुर् ननृतुर् जगुश् च \।\।३०-३१\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मानिनः कुर्वादिषु मान्यान्
इत्य् अर्थः \। यथार्हतो यथा-योग्यं कांश्चिद् अभिवादनेन कांश्चिद्
आलिङ्गनेन कांश्चिच् च कुशल-प्रश्नादि-नेत्य् एवं सम्मानितवान् \।
सूत-मागध-वन्दिनो ब्राह्मणाश् च तुष्टुवुः, गन्धर्वा जगुः,
उपमन्त्रिणश् च मृदङ्गादिभिर् ननृतुः, नर्तक्यो वेति विवेचनीयम् \।
मृदङ्गादीना यथोत्तरं हर्ष-नृत्य-हेतुत्वे त्रैष्ठ्यम् \। यद् वा,
अत्यन्त-हर्षोदयेन सूताद्या ब्राह्मणान्ताः सर्वे\ऽपि मृदङ्गादिभिर्
विशिष्टाः स्तुत्य् आदि चक्रुः, यतो\ऽरविन्दाक्षं दृष्ट्यैव सर्व-ताप-हरं
परमानन्द-रस-प्रदं चेत्य् अर्थः \। सूतादीनां यथोत्तरं स्तवनादौ
त्रैष्ठ्यम् \।\।३०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.३१ \।\।**

**एवं सुहृद्भिः पर्यस्तः पुण्य-श्लोक-शिखामणिः \।**

**संस्तूयमानो भगवान् विवेशालङ्कृतं पुरम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्त-प्रकारेण \।
पर्यस्तः परिवृतः पुण्यो मनोज्ञः साक्षाद्-धर्म-रूपो वा श्लोको येषां
युधिष्ठिरादीनां तेषां शिखामणिर् मुख्यो न तादृश-पुण्य-श्लोको\ऽन्योस्तीति
भावः \।\। ३१ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पर्यस्तः परिवृतः,
सम्यक् स्तूयमानश् च, यतः पुण्यो मनोज्ञः साक्षाद्-धर्म-रूपो वा श्लोको
यशो येषां ते, पुण्य-श्लोका युधिष्ठिरादयस् तेषां शिखामणिः, यतो
भगवान् निजाशेषैश्वर्य-प्रकटनार्थम् अवतीर्णः साक्षात् परमेश्वरः
\।\। ३१ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पर्यस्तः परिवृतः सम्यक्
स्तूयमानश् च यतः पुण्यो मनोज्ञः साक्षाद्-धर्म-रूपो वा श्लोको यशो
येषां ते युधिष्ठिरादयस् तेषां शिखामणिः भगवान् इति \।\। ३१ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.३२ \।\।**

**संसिक्त-वर्त्म करिणां मद-गन्ध-तोयैश्**

**चित्र-ध्वजैः कनक-तोरण-पूर्ण-कुम्भैः \।**

**मृष्टात्मभिर् नव-दुकूल-विभूषण-स्रग्-**

**गन्धैर् नृभिर् युवतिभिश् च विराजमानम् \।\।**

**श्रीधर-स्वामी (भावार्थ-दीपिका) :** चित्र-ध्वजादिभिर् विराजमानम्
\।\।३२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुरं
वर्णयति---संसिक्तेति \। संसिक्तवर्त्म कुरु-राज-धाम ददर्शेति
द्वितीयेनान्वयः \। संसिक्तानि वानि यस्मिंस् तत् तथा \। धाम देहे गृहे
पुरे इति कोशात् \।\।३२-३३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवम् इति \। पुण्यावहः
श्लोको यशो येषां तेषां शिखामणिर् इव श्रेष्ठो भगवान् एवं सुहृद्भिर्
युधिष्ठिरादिभिः पर्यस्तः परिवृतः सूतादिभिः संस्तूयमानश्
चालङ्कृतं हस्तिनापुरं विवेश \।\।३२\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-भगवत्-प्रवेशेन
पुरस्य परम-धन्यताम् आलोच्य प्रहृष्यन् पूर्ववत्-तद्-वर्णयति-
संसिक्तेति \। मदैर् गन्धतोयैश् चन्दनादि-गन्ध-युक्तैर्-जलैः सम्यक्
सिक्तानि वानि यस्य तत्, पुम्भिर् दुकूलादिभिर् मृष्टात्मभिर्
उज्ज्वल-गात्रैः स्वभावतः सदा राजमानं शोभमानम् एव, तद् आनीं
श्री-भगवत्-प्रवेशापेक्षयालङ्कृतत्वेन विशेषतो राजमानम्, यद् वा,
विशेषेण अमरावत्यादिभ्यो\ऽप्य् आधिक्येन राजमानम्,
प्रतिसञत्यस्योभयतो\ऽप्य् अन्वयः \। कुरूणां महा-वैभवादिना
प्रसिद्धानां राजा श्री-युधिष्ठिरस् तस्य धामेति तद्-योग्यतोक्ता
\।\।३२-३३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**
श्री-भगवत्-प्रवेश-लीला-परिकरताङ्गततया धन्यतमं तत्-पुरं
वर्णयति-संसिक्तेति युग्मकेन \। मदैः स्वभाव-सिद्धेश्
चन्दनादि-गन्धतोयैश् च कल्पितैः सम्यक् सिक्तानि वानि यस्य तत् नृभिर्
युवतिभिर् नर-नारीभिस् तदानीं नव-दुकूलादि-समुज्वलित-गात्राभिः
सतीभिर्-विशेषतो राजमानं प्रतिसद्मेत्य् अस्योभयतो\ऽप्य् अन्वयः कुरूणां
महा-वैभवादिना प्रसिद्धानां \[पू\]सर्वेषाम् अपि
साक्षाच्-छ्री-कृष्ण-प्रेष्ठत्वेन राजा युधिष्ठिरस् तस्य धामेति
तद्-योग्यतोक्ता \।\।३२-३३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरं
वर्णयति---संसिक्तेति द्वयेन \। करिणां मद-गन्धतोयैः संसिक्तानि
वानि यस्मिन् तत् चित्र-ध्वजादिभिर् विराजमानम् उद्दीप्तैर् दीपैः बलिभिः
पुष्पादिभिश् च प्रतिसद्म प्रतिगृहं जालेभ्यः गवाक्षेभ्यो निर्गतैः
धूमै रुचिरं विलसन्त्यः पताकाः यस्मिन् तत् मूर्द्धनि भवा
मूर्द्धन्याः हेम-कलशाः येषां तैः रजतमयान्य् उरूणि स्थूलानि शृङ्गाणि
कल-शाधस्था भूमिका येषां तैर् भवनैश् च जुष्टम् कुरुराजस्य धाम
पुरं ददर्श \।\।३२-३३\।\।

**\॥।**

**\।\। १०.७१.३३ \।\।**

**उद्दीप्त-दीप-बलिभिः प्रति-सद्म जाल-**

**निर्यात-धूप-रुचिरं विलसत्-पताकम् \।**

**मूर्धन्य-हेम-कलशै रजतोरु-शृङ्गैर्**

**जुष्टं ददर्श भवनैः कुरु-राज-धाम \।\।**

**श्रीधर-स्वामी (भावार्थ-दीपिका) :** प्रतिसद्म उद्दीप्तैर् दीपैर्
बलिभिः, पुष्पादि-प्रकरैश् च जुष्टम् \। जालेभ्यो गवाक्षेभ्यो निर्गतैर्
धूपै रुचिरम् \। विलसन्त्यः पताका यस्मिंस् तत् \। मूर्धन्या मूर्ध्नि
भवा हेम-कलशा येषां तैः \। रजत-मयानि रूप्य-मयान्य् उरूणि
स्थूलानि शृङ्गाणि कलशाधस्तन-भूमिका येषां तैर् भवनैर् जुष्टं
कुरु-राजस्य धाम पुरं ददर्श \।\।३३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पुरं
विशिनष्टि-संसिक्तेति \। करिणां गजानां मद-गन्ध-युक्तैस् तोयैर्
जलैः संसिक्तानि वानि पुरवीथयो यस्मिंस् तत् चित्र-ध्वजैः
कनक-तोरणैः परि-पूर्णकुम्भैः तथा मृष्टः आत्मा येषां तैः तथा
नवा दुकूलादयो येषां तैर् नृभिः तथा-भूताभिर् युवतिभिश् च
विराजमानम् \। उद्दीप्तेति \। प्रतिसद्म बलिभिः पुष्पादि-प्रकारैश् च
जुष्टं जालेभ्यो गवाक्षेभ्यो निर्यातै पै रुचिरं शोभितं विरसन्त्यः
पताका यस्मिंस् तत् मूर्धन्याः मूनि भवा हेम-कलशा येषां तैः
रजतमयानि उरूणि स्थूलानि शृङ्गाणि कलशाधस्तन-भूमिका येषां तैर्
भवनैश् च जुष्टं कुरु-राजस्य युधिष्ठिरस्य धाम अन्तः-पुरं
भगवान् दूरत एव ददर्श \।\। ३३-३४ \।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(लघु-वैष्णव-तोषणी क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.३४ \।\।**

**प्राप्तं निशम्य नर-लोचन-पान-पात्रम्**

**औत्सुक्य-विश्लथित-केश-दुकूल-बद्धाः \।**

**सद्यो विसृज्य गृह-कर्म पतींश् च तल्पे**

**द्रष्टुं ययुर् युवतयः स्म नरेन्द्र-मार्गे \।\।**

**श्रीधर-स्वामी (भावार्थ-दीपिका) :** नराणां लोचनानि तेषां पानस्य
सादर-वीक्षणस्य पात्रं विषयम् \। किं पुनर् नारीणाम् इत्य् अर्थः
\।\।३४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति-नारीणां तु
रम्य-पुरुषावलोकनम् अत्यादन्द-करम् इति भावः \।
मध्याह्न-भोजनोत्तरं केषाञ्चिद्-विषयासक्तानां शय्यायां निवेशाद् इत्य्
उक्तं तल्पे इति \। तल्पं दाराट्टशय्यायाम् इति कोशात् \।\।३४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुर-स्त्रीणां सौभाग्यञ्
च तथैव वर्णयति---प्राप्तम् इति त्रिभिः \। औत्सुक्येन विश्लथितः
प्रस्त-प्रायः केशस्य दुकूलस्य च परिहित-पट्ट-वस्त्रस्य बन्धो यासां
ताः, तल्प इति प्रातर् भोजनानन्तरं शय्यायां निवेशात् \। किं वा,
पाण्डवादिभिः सह परिरम्भणादिना रात्र्यापत्तेः नरेन्द्र-मार्गे
राज-मार्गे ययुः \।\।३४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुर-स्त्रीणां च सौभाग्यं
तथैव वर्णयति---प्राप्तम् इति त्रिभिः \। औत्सुक्येन विश्लथितः
स्रस्त-प्रायः केशस्य दुकूलस्य च बन्धो यासां ताः तल्प इति
मध्याह्न-भोजनानन्तरे केषाञ्चिद्-विषयासक्तानां शय्यायां निवेशात् किम्
वा, पाण्डवादिभिः परिरम्भणादिना राज्य-प्राप्तेः तद् एतद्-वर्णनं तद्
आगमन-श्रवण-समय-पूर्व-भागभाग् एव ज्ञेयम् \।\।३४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नर-लोचनानां पानस्य
पातव्यस्य रूपस्य मात्रं रूप-निधिम् इत्य् अर्थः \।\। ३४-३५ \।\।

**\॥।**

**\।\। १०.७१.३५ \।\।**

**तस्मिन् सु-सङ्कुल इभाश्व-रथ-द्विपद्भिः**

**कृष्णं स-भार्यम् उपलभ्य गृहाधिरूढाः \।**

**नार्यो विकीर्य कुसुमैर् मनसोपगुह्य**

**सु-स्वागतं विदधुर् उत्स्मय-वीक्षितेन \।\।**

**श्रीधर-स्वामी (भावार्थ-दीपिका) :** सुष्ठु स्वागतं तत् प्रश्नादिकं
प्रियम् उत्स्मय-वीक्षितेनैव विदधुः \।\। ३५ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उत्स्मयो विनयस् तेन
वीक्षितं तेन \। अगर्वे विनये ईषद्-धास्याधिक्ये\ऽपि चोत्स्मयः इति
निरुक्तिः \। तस्मिन्-राजमार्गे \।\। ३५ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इभादिभिः
सुसङ्कुले\ऽत्यन्तं व्याप्ते गृहाधि-रूढाः कृष्णं स्व-चित्ताकर्षकम्
उपलभ्य साक्षाद्-दृष्ट्वा, यद् वा, समीपे लब्ध्वा, यतः कृष्णं
सर्व-सुख-प्रदं पश्चात् सम्यग्-दर्शनार्थं पुष्प-विकिरणार्थञ् च
गृहाधि-रूढाः सत्यः, उत् उत्कृष्टः स्मयः स्मितं तद्-युक्तेन \। किं वा,
उत्स्मयेनात्यन्ताद्भुतेन वीक्षितेन कटाक्षेणैव सुस्वागतं
स्वागत-प्रश्नादिकं विदधुः, वचसा स्वागत-प्रश्नाद् अपि तेनैव तस्य
प्रीत्य्-उत्पत्तेः, अत एव तैर् अपि व्याख्यातम्---प्रियम् इति \।\। ३५ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इभादिभिः सुसङ्कले
अतिव्याप्तेः उपलभ्य साक्षाद्-दृष्ट्वा पश्चात् सम्यग्-दर्शनार्थं
पुष्प-विक्षेपार्थञ् च गृहाधि-रूढाः सत्यः उत् उत्कृष्टः स्मयः
स्वरति-व्यञ्जकं स्मितं तद्-युक्तेन वीक्षितेन कटाक्षेणैव सुस्वागतं
स्वागत-प्रश्नादिकं विदधुः तद्धि प्रीत्य् अर्थं विधीयते
तादृश-वीक्षितेन त्व् अतिशयेन सा जायत इति तत्स्थाने तत्-प्रयोगात् अत
एव तैर् अपि व्याख्यातं प्रियम् इति यद् वा, सुस्वागत-शब्देनात्र तद्
उपलक्षणत्वेनातिथ्य-मात्रं लक्षितं यद् वा, विशेषेण व्यञ्जनाय दधुश्
चक्रुः \।\। ३५ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.३६ \।\।**

**ऊचुः स्त्रियः पथि निरीक्ष्य मुकुन्द-पत्नीस्**

**तारा यथोडुप-सहाः किम् अकार्य् अमूभिः \।**

**यच् चक्षुषां पुरुष-मौलिर् उदार-हास-**

**लीलावलोक-कलयोत्सवम् आतनोति \।\।**

**श्रीधर-स्वामी (भावार्थ-दीपिका) :** उडुप-सहः, चन्द्र-सह-चरा
इत्य् अर्थः \। अमूभिः किं पुण्यम् अकारि \।\।३६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
उडुप-शब्दस्यानेकार्थत्वाद् इत्थं व्याख्येयम् इति भावः \। चन्द्रे प्लवे
शिवे\ऽब्धौ च कीर्त्यत उडुप-ध्वनिः इति निरुक्तिः \। यासां चढूंषि
यच्-चयूंषि तेषाम् \।\।३६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**
पथीत्यन्तः-पुर-प्रवेशार्थ राज-मार्गे गच्छन्तीरित्य् अर्थः \।
मुकुन्दस्य पत्नर् इति तासाम् अपि परमानन्द-प्रदत्वं सूचयति \। तारा
यथेति दृष्टान्तेन सहैव गमनादिकं द्योतयति \। यासां चक्षुषाम् उदार
उत्कृष्टः सर्वानन्दप्रदो वा हासस् तद्-युक्ता लीलयावलोक-कला कटाक्षः,
अवलोकन-भङ्गी वा, तयोत्सवं सुख-विशेषम् उत सम्यक् तनोति, यतः
पुरुष-मौलिः पुरुषोत्तम इत्य् अशेष-रूप-गुणादि-सेवितत्वम् उक्तम् \।
विविध-मधुरान्य-क्रीडया तासां सर्बेन्द्रियोत्सव विस्तारणे सत्य् अपि
केवलम् अस्या एवोक्तिः, ताभिस् तस्या अपि मरम-दौर्लभ्येन बहुमननात्,
यद् वा, धाष्यपरिहारार्थम् इति \।\।३६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मुकुन्द-पत्नीः
मुकुन्द-सहितास् तत्-पत्नीरित्य् अर्थः \। स्त्रियो\ऽत्रान्तःपुर-वासिन्यः
पथीत्यन्तः-पुर-प्रवेशार्थं निर्जनीकृत्य योषिद्भिर् एवाधिष्ठिते
तद्-वहिः कक्ष-मार्गे तारा यथेति दृष्टान्तेन सहैव गमनादिकं
द्योतयति तद्-दृष्टान्तत्वञ् च तासां
महा-जन-सङ्ग-तदावरण-दर्शन-मात्रेण तत्-स्फूर्तेर् एव न तु
साक्षाद्-दर्शनात् यासां चक्षुषाम् उदार उत्कृष्टः सर्वानन्दप्रदो वा हासः
तद्-युक्ताया लीलया\ऽवलोक-कला-कटाक्षः अवलोकन-भङ्गी वा तयोत्सवं
सुख-विशेषम् आ सम्यक तनोति यतः पुरुष-मौलिः पुरुषोत्तमः इत्य्
अशेष-सुन्दर-रूप-गुणादिसे वितत्वम् उक्तं
विविध-मधुरालाप-क्रीडासम्भवे\ऽपि केवलावलोक-कलाया एव वर्णनम्
ताभिस् तस्या अपि परम-दौर्लभ्येन बहु-मननात् यद् वा,
धाष्यपरिहाराभिप्रायात् \।\।३६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उडुप-सहाः
ताराधिप-सहिताः तारा यथा शोभमानाः अमूभिः किम् अकारि किम् अद्भुतं
पुण्यम् आचरितम् \।\।३६\।\।

**\॥।**

**\।\। १०.७१.३७ \।\।**

**तत्र तत्रोपसङ्गम्य पौरा मङ्गल-पाणयः \।**

**चक्रुः सपर्यां कृष्णाय श्रेणी-मुख्या हतैनसः \।\।**

**श्रीधर-स्वामी (भावार्थ-दीपिका) :** श्रेण्य एक-शिल्पोपजीविनां
सङ्घास् तेषु मुख्याश् च \।\।३७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र-तत्र स्थले-स्थले
श्रेणी राजौ तथा सङ्घ एक-शिल्पोपजीविनाम् इति धरणिः \। यद् वा,
श्रेणी-मुख्या नगर-प्रधानाः \।\।३७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र तत्र मार्ग-मध्ये
प्रतिस्थानं पौराः पुर-वासि-जना मङ्गलं दध्यक्षतादि-द्रव्यं
तद्-युक्ताणयः कृष्णाय सर्व-कर्षकायेति गृहस्थितैर् अशेषैर् एव
द्रव्यैस् तत्-सपर्याभिप्रेता \। यतो हतैनसो विशुद्ध-चित्ताः \। किं
वा, अन्येषाम् अपि पापघ्ना इत्य् अर्थः \।\।३७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुनर् अनुसन्धाय
नगरवृत्तं वर्णयति-तत्र-तत्रेति \। हतैनसः सर्वे तद्
अन्तराय-कर्म-रहितास् तत्-प्रभृति-जाताः तत्-स्मरणस्य सदानुगतेः
चतुर्थी तादर्थ्ये \।\।३७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्रेण्य एक-शिल्पोपजीविन्यो
जनतास् तासु मुख्याः \।\। ३७-३९ \।\।

**\॥।**

**\।\। १०.७१.३८ \।\।**

**अन्तः-पुर-जनैः प्रीत्या मुकुन्दः फुल्ल-लोचनैः \।**

**स-सम्भ्रमैर् अभ्युपेतः प्राविशद् राज-मन्दिरम् \।\।**

**श्रीधर-स्वामी (भावार्थ-दीपिका) :** अभ्युपेतोऽभिगमनेन सत्-कृतः
\।\।३८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रीत्या फुल्लानि लोचनानि
येषां तैः, यतो मुकुन्दो लोचनानां परमानन्द-प्रद-रूप इत्य् अर्थः \।
अतः सम्भ्रमः साध्वस आदरो वा तत्-सहितैः, अभिमुखे उपेतः
सङ्गतः सन् प्रकर्षेण लीला-गत्या सकल-परिवार-साहित्य्-आदिन् आविशत्
\।\।३८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथानुक्रम-प्राप्तम्
अन्तःपुर-प्रवेशवृत्तम् एव वर्णयितुम् आह---अन्तर् इति \। प्रीत्या
फुल्लानि लोचनानि येषां तैः अतः सम्भ्रमस् त्वरा तत्-सहितैः
अभिमुखे उपेतः सङ्गस् तस् सन् प्रकर्षेण मधुर-गमनेन
तत्-तत्-परिकर-शोभा-विशेषेण चाविशत् \।\।३८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.३९ \।\।**

**पृथा विलोक्य भ्रात्रेयं कृष्णं त्रि-भुवनेश्वरम् \।**

**प्रीतात्मोत्थाय पर्यङ्कात् स-स्नुषा परिषस्वजे \।\।**

**श्रीधर-स्वामी (भावार्थ-दीपिका) :** स-स्नुषा द्रौपदी-सहिता
\।\।३९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अभिगमनेन
सम्मुख-गमनेन स्नुषा पुत्र-वधूः \। स्नुषया सह सस्नुषा पृथा
परिषस्वजे \। स्नुषा तु पश्चात्-स्थित्वैव नम्रत्वादिना तम्
आदृतवतीत्यग्रे वक्ष्यते \। यद्य् अपि विद्यमानता मात्रार्थस्य
सह-शब्देन समासः किन्त्वेकक्रियायोगिन एवेति शब्द-स्मृतिस् तथाप्यत्र
वक्ष्यमाणरीत्या समासस्यार्षत्वम् अङ्गीकार्यम् \।\।३९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भ्रात्रेयम् इति
परम-स्नेह-विषयत्वम्, त्रिभुवनेश्वरम् इति परमैश्वर्यं
दौर्लभ्यञ्चोक्तम् \। अतो विलोक्य साक्षाद्-दृष्ट्वा प्रीतात्मा हृष्टचित्ता सती,
अतः पर्यङ्काद् उत्थायेति स्व-गृहे स्थिता दूरतो विलोक्य स्व-पर्याद्
उत्थायागम्येत्य् अर्थः \। यद् वा, श्री-भगवत्-सन्दर्शनापेक्षया प्राग् एव
मुख्य-राजमन्दिरे समागता पश्चात्-तत्-साक्षाद्-दर्शनेन प्रेमोद्रेकातुरा
सती पर्यङ्काद् उत्थातुम् अशक्तापि कथञ्चित्थायेत्य् अर्थः \। परितः
सष्वजे आलिङ्गितवती \।\।३९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भ्रात्रेयम् इति
परम-स्नेह-विषयत्वं तञ् च त्रिभुवनेश्वरम् इति परमोल्लास-हेतुत्वं
पर्यङ्काद् उत्थायेति श्री-भगवत् सन्दर्शनापेक्षया प्राग् एव
मुख्य-राज-मन्दिरे समागत्योपविष्टा पश्चात्-साक्षाद्-दर्शनेन
प्रेमोद्रेकादातुरा सती पर्यङ्काद् उत्थातुम् अशक्तापि कथञ्चिद् उत्थायेत्य्
अर्थः स्नुषया सह वर्तमानो पृथा परिषस्वजेस्नुषा तु

तत्-पश्चात् स्थित्वैव नम्रत्वादिना तम् आदृतवतीत्य् अग्रे वक्ष्यते यद्य्
अपि विद्यमानता-मात्रार्थस्य सह-शब्दस्य न समासः किन्त्व्
एकक्रिया-योगिन एवेति शब्द-स्मृतिस् तथाप्य् अत्र वक्ष्यमाणया रीत्या
समासस्यार्षत्वम् अप्य् अङ्गीकार्यम् \।\।३९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पृथाविलोक्येत्य् आदि सस्नुषा
द्रौपद्या सह उत्थिता परिषस्वजे इत्युत्थान एव तत्-साहित्यम् \।\।
३९-४६ \।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** पृथाविलोक्येत्य् आदि सस्नुषा
द्रौपद्या सह उत्थिता परिषस्वजे इत्य् उत्थान एव तत्-साहित्य् अम् \।\।
३९-४६ \।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७१.४० \।\।**

**गोविन्दं गृहम् आनीय देव-देवेशम् आदृतः \।**

**पूजायां नाविदत् कृत्यं प्रमोदोपहतो नृपः \।\।**

**श्रीधर-स्वामी (भावार्थ-दीपिका) :** कृत्यं प्रकार-विशेषम् \।
प्रमोदेनोपहतोऽभिभूतः \।\।४०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोविन्दं
शब्द-मात्रैक-गोचरम् \। कथञ्चित् प्राकट्ये\ऽपि \। देव-देवानां
श्री-ब्रह्मादीनाम् अपीशम् \। आदृत इति \। कथं सम्भ्रान्त इतस् ततो
धावस्य् अहं त्वद्-अधीन एवालं पूजा-प्रयासेन सुखम् अत्रोपविश त्वां
पश्यानीत्येवं बहुधा कृष्णेनादृतः सन् नृपः सर्व-पूजोपयोगि-सम्पादने
समर्थो\ऽपि नाविन्दत् \। तत्र हेतुः---प्रमोदेन भगवद्
आगमन-जन्याह्लादेन \।\।४०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** सस्नुषा
परिषस्वजे-द्रौपदी-सहिता उत्थाय परिषस्वजे, उत्थाने च साहित्यं
पश्चात् कृष्णा तं ननामेत्य् अर्थः \।\। ४०-४६ \।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोविन्दं पृथ्व्याम्
अवतीर्णं साक्षाद्-भगवन्तम्, अतो देव-देवानां श्री-ब्रह्मादीनाम् अपीशम् \।
एवं परम-दौर्लभ्यम् उक्त, आदृतः सादरः, यद् वा, कथं
सम्भ्रान्तो\ऽसि, ततस्-ततो धावसि, अहं त्वद् अधीन एव, अलं
पूजा-प्रयासेन, सुखम् अत्रोपविश, चिरात्त्वां पश्यमीत्य् एवं
बहुधा-कृष्णेनादृतः सन्, नृप इति सर्व-कर्माकौशलादिकं
पूजासाधनसहाय् आदि-सम्पन्नत्वञ् च सूचितम् \। तथापि
नाविददनुसन्धातुम् अपि नाशक्नोत्, यतः प्रमोदोपहतः \।\।४०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गोविन्दं शब्द-मात्र-गोचरं
कथञ्चित्-प्राकट्ये\ऽपि देव-देवानां श्री-ब्रह्मादीनाम् अपीशम् एवं
परम-दौर्लभ्यम् उक्तम् आदृतः सादरः यद् वा, कथं-सम्भ्रान्तो\ऽसि
ततस्-ततो धावसि अयं त्वद्-अधीन एव अलं पूजा-प्रयासेन सुखम्
अत्रोपविशाचिरात्त्वां पश्यानीत्य् एवं बहुधा कृष्णेनादृतस् सन् नृप इति
सर्व-कर्म-कौशलादिक-पूजा-साधन-सहायादि-सम्पन्नत्वञ् च सूचितं
तथापि नाविदत् अनुसन्धातुम् अपि नाशक्नोत् यतः प्रमोदोपहतः
\।\।४०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृत्यं समुचित-प्रकारम्
\।\।४०\।\।

**\॥।**

**\।\। १०.७१.४१ \।\।**

**पितृ-ष्वसुर् गुरु-स्त्रीणां कृष्णश् चक्रे \ऽभिवादनम् \।**

**स्वयं च कृष्णया राजन् भगिन्या चाभिवन्दितः \।\।**

**श्रीधर-स्वामी (भावार्थ-दीपिका) :** गुरु-स्त्रीणां च \। कृष्णया
द्रौपद्या \। भगिन्या सुभद्रया \।\।४१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पितृष्वसुः पृथायाः \।
गुरु-स्त्रीणां बाह्लीकादि-भार्याणाम् \। भगिन्येत्य् उक्तेर् ज्येष्ठभ्रातुः
कनिष्ठ-भगिन्या अप्य् अभिवादनं कर्तव्यम् एवेति सूचितम् \। \।
ईश्वरत्वाद् वा सर्व-नमस्य इति \।\।४१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं तेषाम्
अत्यन्त-हर्ष-सम्भ्रमेण व्यवहारस्यासिद्धिं दृष्ट्वा स्वयम् एवापालयद्
इत्य् आह---पितृष्वसुर् इति गुरु-स्त्रियः श्री-द्रौपदी-व्यतिरिक्ताः
श्री-युधिष्ठिर-भीमयोर् भार्याः, तत्-पुरोहितादीनां वा पत्न्यस् तासाम्,
कृष्णः व्यवहारेणापि सर्व-चित्ताकर्षकः, हे राजन् इति अहो महाभाग्यं
ते, यत्-तादृशकुले जातो\ऽसीति भावः, यद् वा, निज-गुणाद्यतिप्रकटनेन
प्रेमाश्रुपीतादिना वा राजमानः \।\।४१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-कृष्णस् त्व् एवं तेषाम्
अत्यन्त-हर्ष-सम्भ्रमेण व्यवहारस्यापूर्णत्वे\ऽप्य् अतिपूर्णत्वं
मत्वानन्तरकृत्यं चकारेत्य् आह---पितृष्वसुर् इति \। हे राजन्न् इति अहो
भाग्यं यत्-तादृश-कुले जातो\ऽसीति भावः \।\।४१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्णया द्रौपद्या \।
भगिन्या सुभद्रया \।\।४१\।\।

**\॥।**

**\।\। १०.७१.४२ \।\।**

**श्वश्र्वा सञ्चोदिता कृष्णा कृष्ण-पत्नीश् च सर्वशः \।**

**आनर्च रुक्मिणीं सत्यां भद्रां जाम्बवतीं तथा \।\।**

**श्रीधर-स्वामी (भावार्थ-दीपिका) :** आनर्च अर्चितवती \।\।४२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्वश्र्वा पृथया \। शैब्याम्
इति मित्रविन्दाव्-इशेषणं द्वितीय-तथा-शब्देनानुक्तत-समुच्चायकेन
लक्ष्मणा च गृहीता \। यद् वा, शिवं \। शुभं तद्-युक्तां
सर्व-सुख-पूर्णां लक्ष्मणाम् इत्य् अर्थः \।\।४२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी
(बृहद्-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्वश्र्वेति युग्मकम् \। सम्यक्
तत्-तद् अनुरूप-पूजा-द्रव्योपदेश-सहाय-वर्ग-नियोजनादिना मोदिता सती
कृष्ण-पत्नीर् इति कृष्णस्येव तासाम् अप्य् अर्च्यत्वं
चकारात्-तत्-पुत्रादिवधूः कन्याद्याश् च सर्वश इति सर्वा एव प्रत्येकं
सर्व-प्रकारैश् चेत्य् अर्थः \। शैब्याम् इति मित्रविन्दाया एव विशेषणं
द्वितीय-तथा-शब्देना-नुक्तसमुच्चयार्थकेन लक्षणा च गृहीता यद् वा,
शैब्यां शिवं शुभं तद्-युक्ता सर्व-सुख-लक्षणां लक्ष्मणाम् इत्य् अर्थः
\।\। ४२-४३ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्वश्र्वा कुन्त्या \।\। ४२-४३
\।\।

**\॥।**

**\।\। १०.७१.४३ \।\।**

**कालिन्दीं मित्रविन्दां च शैब्यां नाग्नजितीं सतीम् \।**

**अन्याश् चाभ्यागता यास् तु वासः-स्रङ्-मण्डनादिभिः \।\।**

**श्रीधर-स्वामी (भावार्थ-दीपिका) :** अन्याश् च याः
कृष्ण-पत्न्योऽभ्यागतास् ता अपि \।\।४३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्याः अनुक्तनाम्न्यः \।
अभ्यागतास् तत्रागताः \। मण्डनानि भूषणानि मण्डनं भूषणे क्लीबं
स्यात्-त्रिष्व् अलङ्करिष्णुनि इति मेदिनी \।\।४३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा),** **जीव-गोस्वामी
(लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यक् तत्-तद्
अनुरूप-पूजा-द्रव्योपदेश-सहाय-वर्ग-नियोजनादिना चोदिता सती,
कृष्णस्य पत्नीर् इति कृष्णस्येव तासाम् अप्य् अर्च्यत्वं सूचितम् \।
च-कारात्-तत्-पुत्रादि-वधू-कन्याद्याश् च \। सर्वश इति सर्वा एव
प्रत्येकं सर्व-प्रकारेणेत्य् अर्थः \। श्री-सत्यभामा-जाम्बवत्योर् मध्ये
श्री-भद्राया अर्चनं पितृभ्यां तयोर् इवास्या अपि भक्त्या भ्रातृभिर्
दानेन ताभ्यां साम्यात् तथेति समुच्चये,

यद् वा, शैब्यां सर्व-शुभ-लक्षणां लक्ष्मणाम् इत्य् अर्थः \। नाग्नजित्याः
प्राक् तस्या अर्चनं तस्या भगवति भाव-विशेषात्, स च
कुरु-क्षेत्रयात्रायां तद्-वाक्याद् एव व्यक्तो भावी \। शैब्याम् इति
मित्रविन्दाया एव विशेषणम्,
द्वितीय---तथा-शब्देनानुक्त-समुच्चयार्थकेन लक्ष्मणा च गृहीतैव \।
तथेत्य् अस्य परेणान्वयः \। यथाष्टौ ता मुख्यास् तेनैव प्रकारेण
अन्याः श्री-कृष्ण-पत्न्यः पुत्र-पौत्र-वध्वादयश् च, आदि-शब्दात्
भोग्य-वेश-शय्यादयः \।\।४३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शैब्याम् इति मित्रवृन्दा-विशेषणं
द्वितीयेन तथा-शब्देनानुक्त-समुच्चयार्थकेन लक्ष्मणा च गृहीता \।\।
४३-४६ \।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.७१.४४ \।\।**

**सुखं निवासयाम् आस धर्म-राजो जनार्दनम् \।**

**स-सैन्यं सानुगामात्यं स-भार्यं च नवं नवम् \।\।**

**श्रीधर-स्वामी (भावार्थ-दीपिका) :** प्रत्यहं नवं यथा भवति
तथा सुखं निवासयाम् आस \।\।४४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ता अपि कृष्ण-पत्नीर् अपि
\।\।४४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** निवेशयामास
बाह्यान्तरादि-विभाग-कल्पनया विश्वकर्मणा पुरनिर्माणे प्राग् एव तद्
अर्थ-रचिते महा-विस्तीर्ण-निवेशने न्यवासयत्, यतो धर्म-राजः
सर्व-सद्धर्म-श्रेष्ठ इत्य् अर्थः \। किं च, जनैर् भक्तैः सदा
द्रष्टुं याच्यत इति जनार्दनम्, अतो भक्त-प्रवरेण तेन तस्य तथा
कर्तुं युज्येतैवेति भावः \। अनुगाः पुत्र-पौत्रादय उद्धवादयश् च,
अमात्याः कृतवाद्याः, तैः सहितम् \।\।४४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सुखम् इति च युग्मकम् \।
तथा निवेशने हेतुः धर्म-राजः किञ् च जनैर् भक्तैः सदा द्रष्टुं
याच्यत इति जनार्दनम् अतो भक्त-प्रवरेण तेन तस्य तथा-कर्तुं
युज्येतैवेति भावः \।\।४४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रत्यहं नवं नवं
यथा-स्यात्-तथा निवासयामास \।\।४४\।\।

**\॥।**

**\।\। १०.७१.४५ \।\।**

**तर्पयित्वा खाण्डवेन वह्निं फाल्गुन-संयुतः \।**

**मोचयित्वा मयं येन राज्ञे दिव्या सभा कृता \।\।**

**श्रीधर-स्वामी (भावार्थ-दीपिका) :** कथं भूतम् \। यः प्रेम्णा
नित्यं फाल्गुनेन संयुतः \। अत एव तस्य सहायेन सता येन
खाण्डवेन वह्निं तर्पयित्वा तत्र च मयं मोचयित्वा तं मयं प्रयुज्य
युधिष्ठिराय दिव्या सभा कृता तं जनार्दनम् \। अनेन राज्ञः
कृष्णोपकारानुस्मरणं दिव्यत्वात् सभाया यथा-मनोरथं
सर्वावकाश-संपादनं च दर्शितम् \।\। ४५-४६ \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यः कृष्णः \। अत एव
नित्य-संयुतत्वाद् एव तस्यार्जुनस्य \। येन कृष्णेन \। तत्र च खाण्डवे
च \। मयं दैत्यम् \। तं खाण्डव-वह्निम् उक्तं प्रयुज्य प्रेर्य अनेन
सभाकारणादि-कथनेन \। राज्ञो युधिष्ठिरस्य \।\।४५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पूर्व-कृताद् अप्य् उपकाराद्
अधुना अधिकं तं चिकीर्षंश् चिरं न्यवसद् इति वक्तुं प्राक् कृतम्
उपकारम् आह---तर्पयित्वेति \। कृता सम्पादिता, अत एव
प्रियान्तर-चिकीर्षयोवास \। फाल्गुनेन सह भटैः श्री-सात्यक्य् आदिभिर्
इति राज्ञो\ऽत्यन्त-प्रीति-सम्पादनं सूचितम् \।\। ४५-४६ \।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथाप्य् एतन्-मात्रोपकारस्य
निष्क्रयं राजा न मेने इत्य् आह---**तर्पयित्वा** इति \। हृता अर्पिता
कृतेति पाठे सम्पादिता \।\।४५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** येन दिव्या सभा कृता तं
मयं मोचयित्वा उवास तर्पयित्वेत्य्
आदि-श्लोक-द्वयेनाष्ट-पञ्चाशत्तमाध्याय-प्रोक्तैव कथा पुनर् अत्रावेशाद्
एवानुकथिता ततश् चायं क्रमः \।\।४५\।\।

**\॥।**

**\।\। १०.७१.४६ \।\।**

**उवास कतिचिन् मासान् राज्ञः प्रिय-चिकीर्षया \।**

**विहरन् रथम् आरुह्य फाल्गुनेन भटैर् वृतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तर्पयित्वेत्य्
आदि-श्लोकद्वयेनाष्ट-पञ्चाशत्तमाध्यायोक्तैव कथा पुनर्
अत्रावेशादेवानुकथिता \। ततश् चायं क्रमः \। इन्द्रप्रस्थे
खाण्डव-दाह---गाण्डीवादि-प्राप्ति-मृगया-कालिन्दी-प्राप्तिर्
वार्षिक-चातुर्मासवासास् ततो
द्वारका-गमन-कालिन्दी-भद्रादि-विवाह---नरक-वधादि-बहु-कथान्ते
एव राजसूय-निमन्त्रणादिकम् इति ज्ञेयम् \।\। ४६ \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी
(बृहद्-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स तु
प्रियान्तर-चिकीर्षयोवास फाल्गुनेन सह भटैः श्री-सात्यक्य् आदिभिः
\।\। ४६ \।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इन्द्र-प्रस्थे
खाण्डव-दाह---गाण्डीवादि-प्राप्ति-मृगया-कालिन्दी-प्राप्ति-वार्षिक-चातुर्मास-वासाः
ततो
द्वारका-गमन-कालिन्दी-भद्रादि-विवाह---नरक-वधादि-बहु-कथान्त
एव राजसूय-निमन्त्रणादिकम् इति ज्ञेयम् \।\। ४६ \।\।

इति सारार्थ-दर्शिन्यां हर्षिण्यां भक्ति-चेतसाम् \।

अत्रैक-सप्ततितमो दशमो\ऽजनि सङ्गतः \।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां दशम-स्कन्धे कर्षणस्येन्द्र-प्रस्थ-गमनं

नामैक-सप्ततितमोऽध्यायः \।

\।\। ७१ \।\।

**\॥।**

(१०.७२)

## अथ द्विसप्ततितमोऽध्यायः

**राजसूयोपक्रमे पाण्डवानां दिग्विजयः, भीमेन जरासन्ध-वधश् च
\।**

**\।\। १०.७२.१-२ \।\।**

**श्री-शुक उवाच---**

**एकदा तु सभा-मध्य आस्थितो मुनिभिर् वृतः \।**

**ब्राह्मणैः क्षत्रियैर् वैश्यैर् भ्रातृभिश् च युधिष्ठिरः \।\।**

**आचार्यैः कुल-वृद्धैश् च ज्ञाति-सम्बन्धि-बान्धवैः \।**

**शृण्वताम् एव चैतेषाम् आभाष्येदम् उवाच ह \।\।**

**श्रीधर-स्वामी (भावार्थ-दीपिका) :**

ततो द्वि-सप्ततितमे राज्ञा कार्ये निवेदिते \।

दुर्जयं मागधं बुद्ध्वा भीमेनाघातयद् धरिः \।\।

**आस्थितः**, आसनम् इति शेषः \।\।१\।\। **शृण्वताम्** एवेति \। यत्
प्रसन्नः कृष्णः करोति न तद् अन्यः कश्चिद् अपि कर्तुं समर्थ इति
निश्चित्य सर्वान् एव तान् अनादृत्य कृष्णम् उवाचेत्य् अर्थः \। **आभाष्य**
?भो भो कृष्ण भक्त-वत्सल !\" इत्य् एवं सम्बोध्य \।\।२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः
सभा-प्राप्याद्य्-अनन्तरम् \। *राज्ञा* युधिष्ठिरेण \। *कार्ये* यज्ञ-रूपे
\। **एकदा** कतिपय-दिन-विश्रामोत्तरं योग्य-समय इत्य् अर्थः \।
*आसनं* नृपोचितासनम् \।\।१\।\। एतेषां मुन्य्-आदीनाम् \। *इत्य् अर्थ* इति
\। अनादरे षष्ठीयम् इति ध्येयम् \। **इदं** वक्ष्यमाणम् \।\।२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तु**-शब्दो भिन्नोपक्रमे \।
**एकदा** इति विज्ञाप्यस्यार्थस्य श्री-कृष्णस्य चातिगौरवेणावसरम्
अलभमानः कदाचित् तस्मिन् सुसम्पन्ने सतीत्य् अर्थः \। तम् एव
दर्शयति---**सभा-मध्य** इत्य्-आदिना \। **मुनिभिः** श्री-व्यासादिभिः,
**ब्राह्मणैर्** धौम्यादिभिर् नित्य-भोज्यमानैर् वान्यै राजभिः
श्री-द्रुपदाद्यैः, **वैश्यैर्** युयुत्सोर् मातुलादिभिः, **भ्रातृभिः**
श्री-भीमादिभिः, **च**-कारान् मातृ-पुत्रादिभिश् च \। **आचार्यैः**
श्री-द्रोणादिभिः, **कुल-वृद्धैः** श्री-भीष्मादिभिः, **ज्ञातयः**
सपिण्डाः, **सम्बन्धिनो** विवाहादि-सम्बन्धवन्तः, सर्वेषाम् अप्य्
**एषां** तदानीं तत्र समागमो यज्ञे
मन्त्राद्य्-अर्थ-श्री-युधिष्ठिरेणैवाह्वानात् \। किं वा, स-परिवारस्य
श्री-भगवतो दिदृक्षयाकर्षणात् \। **च**-काराद् धृत्य्-आदीनां च शृण्वत्सु
सत्स्व् एतैषु सर्वेष्व् इति तेषां तत्रानुमोदनार्थम् \। किं वा, **शृण्वताम्
एषाम्** अग्रे मत्-प्रतिष्ठार्थम् अवश्यम् एव श्री-भगवता मद्-याच्ञा
मन्तव्येत्य् आशयेन \। **ह** हर्षे \।\।१-२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एकदा** इति युग्मकम् \।
दिन-कतिपय-विश्रमानन्तरं योग्यं समयं लब्ध्वेत्य् अर्थः \। तुर्
भिन्नोपक्रमे \। समयम् एव दर्शयति---**सभा-मध्य** इत्य्-आदिना
एतद्-अपेक्षयैव भगवान् अप्य् एतावन्तं कालं न प्राप्तवान् \।
**च**-काराद् भ्रातृ-पुत्रादिभिश् च \। द्वितीय-**च**-काराद् अन्यैश् च
वृद्धैः \।\।१\।\।

**बान्धवा** मित्राणि तैश् च वृतः \। तत्र **एषां** युगपत् समागमो
राज-स्वभावात् विशेषतः स-परिवारस्यैवागतस्य श्री-भगवतो
दर्शनेन नित्याकर्षणात् केषाञ्चित् तन्-मन्त्राद्य्-अर्थं राज्ञैवाह्वानाच् च
\। **च**-काराद् धृत्य्-आदीनां च **शृण्वताम्** \। अन्यत् तैः \।

यद् वा, **आस्थितः** वक्ष्यमाण-स्तुति-योग्यत्वेन विज्ञप्त्य्-अर्थम् आसनाद्
अवतीर्य **आ** सम्यक् बद्धाञ्जलित्वादिना भूमौ **स्थितः** सन्
**शृण्वतां** शृण्वत्सु सत्स्व् एव तेष्व् इति **तेषाम्** अप्य्
अवश्य-श्रावयितव्यानां तद्-अनुमोदनेनैवानुमोदनार्थं \। **ह** हर्षे
\।\।२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

द्वि-सप्ततितमे राज्ञः कार्ये दत्तं स्व-सम्मतिः \।

भीमेनाघातयद् कृष्णो मागधं प्रार्थ्य मन्त्रतः \।\।

**आ** सम्यक्तया **स्थितः** \।\।१\।\।

**\॥।**

**\।\। १०.७२.३ \।\।**

**श्री-युधिष्ठिर उवाच---**

**क्रतु-राजेन गोविन्द राजसूयेन पावनीः \।**

**यक्ष्ये विभूतीर् भवतस् तत् सम्पादय नः प्रभो \।\।**

**श्रीधर-स्वामी (भावार्थ-दीपिका) : विभूतीर्** अंशान् \।\।३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : पावनीः**
त्वद्-दर्शनेनात्मनः पावयन्तीति \। तथा च ता अपि
त्वद्-दर्शन-दापनेन कृतार्थीकर्तुम् इति \।

> तस्मिन्न् एव क्रतु-वरे भवन्तं वै सुरादयः \।
>
> दिदृक्षवः समेष्यन्ति राजानश् च यशस्विनः \।\।
>
> श्रवणात् कीर्तनाद् ध्यानात् पूयन्ते\ऽन्ते-वसायिनः \।
>
> तव ब्रह्म-मयेशस्य किम् उतेक्षाभिमर्शनम् \।\। \[१०.७०.४२-४३\] इत्य्
> उद्धवोक्तेः \।

हे **गोविन्द** इति \। निजाशेषैश्वर्य-प्रकटनार्थं भुव्य् अवतीर्णस्य
तव भक्तानाम् अस्माकम् ईदृग् इच्छा युक्तैवेति भावः \। देवादीनाम् अपि
त्वद्-विभूति-बुद्ध्यैव यजनाद् आत्मनो\ऽनन्य-परत्वम् एव भरतवद्
दर्शितम् \। **पावनीः** त्वद्-भक्ति-विघ्नादि-दोष-निरसनीस् तृप्तत्वात् \।
त्वां सेवतां सुर-कृता बहवो\ऽन्तरायाः इत्य्-उक्तेः \। *अंशान्* इन्द्रादीन् \।
विभूतः सम्पदैश्वर्योत्पत्त्य्-अंशेषु च भस्मनि इति धरणिः \।\।
**प्रभो** इति त्वच्-छक्त्यैव राजसूयः सेत्स्यतीति भावः \। यद् वा, हे
**नः** पाण्डवानां **प्रभो** ! त्वद्-एक-पराणाम् अस्माकं मनोरथः
कथं न सेत्स्यति ? इति भावः \।\।३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : क्रतु-राजेन** इति
दुष्करत्वम् अपेक्ष्यत्वं च सूचितम् \। **भवतो विभूतीर्**
इति---देवादीनाम् अपि तद्-विभूति-बुद्ध्यैव यजनाद्
आत्मनो\ऽनन्य-परत्वं द्योतितम् \। **यक्ष्ये** यष्टुम् इच्छामीत्य् अर्थः \।
कुतः? **पावनीस्** त्वद्-अभक्ति-विघ्नादि-दोष-निरसनीः, एतच्
चातृप्तत्वाद् एव, हे **गोविन्द** ! इति निजाशेषैश्वर्य-प्रकटनार्थं
भुव्य् अवतीर्णस्य तव भक्तानाम् अस्माकं तादृशेहोपपत्तेर् इति \। यक्ष्य
इत्य् एकत्वं यजने तस्यैकस्यैव प्राधान्यात्, **नः** इति च बहुत्वं
मुन्य्-आदि-संग्रहेण, तेषाम् अपि सर्वेषां तद्-यज्ञापेक्षकत्वात् \। **तच्**
च तव शक्त्यैव **सुसम्पाद्यम्** इत्य् आशयेन सम्बोधयति---**प्रभो**!
हे सर्व-शक्ति-युक्तेति \। यद् वा, नो\ऽस्माकं त्वद्-एक-गतीनां पाण्डवानां
प्रभो! स्वामिन्! अतो युक्तम् एवैतद् इति भावः \।\।३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : क्रतु-राजेन** दुष्करत्वम्
अपेक्ष्यत्वं च सूचितं **भवतो विभूतीर्** इति देवादीनाम् अपि
तद्-विभूति-बुद्ध्यैव यजनाद् आत्मनो\ऽनन्य-परत्वं द्योतितं दैन्येन
श्री-नारदवत् पारमेष्ठ्य-कामत्वं निर्दिश्य तद्-यजने हेत्व्-अन्तरम्
आह---**पावनीः** त्वद्-भक्ति-विघ्नादि-दोष-निरसनीः एतच् चातृप्तत्वाद्
एव \। हे **गोविन्द** ! इति निजाशेषैश्वर्य-प्रकटनार्थं भुव्य्
अवतीर्णस्य तव भक्तानाम् अस्माकं तादृशेच्छा युक्तेति भावः \।
**यक्ष्ये** इत्य् एकत्वं यजने तस्यैकस्यैव प्राधान्यात् \। **न** इति
बहुत्वं तु भ्रात्र्-आदि-मुन्य्-आदि-सङ्ग्रहेण तेषाम् अपि सर्वेषां
तद्-यज्ञापेक्षकत्वात् **तच्** च तव शक्त्यैव **सुसम्पाद्यम्** इत्य्
आशयेन सम्बोधयति---**प्रभो** ! हे सर्व-शक्ति-युक्त ! इति \। अत
एव सिद्धवन् निर्देशम् एवाकरवं यक्ष्य इतीति भावः \। यद् वा,
नो\ऽस्माकं पाण्डवानां त्वद्-एक-गतीनां प्रभो स्वामिन् अतो युक्तम् एवैतद्
इति भावः \।\।३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एष प्रायो बहिः
सम्पत्तिदर्शन-मात्रचमत्कारी बहिरङ्गदि-लोक-सुर-तरोर्
यथा-योग्यो\ऽयं मा भजन्त्व् इति वैषम्यं नास्ति \। किन्तु
संसेव्यमानानाम् एव सम्बन्धे प्रसाद एव स्यात् तथा तवेत्य् अर्था
तथाप्य् अत्र तव भजन-सेवानुरूपम् एवोदयः फलं न स्यात् किन्तु
अधिको\ऽपि स्यात् वैदात् सेवा-वैगुण्ये विपर्ययः फलाभावो\ऽपि न स्याद्
इत्य् अर्थः \। तुलसी-दल-मात्रेण इत्य्-आदेः त्यक्त्वा स्व-धर्मम् \[भा।पु।
१.५.१७\] इत्य्-आदेश् च \।\।१-६\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : विभूतीर्** इति देवादीन् अपि
त्वद्-विभूति-बुद्ध्यैव **यक्ष्ये** इत्य्-आदि भरतवत् स्वस्य
तद्-अनन्त-परत्वं द्योतितम् \। **पावनीः** त्वाम् आलोक्यात्मनः पावयन्तीर्
इति त्वद्-दर्शनया आ अपि कृतार्थी-कर्तुम् इति भावः \। **तद्** यजनम्
\।\।३\।\।

**\॥।**

**\।\। १०.७२.४ \।\।**

**त्वत्-पादुके अविरतं परि ये चरन्ति**

**ध्यायन्त्य् अभद्र-नशने शुचयो गृणन्ति \।**

**विन्दन्ति ते कमल-नाभ भवापवर्गम्**

**आशासते यदि त आशिष ईश नान्ये \।\।**

**श्रीधर-स्वामी (भावार्थ-दीपिका) :** एष चक्र-वर्तिनां मनो-रथः
कथं त्वया क्रियते ? इति चेद् अत आह---**त्वत्-पादुके** इति \। **परि
ये चरन्ति** इति यच्-छब्द-व्यवधानम् आर्षम् \। ये परिचरन्ति देहेन
\। **ध्यायन्ति** मनसा \। **अभद्रस्य नशने** नाशके \। **गृणन्ति**
वाचा \। ते **भवस्यापवर्गं** मोक्षं **विन्दन्ति** \। **यद्य्**
**आशासते** तर्ह्य् **आशिषो**ऽपि त एव विन्दन्ति, **नान्ये**
चक्रवर्तिनोऽपि \।\।४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवद्-आक्षेपाशङ्कां
वारयति---*एष* इत्य्-आदिना \। **परिचरन्ति** नित्यं पूजयन्ति \।
अभद्रं नश्यत आभ्याम् इत्य् **अभद्र-नशने** **आशासत** इच्छन्ति
आशिषो\ऽभिलषितार्थात् त एव पाद-सेवका एव **तव** **पादुके**
उपानहाव् अपि किं पुनः साक्षात् त्वच्-चरणाब्ज-द्वयं **परिचरन्ति** इति
कैमुत्यं ज्ञेयम् \। एवम् अग्रे\ऽपि \। ततो\ऽप्य् अनायासेन ये कदापि
**गृणन्ति** श्री-कृष्ण-पादुके एव मम गतिर् इति कीर्तयन्ति मात्रं यतस्
ते स्वत एव **अभद्र-नशने,** अतः **शुचयो**
बहिर्-अन्तर्-भक्ति-विघातकाभद्र-रहितास् ते भक्ति-मात्र-पुरुषार्था
अपि **यदि** कथञ्चिद् भक्त्य्-उपयुक्तत्वेन **आशासते**
तदा**\ऽपवर्गं** संसार-ध्वंसम् **आशिषः** सर्वाप्राकृतांश् च कामान्
विन्दन्ति \।

> सर्वं मद्-भक्ति-योगेन मद्-भक्तो लभते\ऽञ्जसा \।
>
> स्वर्गापवर्गं मद्-धाम कथञ्चिद् यदि वाञ्छति \।\। \[भा।पु।
> ११.२०.३३\] इति स्वयं भगवद्-उक्तेः \।

न त्व् अन्ये सर्वासाम् अपि सिद्धीनां मूलं त्वच्-चरणार्चनम् \[भा।पु।
१०.८१.१९\] इत्य्-आदेः \। उभयत्रापि हेतुः---हे **कमल-नाभ** !
स्वांशेन सर्वाश्रय ! हे **ईश** ! सर्वेश्वर ! इति तोषिणी-काराः \।

अत्र विश्वनाथः---त्वच्-चरण-सरोजं पश्यतां त्वयाप्य्
अपार-कृपयात्म-सात्कृतानाम् अस्माकं राजसूये खलु न को\ऽप्य् आग्रहः किं
तु त्वाम् अत्रत्या दृष्टान्तः-करणाः केचित् परमेश्वरं न मन्यन्ते नरम्
एव मत्वा प्रत्युत दोष-दर्शिनो निन्दन्त्य् एतद्-अस्माकं शल्यम् अतो
राजसूय-मिषेण ब्रह्म-रुद्रादीन् सर्वज्ञान् ब्रह्मर्ष्यादीन् अपि देवादीन् अपि
चतुर्दश-लोकस्थान् आहूय काचित् सभा कार्या \। तत्र सर्वाग्रिम-पूजा
तैर् यस्य स्थापयिष्यते स एव परमेश्वर इति साक्षाद् दर्शयित्वा
हृच्छल्यं तन्-निष्कासनीयम् इत्य् एव मद्-अभीप्सितम् इत्य् आह---त्वद् इति
त्रिभिः \। अभद्रस्याविद्या-पर्यन्तस्य नशनं याभ्यां ते ये ध्यायन्ति
यद्य् आशासते तर्हि त एव विन्दन्ति न त्व् अन्ये त्वच्-चरणानर्चकाः
कर्मि-प्रभृतयः \। किन्तु त्वद्-भक्ता नैवाशासत इत्य् अर्थः \। अस्माकं
तु त्वच्-चरणाश्रितानां त्वां साक्षाद् एव पश्यताम् अन्य-कामनाभावे
कैमुत्यम् एवेति भावः \।\।४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** त्वत्पादुके---अस्तु
तावत् तव पदयोः परिचरणं पादुका-सेवैव किं करोमि,
भवस्यापवर्गस्त्यागः भवात् अपवर्गो मुक्तिः प्रेमाकारा वृत्तिर्वा, तं
विन्दन्ति \। भद्रं भो भवापवर्ग एव भवतां भावी, किम् अन्येन?
तत्राह---आशिषोऽपीप्सितान्य् अपि त एव विन्दन्ति, नान्ये यदि आशासते \।
अतोऽस्माकामदानीमिदम् एवेप्सितं कारयितव्यम् \।\।४\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तव पादुके** उपानहाव् अपि,
किं पुनः साक्षात् त्वत्-पादाब्ज-द्वयम् त्वत्-पदैर् अङ्किता भाति
स्व-लक्षण-विलक्षितैः \[भा।पु। १.८.३९\] इति
प्रथम-स्कन्धोक्त-श्री-कुन्ती-वाक्यानुसारेण श्री-धरण्य्-अनुग्रहार्थम्,
तत्रापि पादुकयोर् अधारणेन, तयोर् अभावे बोध्यमाने\ऽपि तद्-उक्तिर्
भक्तर् महाराजोपचार-वर्ग-मध्ये\ऽर्पणेन \। यद् वा, दैन्य-भरेण
\। किं वा, प्रिय-जनानां केषाञ्चिद् आग्रहेण कदाचित् स्वीकारात् \। यद् वा,
परिच्छद-वर्ग-मध्ये स्वतस् तयोर् विद्यमानत्वाद् अविरतं
परिचर्यादि-त्रयं कुर्वन्तीति स्व-देहादि-त्रय-साफल्यार्थं सदा तत्र
तत्र सल्-लोकानां \। किं वा, रसोदयेन भक्तानां स्वत एव प्रवृत्तेः \।
यद् वा, अविरतम् अभद्र-नशने सदा स-मूलाशेष-दुःख-नाशके शृण्वन्ति
\। वेति विकल्पो\ऽनुसन्धेयः, त्रयाणामेकेनैव सर्वप्राप्तेः \। शुचय
इति सङ्कर्मादिभिः शुद्धचित्तानाम् एव तत्र प्रवृत्तेः, इति
सर्व-धर्माणां तत्साधनत्वमभिप्रेतम् \। यद् वा, जगत्पावना
अग्निवद्दीप्तिमन्तो वा सन्तो विन्दन्ति, परिचर्यादीनां
यथोत्तरमनायाससाध्यत्वे न्यूनत्वं कैमुतिकन्यायेनैव व्याख्या \।
तत्र च प्राणायामादिपूर्वकाद्ध्यानदुच्चारणस्य न्यूनत्वं व्यक्तम् एव,
भवस्य विधिदुःखमयस्य संसारस्यापवर्गम्\। यद् वा,
भवो\ऽभ्युदयस्तद्-रूपमपवर्गं मोक्षं श्री-वैकुण्ठ-लोकम् इत्य् अर्थः
\। हे कमलनाभेति---सर्व-लोकमयत्वस्य
श्रीब्रह्मयोनिपद्मोद्भवनामित्वेन तस्य
सर्वेश्वरत्वमनन्ताद्भुतशक्तिमत्त्वं च सूचितम् \। अयं परिचरणादौ
भवापवर्गलाभे\ऽपि हेतुर्ज्ञेयः\। यद् वा, कमलाकारा नाभिर्यस्येति
सौन्दर्यं परमेश्वरलक्षणं चोक्तम् \। यदीति भक्तिरसिकत्वेन न
वाञ्छन्त्य् एव, यदि कदापि केनापि हेतुनाशासत इत्य् अर्थः \। आशिषः
कामान् अभीष्टार्थान् वा विन्दन्ति\। हे ईशेति तासाम् अपि त्वदेकाधीनत्वात् \।
किं वा, त्वत्-परिचर्याद्य्-अभावेन चक्रवर्तिनाम् अप्य् अनाथतया तत्र
शक्त्यभावाद् इति भावः \। अन्यत् तैर् व्याख्यातम् \। यद् वा,
भवापवर्गं मोक्षम्, आशिषश् च तत्तत्कामस्वसेवकाद्यपेक्षया
भवत्परिचर्योपयोगित्वेन वा \। यद् वा, आशासते अन्ये परिचर्यादिहीना
योगयागादिनापि न विन्दन्तीत्य् अर्थः \। अन्यत् समानम् \।\।४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तव पादुके उपानहौ अपि किं
पुनः साक्षात्त्वत्पादाब्जद्वयम् अविरतं ये परिचरन्ति एवम् अग्रे\ऽपि
कैमुत्यम् एवाभिप्रेयते ततो\ऽप्यनायासेन ये वा कदाचिद् अपि ध्यायन्ति
ततो\ऽप्यनायासेन ये वा कदाचिद् अपि गृणन्ति श्री-कृष्ण-पादुके एव मम
गतिर् इत्य्-आदि कीर्तयन्ति मात्रं यतस् ते स्वत एवाभद्र-नशने अतः
शुचयो बहिर्-अन्तर्-भक्ति-विघातका भद्र-रहिताः ते
भक्ति-मात्र-पुरुषार्था अपि यदि कथञ्चिद्-भक्त्य्-उपयुक्तत्वं न
आशासते तदापवर्गं संसार-ध्वंसम् आशिषः सर्वान् प्राकृतान् अप्राकृतांश्
च कामान् विन्दन्ति---

> सर्वं मद्-भक्ति-योगेन मद्-भक्तो लभते\ऽञ्जसा \।
>
> स्वर्गापवर्गं मद्-धाम कथञ्चिद् यदि वाञ्छति \।\। \[भा।पु।
> ११.२०.३३\] इति

स्वयं भगवद्वाक्यात् न त्व् अन्ये सर्वासाम् अपि सिद्धीनां मूलं
तच्-चरणार्चनम् \[भा।पु। १०.८१.१९\] इत्य्-आदेः उभयत्रापि हेतुः हे
कमलनाभ! हे स्वांशेन सर्व-लोकाश्रयेति हे ईश! सर्वेश्वरेति च यद्
वा, आशिषो विन्दन्तीत्यत्रैवाविरतम् इति योज्यम् \।\।४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :**
त्वत्-पादुके इत्य्-आदि \। अस्तु तावत् तव पादयोः परिचरणम्, तव
पादुका-सेवैव किं न करोतीति भावः \। अस्तु दूरे त्वत्-पादयोः
परिचरणं, ध्यानम् एव किं न करोतीत्य् आह---ध्यायन्तीति \। अस्तु
ध्यानम्, कीर्तनम् अपि तयोः किं न करोतीत्य् आह---गृणन्तीति \।
भवापवर्गं संसार-मोक्षम् \। ननु भवताम् अपि भवापवर्ग एव
भावी, किम् अन्येनेत्य् आह---आशासत इत्य्-आदि \। भवापवर्गस् त्व् आवश्यक
एव, किन्तु यद्य् अन्यद् अप्य् आशिष आशास्ते, तदा त एव विन्दन्ति, नान्ये \।
अतोऽस्माकम् इदानीम् इदम् एवेप्सितं सम्पाद्यताम् इति भावः \।\।४\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वच्-चरण-सरोजं
पश्यतां त्वयाप्य् अपार-कृपया आत्म-सात्कृतानाम् अस्माकं राजसूये खलु न
को\ऽप्य् आग्रहः किन्तु त्वाम् अत्रत्याः दृष्टान्तः-करणाः केचित् परमेश्वरं
न मन्यन्ते नरम् एव मत्वा प्रत्युत दोष-दर्शिनो निन्दन्त्य् एतद्
एवास्माकं हृच्-छल्यम् अतो राजसूय-मिषेण ब्रह्म-रुद्रादीन् सर्वज्ञान्
ब्रह्मादीन् अपि देवादीन् अपि चतुर्दश-लोक-स्थान् आहूय काचित् सभा
कर्तव्या तत्र सर्वाग्रिम-पूजा तैर् यस्य व्यवस्थापयिष्यते स एव
परमेश्वर इति साक्षाद् दर्शयित्वा हृच्-छल्यं तनिष्कासनीयम् इत्य् एवम् अद्
अभीप्सितम् इत्य् आह---त्वद् इति त्रिभिः \। परि ये चरन्तीति
यच्-छब्द-व्यवधानम् आर्षम् अभद्रस्याविद्या-पर्यन्तस्यापि **नशनं**
नाशो याभ्यां ते \। ये वा **ध्यायन्ति** यद्य् **आशासते** तर्हि त एव
**विन्दन्ति,** न त्व् अन्ये त्वच्-चरणानर्चकाः सर्वे\ऽपि कर्मि-प्रभृतयः
\। किन्तु त्वद्-भक्ता नैववाशासते इत्य् अर्थः \। अस्माकं तु
त्वच्-चरणाश्रितानां त्वां साक्षाद् एव **पश्यताम्** अन्य-कामनाभावे \।
कैमुत्यम् एवेति भावः \।\।४\।\।

**\॥।**

**\।\। १०.७२.५ \।\।**

**तद् देव-देव भवतश् चरणारविन्द-**

**सेवानुभावम् इह पश्यतु लोक एषः \।**

**ये त्वां भजन्ति न भजन्त्य् उत वोभयेषां**

**निष्ठां प्रदर्शय विभो कुरु-सृञ्जयानाम् \।\।**

**श्रीधर-स्वामी (भावार्थ-दीपिका) : भगवतो** भक्त-पक्ष-पातम्
आविष्कारयन्न् आह---**तद् देव-देव** ! इति \। **तत्** तस्मात् **पश्यतु**
साक्षात् \। एवं निश्चितेऽपि ये कर्मादि-प्रधानाः \। केचित् **कुरु-सृञ्जया**
भगवद्-भक्तिं न बहु मन्यन्ते **तेषां** मोह-निवृत्तये **ये त्वां
भजन्ति** यदि **वा न भजन्ति,** तेषाम् **उभयेषां निष्ठां** स्थितिं
**प्रदर्शय** \।\।५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *आविष्कारयन्* यतो
भवच्-चरण-सेवा-फलम् अनुभव-सिद्धम्, अतो **लोको**\ऽपि
प्रत्यक्ष-प्रमाणोत्थ-माहात्म्यं दृग्-विषयं करोत्व् इति प्रार्थयन्न् इत्य्
अर्थः \। यद् यस्माद् ईदृशस् ते **सेवानुभावः,** **तत्** तस्माद् धेतोः
\। *एवं निश्चिते\ऽपि* भगवद्-भक्तिर् ऐहिकामुष्मिक-फलदास्तीत्य् एवं
निर्णीते\ऽपि \। *तेषाम्* अभक्तानाम् \।\।५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ननु किम् अनया
परम-भक्तानां वः कर्म-वासनया ? सत्यं, तव भक्तानां अभक्तानां
च तत्त्वं सर्वे **पश्यन्त्व्** इति लोके त्वन्-महिम-व्यक्ति-हेतोर् एवेत्य्
आह---**तद् देव-देव** ! इत्य्-आदि \। **न भजन्त्य् उत** इति
दुर्योधनादीन् प्रत्य् आक्षेपः \।\।५\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु कुतस् तर्हि
मद्-भक्ति-रसिकेन त्वया परिचर्यादिकं हित्वा राजसूयम् इष्यते?
तत्राह---**तद्** इति \। तस्मात् तद्-भक्तैक-प्राप्य-सर्वार्थत्वाद्
धेतोः, **इह** मर्त्य-लोके मद्-गृहे वा, एष [विविध-वासनः]{।मर्क्} \।
किं वा, जगति वर्तमानः सर्वो\ऽपि \। यद् वा, अधुनातन इत्य् अर्थः \।
हे **देवानां** जगत्-पूज्यानां श्री-ब्रह्मादीनाम् अपि **देव** ! इति
**सेवानुभावस्य** असाधारण्यम् अभिप्रेतम्, **उभयेषां**
भक्त्य्-अभक्तिभ्यां द्विविधानां **कुरु-सृञ्जयानां निष्ठाम्** \। भक्ताः
सिद्ध-सर्वार्थाः सदा सुखिनः, अभक्ताश् च विपरीता इत्य् एतल्-लक्षणां
लोके **प्र**कर्षेण सर्वेषां प्रत्यक्षत्वादिना **दर्शय** \। तत्र च
त्वं सर्वथा समर्थतर एवेत्य् आशयेनाह---**विभो** ! हे परमेश्वर
! इति \। ततश् च कर्मादि-परा अपि सर्वे त्वद्-भक्तिम् एवाश्रयिष्यन्तीति,
त्वद्-भक्ति-विस्तारणार्थम् एव राजसूयं चिकीर्षामीति भावः \। अन्यत्
तैर् व्याख्यातम् \।

यद् वा, कर्मणि षष्ठी, **उभयेषां** जनानां **निष्ठां** **कुरून्
सृञ्जयांश्** च प्रति **प्रदर्शय**, तथापि भावः स एव पर्यवस्यति
\। साक्षात् तथानुक्तिश् च विनयात् \। यद् वा, प्रायस् तेषां
त्वद्-अभक्ततया तत्-प्रदर्शनेनानन्दोत्पत्तेर् इति भावः \। यद् वा, हे
कुर्व्-आदीनां प्रभो ! त्वदीयानां सर्वेषाम् एषां प्रीत्य्-अर्थम् इति भावः \।
अन्यत् समानम् \।\।५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, कुतस् तर्हि
मद्-भक्ति-महिमज्ञेन त्वया परिचर्यादिकं हित्वा राजसूयम् इष्यते?
तत्राह---**तद्** इति \। यस्माद् एवम् एव सत्यं, **तत्** तस्मात् \। हे
**देव-देव**! सर्वाराध्य-गणानाम् अप्य् आराध्य ! एवं यद्यपि
त्वत्-परिचर्ययैव सर्व-देव-तृप्तिः सिद्ध्यतीति वयं जानीमः,
तथापीत्य् अर्थः \। तत् किम् ? इत्य् अतः आह---**इह** सर्व-लोक-कृपामये
भवद्-अवतारे **एष** प्रायो बहिः-सम्पत्ति-मात्र-दर्शन-चमत्कारी
**लोको** **भवतश् चरणारविन्द-सेवानुभावं पश्यतु** \।

तद् एव दर्शयति---**ये** इति \। **ये**\ऽस्मल्-लक्षणाः **कुरु-सृञ्जयास्
त्वां भजन्ति,** य **उत वा** ये च दुर्योधनादयस् **त्वां न
भजन्ति,** तेषाम् **उभयेषां निष्ठां प्रदर्शय** बहिर्-मुखेष्व् अपि
त्वद्-भक्ति-महिम-प्रदर्शनार्थम् एवायम् अस्माकम् उद्यम इति भावः \।
हे **विभो** ! सर्वम् अपि कर्तुं समर्थेति किम् उतैतावद् इति भावः \।
सेयम् आनुषङ्गिकी कामना श्री-नारद-दर्शित-पारमेष्ठ्य-कामत्वाभिप्रायस्
तु तत् सेवोपयोग्येनेति सङ्कोचाद् गोपितः \।\।५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** ननु किम्
अनया परम-भक्तानां वः कर्म-वासनया ? सत्यम्, तव भक्तानाम्
अभक्तानां च मर्यादां सर्वे **पश्यन्तु**, न तु फलान्तर-काम्ययेत्य्
आह---**तद्** **देवदेव** ! इत्य्-आदि \। देवानां ब्रह्म-रुद्रादीनां देव
\। **न भजन्त्य्** **उत** इति दुर्योधनादीन् प्रत्य् आक्षेपः \।\।५\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत्** तस्मात्
तादृश-सभायां वृत्तायां तैर् ब्रह्म-वादिभिस् तव परमेश्वरत्वे
व्यवस्थापिते सति **एष** भू-लोक-स्थ-जनः **पश्यतु** \। ततश् च
**कुरु-सृञ्जयादीनां** मध्ये त्वाम् ईश्वरं मत्वा **ये भजन्ति,** ये वा
प्राकृत-मानुषं मत्वा **उत न भजन्ति,** तेषाम् **उभयेषां**
**निष्ठा** सद्-गतिम् अधो-गतिं च तैर् उच्यमानां त्वं **दर्शय,**
करणीये\ऽस्मिन् राजसूये स्व-सम्मति-प्रदानेनेति भावः \।\।५\।\।

**\॥।**

**\
\।\। १०.७२.६ \।\।**

**न ब्रह्मणः स्व-पर-भेद-मतिस् तव स्यात्**

**सर्वात्मनः सम-दृशः स्व-सुखानुभूतेः \।**

**संसेवतां सुर-तरोर् इव ते प्रसादः**

**सेवानुरूपम् उदयो न विपर्ययोऽत्र \।\।**

**श्रीधर-स्वामी (भावार्थ-दीपिका) :** ननु रागादि-रहिते मयि कथम्
इदं वैषम्यं स्यात् ? तत्राह---**न** इति \। **स्वः पर** इति
**भेद-मतिस् तव न स्याद्** एव \। कुतः ? **ब्रह्मणो** निरुपाधेः \।
किं च, **सर्वस्यात्मनो**ऽतः **सम-दृशः** \। किं च,
**स्व-सुखानुभूतेः** \। अतो रागाद्य्-अभावाद् इति भावः \। तथापि
**संसेवमानानाम्** एव **त्वत्-प्रसादो,** नान्येषाम् \। तत्रापि
**सेवाऽनुरूपम्** **उदयः** फलं न त्व् अत्र
**विपर्ययो**ऽन्यथा-भावः \। यथा कपिल-द्रुमस्य रागादि-राहित्येऽपि
सेवकेष्व् एव फल-जनकत्वं, नान्येषु \।\।६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवान् आशङ्कते---*नन्व्*
इति \।

*ननु* कुतस् तर्हि मद्-भक्ति-महिमज्ञेन त्वया परिचर्यादिकं हित्वा
राजसूयम् इष्यते ? तत्राह---**तद्** इति \। यस्माद् एवम् एव सत्यं, तत्
तस्मात् हे **देवदेव** ! सर्वाराध्यानाम् अप्य् आराध्य ! एवं यद्यपि तव
परिचर्ययैव सर्व-देव-तृप्तिः सिध्यतीति वयं जानीमः, तथापीत्य्
अर्थः \। तत् किम् ? इत्य् अत आह---**इह** सर्व-लोक-कृपा-मये
भवद्-अवतारे एष प्रायो बहिः-सम्पत्ति-मात्र-दर्शन-चमत्कारी **लोको
भवतश्** **चरणारविन्द-सेवानुभावं पश्यतु**, तद् एव **दर्शय**
\। ये इति \। ये\ऽस्मल्-लक्षणाः कुरु-सृञ्जयास् त्वां भजन्ति, **ये उत
वा** दुर्योधनादयस् त्वां **न भजन्ति,** तेषाम् **उभयेषाम्** अपि
बहिर्मुखेष्व् अपि त्वद्-भक्ति-महिम-प्रदर्शनार्थम् एवायम् अस्माकम्
उद्यम इति भावः \। सेयम् आनुषङ्गिकी कामना
श्री-नारद-दर्शित-पारमेष्ठ्य-कामत्वाभिप्रायस् तु तत्-सेवोपयोगो नेति
सङ्कोचत्वाद् गोपितः \।

अत्र विश्वनाथः---**तत्** तस्मात् तादृश-सभायां वृत्तायां तैर्
ब्रह्मादिभिस् तव परमेश्वरत्वे स्थापिते सति एष भूर्लोकस्थ-जनः
**पश्यतु** \। ततश् च **कुरु-सृञ्जयादीनां** मध्ये **त्वाम्** ईश्वरं
मत्वा **ये भजन्ति,** **ये वा** प्राकृत-मानुषं मत्वा **उत न
भजन्ति,** तेषाम् **उभयेषां** **निष्ठां** सद्गतिम् असद्गतिं च तैर्
उच्यमानां त्वं **दर्शय** \। करणीये\ऽस्मिन् राजसूये
स्व-सम्मति-प्रदानेनेति भावः \। सुरतरोर् इवेति \। तस्य
यथायोग्यो\ऽयं भजत्व-योग्यो\ऽयं मा भजत्व् इति वैषम्यं नास्ति किन्तु
सम्यक् सादरं सेवमान-मात्राणां सम्बन्धे प्रसाद एव स्यात् \। तथा
तवेत्य् अर्थः \। तथाप्य् अत्र भजने तद्वत् सेवानुरूपम् एवोदयः फलं
न स्यात् किन्त्व् अधिको\ऽपि स्यात्, दैवात् सेवा-वैगुण्ये विपर्ययः
फलाभावो\ऽपि न स्यात् \। तत्र पूर्वं

> तुलसीदल-मात्रेण जलस्य चुलकेन च \।
>
> विक्रीणीते स्वम् आत्मानं भक्तेभ्यो भक्त-वत्सलः \।\। इति
> विष्णु-धर्मोक्तेः \।

तत्र भक्तेभ्य इत्य् उक्तत्वाद् भावाख्य-भक्ति-तारतम्येनैव
फल-तारतम्यम् इति भावः \। अथोत्तरं त्यक्त्वा स्वधर्मम् इत्य्-आदिवत्,
अत्र च विश्वास एव कारणम् इति भावः \। अत्र कर्म-प्रवाह-पतितं
सर्वम् एव प्रति स्व-कर्मणि प्रेरयसि \। **सम-दृश** इति त्वम्
एवेश्वरस् तत्-तद्-अनुरूपम् एव शुभम् अशुभं वा फलं ददासि, न तु
क्वपि ते पक्ष-पात इति भावः \।

किं च, तैः सुखिभिर् दुःखिभिर् वा तव न किम् अपि कृत्यम् इत्य्
आह---**स्व-सुखानुभूतेः** \। ननु तर्हि मम वात्सल्यौदार्यादयो गुणाः
किं-विषयकाः ? तत्राह---**संसेवतां** त्वां सम्यक् सेवमानेषु तेषु
प्रसादो वात्सल्यं, यत एव
कर्म-बन्धन-कर्तृकात्म-पर्यन्त-प्रदान-लक्षणम् औदार्यं च ते
भवेत् \।

ननु तर्ह्य् आयातं ममापि वैषम्यं ? तत्राह---**सुरतरोर् इव** इति \।
गुण-दोषादिकम् अविचारयतस् तस्य स्वाश्रित-मात्रे यथा प्रसादस् तथा
तवापि \। यः को\ऽपि **सेवतां** तत्रैव प्रसादस् तत्रापि सेवानुरूपम्
एवोदयः \। सेवा-तारतम्येनैव प्रसाद-फलस्याप्य् उदय-तारतम्यम् एव
नात्र वैषम्यं विपर्ययो\ऽन्य-पथाभावस् तस्माद् अवैषम्ये\ऽपि तव
भक्तेषु वात्सल्य-वशाद् एव पक्ष-पाते सिद्धे तेषाम् अनुकूल-प्रतिकूलेषु
तवाप्य् आनुकूल्य-प्रातिकूल्ये आयात एवेति भावः \। तत्राक्षेपे हेतुम्
आशङ्कते---*कुतः* ? इति \। न केवलं निरुपाधिर् एव त्वम् इत्य्
आह---*किं च* इति \। अतः सर्वात्मत्वात् \। अन्यद् आह---स्व-सुखस्य
स्वरूपानन्दस्यानुभूतिर् अनुभवः पूर्णानन्दो\ऽहम् इति यस्य तथा तस्य
\। अतः स्वानन्द-पूर्णत्वात् \। *इति भाव* इति पूर्णानन्द-स्वरूपस्य
राग-द्वेषादयो जीव-धर्मा नोदयन्त इत्य् आशयः \। नन्व् असुराणां
दुःख-प्रदत्वं सुराणां सुख-प्रदत्वं मम प्रसिद्धम् इति चेद्
आह---*तथापि* इति \। यद्यपि त्वं सम एव, तथापि तत्रापि
प्रसादे\ऽपि \।\।६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स्वमहिमपरभेदो
नास्ति, भजदभजतोर् एव सोहऽम् इति चेत् तत्राह---न ब्रह्मण इति \।
ते तव ब्रह्मणः परमानन्दानुभवस्य महिम्नः स्वपरभेदमतिर्न
स्यात् \। ब्रह्म विशिनष्टि---सर्वात्मन इत्य्-आदि \। अपि तु ते तव
सर्वेश्वरस्य भक्तानुकम्पकस्य प्रसादः सम्यक् सेवापराणाम् एवेत्य्
आह---संसेवताम् इति सम्यक्सेवमानेष्वेवेति यावत् \। सुरतरोरिव
सुरतरुं ये सेवन्ते, तेषाम् एवाभिलाषमसौ ददाति, तेन तस्य किं
वैषम्यं, सेव्यमानो हि यदि योग्यायैव ददाति, नायोग्याय---तदा
वैषम्यापत्तिः, तद्वत्तवापि एष तु भक्तानुकम्पिताया महिमा \।\।६\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतो
वाञ्छित-वाञ्छातीत-फलप्रदानेन वयमनुग्राह्याः, जरासन्धादयश् च
निग्राह्या इति गूढो\ऽभिप्रायः \। सेवानुरूपमुदय इति बहुलया सेवया
बहुल उदयः, स्वल्पया च स्वल्प इत्यवैषम्यम् एव सेवायां सर्वेषां
सम्यक् प्रवृत्त्यर्थमुक्तम् \। अत एवोक्तं सम्यक् सेवताम् इति \। एवं
सेवाया माहात्म्यम् एवाभिप्रेतम् \। अन्यत् तैर् व्याख्यातम् \। यद् वा, न च
वक्तव्यं जगदीश्वरस्य मम सर्वत्र साम्येन केषुचिदनुग्रहः केष्वपि
निग्रहो न सम्भवेद् इत्य् आह---नेति \। ब्रह्मणः सर्वकारणस्यापि
सर्वस्यात्मनो\ऽन्तर्यामिनो\ऽपि, अतः समदृशो\ऽपि, स्वो भक्तः
परो\ऽभक्त इति भेदमतिर्नास्ति किम्?---काक्वा, अस्त्येवेत्य् अर्थः \। कुतः
स्वेभ्यो भक्तेभ्य एव सुखानुभूतिर्यस्य तस्य भक्त-वत्सलत्वाद् इति
भावः \। अतः संसेव्यमानानाम्, सप्तम्यां षष्ठी, तेष्वेव ते प्रसादः
स्यात्, संशब्दः सेवास्वभावेनैव तत्र सम्यक् प्रवृत्त्या
स्वरूपनिर्देश-मात्रे, न तु सेवासम्यक्त्वापेक्षया \। तद् एव
दर्शयति---सुरतरोरिव सेवानुरूपमुदयो न भवति, किन्तु विपर्यायः
स्यात्, स्वल्पसेवयापि बह्वर्थलाभात्\। इति परमेश्वरत्वेन तस्य
सुरतरोः सकाशाद् आधिक्यम् उक्तम्, तद् एव हि युक्तम् इति \।\।६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सुरतरोरिवेति तैर्
व्याख्यातम् \। यद् वा, तस्य यथायोग्यो\ऽयं भजतु अयोग्यो\ऽयं मा
भजत्विति वैषम्यं नास्ति किन्तु सम्यक् सादरं सेवमान-मात्राणां
सम्बन्धे प्रसाद एव स्यात् तथा तवेत्य् अर्थः \। तथाप्यत्र तव
भजने तद्वत् सेवानुरूपम् एवोदयः फलं न स्यात् किन्त्वधिको\ऽपि स्यात्
दैवात् सेवा-वैगुण्ये\ऽपि विपर्ययः फलाभावो\ऽपि न स्यात् तत्र
पूर्वं---

> तुलसी-दल-मात्रेण जलस्य चुलुकेन च \।
>
> विक्रीणीते स्वम् आत्मानं भक्तेभ्यो भक्त-वत्सलः \।\।

इति श्रीविष्णुधर्मवचनात् अत्र भक्तेभ्य
इत्युक्तत्वाद्भावाख्यभक्तितारतम्येनैव फलतारतम्यम् इति भावः \।
अथोत्तरं त्यक्त्वा स्वधर्मं चरणाम्बुजं हरेर्भजन् इत्य्-आदिवत् अत्र
विश्वास एव कारणम् इति भावः \।\।६\।\।

अतो वाञ्छित-वाञ्छातीत-फलप्रदानेन वयमनुग्राह्याः, जरासन्धादयश्
च निग्राह्या इति गूढो\ऽभिप्रायः \। सेवानुरूपमुदय इति बहुलया सेवया
बहुल उदयः, स्वल्पया च स्वल्प इत्यवैषम्यम् एव सेवायां सर्वेषां
सम्यक् प्रवृत्त्यर्थमुक्तम् \। अत एवोक्तं सम्यक् सेवताम् इति \। एवं
सेवाया माहात्म्यम् एवाभिप्रेतम् \। अन्यत् तैर् व्याख्यातम् \। यद् वा, न च
वक्तव्यं जगदीश्वरस्य मम सर्वत्र साम्येन केषुचिदनुग्रहः केष्वपि
निग्रहो न सम्भवेद् इत्य् आह---नेति \। ब्रह्मणः सर्वकारणस्यापि
सर्वस्यात्मनो\ऽन्तर्यामिनो\ऽपि, अतः समदृशो\ऽपि, स्वो भक्तः
परो\ऽभक्त इति भेदमतिर्नास्ति किम्?---काक्वा, अस्त्येवेत्य् अर्थः \। कुतः
स्वेभ्यो भक्तेभ्य एव सुखानुभूतिर्यस्य तस्य भक्त-वत्सलत्वाद् इति
भावः \। अतः संसेव्यमानानाम्, सप्तम्यां षष्ठी, तेष्वेव ते प्रसादः
स्यात्, संशब्दः सेवास्वभावेनैव तत्र सम्यक् प्रवृत्त्या
स्वरूपनिर्देश-मात्रे, न तु सेवासम्यक्त्वापेक्षया \। तद् एव
दर्शयति---सुरतरोरिव सेवानुरूपमुदयो न भवति, किन्तु विपर्यायः
स्यात्, स्वल्पसेवयापि बह्वर्थलाभात्\। इति परमेश्वरत्वेन तस्य
सुरतरोः सकाशादाधिक्यमुक्तम्, तद् एव हि युक्तम् इति \।\।६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** ननु मे
स्वपरभेदो नास्ति भजदभजतोरेवाहं समः किमनेन
मद्वैषम्यप्रकटनेनेत्याह---न ब्रह्मण इत्य्-आदि \। तव ब्रह्मणो
मूर्तानन्दस्य बृहतः न परभेदमतिर्न स्याद् एव सत्यं यतः
सर्वात्मनः अतः समदृशः यतः स्वसुखानुभूतेः
स्वानन्दविलासविधायकस्य किन्तु सुरतरोरिव प्रसादः सुरतरुर्यथा
भजत एव कामान् पूरयति नाभजतः भजन-मात्रं प्रति
कामदत्वात्तस्य न वैषम्यं यदि यदि भजतां मध्ये कुत्रापि प्रसीदति
कुत्रापि न तदैव वैषम्यापत्तेः तद्वत्तवापि भजन-मात्रं
प्रतिकामदत्वान्न वैषम्यं भजतः किल द्विजान् वा श्वपचान् वा सर्वथा
अनुगृह्णतः कुतो वैषम्यम् अतः सेवानुरूप एव सेवकानामुदयो नात्र
विपर्ययव्यभिचारः \।\।६-४८\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, किं ममापि
मत्सरता\ऽस्ति यदनुकूलानामुत्कर्षं प्रतिकूलानामपकर्षं दर्शयामीति
तत्राह---नेति \। स्वपर इति भेदमतिस्तव न स्याद् एव कुतो ब्रह्मणो
निरुपाधेः किं च, सर्वस्यात्मनः त्वम् एवान्तर्यामी भूत्वा
अनादिकर्मप्रवाहपतितं सर्वम् एव प्रति स्वकर्मणि प्रेरयसि समदृश
इति त्वम् एवेश्वरस् तत्-तद्-अनुरूपम् एव शुभमशुभं वा फलं ददासि
न तु क्वापि ते पक्षपात इति भावः किं च, तैः सुखिभिः दुःखिभिर्वा
तव न किम् अपि कृत्यम् इत्य् आह---स्वसुखानुभूतेः ननु तर्हि
मद्वात्सल्यौदार्यादयो गुणाः किं विषयकास् तत्राह---संसेवतां त्वां
सम्यक् सेवमानेषु तेषु प्रसादो वात्सल्यं यत एव
कर्मबन्धकर्तनपूर्वकात्मपर्यन्तप्रदानलक्षणमौदार्यं च ते भवेत्
ननु तर्ह्य् आयातं ममापि वैषम्यं तत्राह सुरतरोरिवेति \।
गुणदोषादिकमविचारयतस् तस्य स्वाश्रित-मात्रे यथा प्रसादस् तथा
तवापि यः को\ऽपि सेवतां तत्रैव प्रसादस् तत्रापि सेवानुरूपम् एव
उदयः सेवातारतम्येनैव प्रसादफलस्याप्युदयतारतम्यम् इत्य्
अवैषम्यम् एव नात्र विपर्ययो\ऽन्यथाभावस्तस्मादवैषम्यो\ऽपि तव
स्वभक्तेषु वात्सल्यवशाद् एव पक्षपाते सिद्धे तेषाम् अनुकूलप्रतिकूलेषु
तवाप्यानुकूल्यप्रातिकूल्ये आयाते एवेति भावः \।\।६\।\।

**\॥।**

**\।\। १०.७२.७-८ \।\।**

**श्री-भगवान् उवाच---**

**सम्यग् व्यवसितं राजन् भवता शत्रु-कर्शन \।**

**कल्याणी येन ते कीर्तिर् लोकान् अनुभविष्यति \।\।**

**ऋषीणां पितृ-देवानां सुहृदाम् अपि नः प्रभो \।**

**सर्वेषाम् अपि भूतानाम् ईप्सितः क्रतु-राड् अयम् \।\।**

**श्रीधर-स्वामी (भावार्थ-दीपिका) :** सत्यं मद्-भक्तानाम् एव
कैवल्यादि नान्येषाम् इत्य् अनुमोदमान आह---**सम्यग्** इति \।
शत्रु-कर्शनेति सम्बोधयन् सर्व-राज-विजय-शक्तिं सञ्चारयति \।
**अनुभविष्यति** द्रक्ष्यति \। सर्व-लोक-व्याप्ता भविष्यतीत्य् अर्थः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
नृपोक्तमङ्गीकुर्वन्नाह---सत्यम् इत्य्-आदि \। येन व्यवसितेन
क्रतुराजनिश्चयेन \। इत्य् अर्थ इति---नहि जडायाः
कीर्तेर्लोकानुभवो\ऽस्ति तथापि तदभिमानिदेवतामालक्ष्येत्थमुक्तिम् इति
भावः \। राजा राजसूयेन यजेत इति श्रुत्या हे राजन्न् इति
महाराजकर्तव्यत्वम् एव राजसूयस्योक्तम् इति भावः \। शत्रुकर्षणेति
सर्वराजजयशक्तिं सञ्चारयति यद्येतादृश्यापि सम्पत्त्या
शत्रून्नोच्छेदयिष्यति तर्हि किमनयेति भावः \। लोकाननुलक्ष्यीकृत्य
भविष्यतीति त्वत्कीर्तिर् एव मया सर्वथा निष्पादनीयेति भावः \।\।७\।\।

न केवलं तवैवाभीष्टो\ऽयं क्रतुः ऋष्यादीनां सर्वेषाम् एवेत्य्
आह---ऋषीणाम् इति \। ऋष्यादीनां पूजाप्तेः सुहृदां मानाप्तेरन्येषां
केषाञ्चित्कौतुकदर्शनाप्तेः, केषाञ्चित्स्थावरादीनां यज्ञार्थं
निज-व्यापादात्स्वदेहसाफल्याप्तेश् च सर्वेषाम् अभिमत एवेति भावः
\।\।८\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं सद्विज्ञप्त्या
सुप्रीतस्तद्-अर्थितमनुमोदमान आह---सम्यगिति \। साध्वेवेदं भवता
व्यवसितं निश्चितं कर्तुमिष्टं वा, तच् च युक्तम् एव तवेत्याह---हे
राजन्निति, महाराजकर्तव्यत्वात् धर्मराजत्वाद्वा, किं वा, सर्वसद्गुणेन
राजमानत्वाद् इत्य् अर्थः \। कल्याणी उत्तमा जगन्मङ्गलकरी वा, लोकाननु
तान् व्याप्येत्य् अर्थः \।\।७\।\।

पितॄणां देवानां च नो\ऽस्माकं सुहृदाम् इति स्नेह-भरोदयार्थं
परमेश्वरदृष्टिं वारयति \। यद् वा, विनयस्वभावादेव, तथापि भावः
स एव \। हे प्रभो इति तत्र त्वं महासमर्थ एवेति सूचयति \।\।८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथैव सुरतरुतो
वैलक्षण्येन तादृशानुग्रहमयवचनादिकमुदाहृत्य प्रसादम् एव विशिष्य
दर्शयति---श्री-भगवानुवाचेत्य्-आदिना \। अत्राप्युत्तरत्राधिक्यमुन्नेयं
सम्यक् साध्वेवेदं भवता व्यवसितं निश्चितं कर्तुमिष्टं वा तच् च
युक्तम् एवेत्य् आह---हे राजन्न् इति \। महाराजकर्तव्यत्वात् कल्याणी उत्तमा
जगन्मङ्गलकरी वा अत्र सर्वजनेषु मद्-भक्तिजननीति निगूढो भावः
लोकाननु तान् व्याप्येत्य् अर्थः \।\।७\।\।

न केवलं कीर्तिद्वारा सर्वसुखप्रदो\ऽसौ स्वद्वारापीत्याह---ऋषीणाम् इति
\। पितॄणां देवानां च नो\ऽस्माकं सुहृदामपीति स्नेह-भरोदयार्थं
परमेश्वरदृष्टिं वारयति यद् वा, विनयस्वभावाद् एव हे प्रभो! तत्र
समर्थ! \।\।८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो
मन्-महिम-रस-महा-मेघ-राजन्न् अत्र मम सम्मतिर् अस्त्य् एवेति
लोक-रीतिम् आश्रित्याह---सम्यग् इति \। शत्रुकर्षणेति सम्बोधयन्
सर्वराजविजयशक्तिं सञ्चारयति \। यद्येतादृश्य् अपि सम्पत्त्या शत्रून्
नोच्छेदयिष्यति तदा किमनयेति भावः \। लोकान् अनु लक्षीकृत्य
भविष्यतीति त्वत्कीर्तिर् एव सर्वप्रकारेण मम निष्पादनीयेति भावः
\।\।७-८\।\।

**\॥।**

**\।\। १०.७२.९ \।\।**

**विजित्य नृपतीन् सर्वान् कृत्वा च जगतीं वशे \।**

**सम्भृत्य सर्व-सम्भारान् आहरस्व महा-क्रतुम् \।\।**

**श्रीधर-स्वामी (भावार्थ-दीपिका) :** किम् अत्र मयान्येन वा
संपादनीयं, तव तु सुकर एव राजसूयः ? इत्य् आह---**विजित्य** इति
\। **जगतीं** सर्वां पृथ्वीम् \। **सम्भारान्** यज्ञोपस्करान्
**सम्भृत्य** सम्पाद्य **आहरस्व** अनुतिष्ठ इत्य् अर्थः \।\।९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्री-कृष्ण आह---*किम् अत्र*
? इति \। *अत्र* याग-निमित्तम् \। *इत्य् अर्थ* इति---उपसर्गाद्
अनुष्ठानार्थे\ऽपि इति भावः \।\।९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद् एव
दर्शयति---**विजित्य** इति \। विशेषेण जरासन्धादिभ्यो\ऽप्य् आधिक्येन
दासतापादनादिना जित्वा \। एवं जगतीम् एव स्ववशे कृत्वा\। अन्यत् तैर्
व्याख्यातम् \। यद् वा, विभक्तिलोप आर्षः \। स्वयं स्वीयं त्वद्-अधीनम्
एव महाक्रतुम् आहर \।\।९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एव दर्शयन्
प्रोत्साहयति---**विजित्य** इति द्वाभ्याम् \। विशेषेण
जरासन्धादिभ्यो\ऽप्याधिक्येन स्वरसत एव दासतासम्पादनादिना जित्वा
एवं जगतीम् एव स्ववशे कृत्वा अन्यत् तैः यद् वा, स्वीयं त्वद्-अधीनम्
एव महाक्रतुम् आहर \।\।९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सम्भृत्य सम्पाद्य
आहरस्व अनुतिष्ठ \।\।९\।\।

**\॥।**

**\।\। १०.७२.१० \।\।**

**एते ते भ्रातरो राजन् लोक-पालांश-सम्भवाः \।**

**जितोऽस्म्य् आत्मवता तेऽहं दुर्जयो योऽकृतात्मभिः \।\।**

**श्रीधर-स्वामी (भावार्थ-दीपिका) :** ननु नृपति-विजयादि कथं
शक्यं स्यात् ? अत आह---**एत** इति \। किं च, **आत्मवता** जितेन्द्रियेण
**ते** त्वया **अहं** च **जितोऽस्मि** वशी-कृतोऽस्मि \। **अकृतात्मभिर्**
अजितेन्द्रियैः \।\।१०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** साम्प्रतं सर्व-जयो
दुःशक इत्य् आशङ्कते---*नन्व्* इति \। कैमुत्याभिसन्ध्याह---*किं च* इति
\। **आत्माहम्** एव सेव्यत्वेन विद्यते यस्य तेन **आत्मवता**
मत्-परम-भक्तेनेत्य् अर्थः \। न कृतो मयि नार्पित आत्मा यैः, तैर्
मद्-अभक्तैः \। वस्तुतस् तु **लोकपाला** **अंश-सम्भवा** येषां ते
स्वयं भगवतो\ऽन्तरङ्ग-परिकरत्वात्, यूयं नृलोके बत भूरि-भागाः
\[भा।पु। ७.१०.४८\] इत्य्-आद्य्-उक्तेः \। तेभ्यो\ऽपि तस्य श्रैष्ठ्यम्
आह---हे **राजन्न्** इति \। नाहं त्वां विना कस्यापि वशवर्तीति
चाह---**जितो\ऽस्मि** इति \।\।१०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एते**
बल-वीर्यादि-प्रसिद्धाः \। किं वा, **एत** इति तेषां प्रोत्साहनार्थं
माहात्म्यं निर्दिशन्न् इवाङ्गुल्या दर्शयति \। माहात्म्यम् एवाह---**लोक-पाला
अंश-सम्भवा** येषां ते, नित्य-पार्षद-प्रवराणाम् एव
तत्-तद्-अवतारत्वात्, तच् च श्री-भागवतामृतोत्तर-खण्डे विवृतम् एव \।
हे **राजन्न्** ! इति तेभ्यो\ऽपि तस्य श्रैष्ठ्यं सूचयंस् तम् अपि
प्रोत्साहयति \। **अहं** तु **तव** आधीन एवेति वदन् श्रैष्ठ्यम् एव
दर्शयति---**जितो\ऽस्मि** इति \। नित्यं त्वद्-वश्यतयैव वर्त इत्य्
अर्थः \। अजयस्यापि जयेन श्रैष्ठ्यम् एव दृढयति---**दुर्जेय** इति
\। इन्द्रियाण्य् एव दुर्जयानि, तज्-जयेनाप्य् **अहम्** **अजेय** एव, त्वया
तु तानि जित्वाहम् अपि जित इति भावः \।\।१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एत** इति \। तेषां
प्रोत्साहनार्थं माहात्म्यं निर्दिशन्न् इव श्री-हस्तेनैव दर्शयति \।
माहात्म्यम् एवाह---**ते भ्रातर** इति \। **लोक**- इति च
किंवदन्त्य्-अपेक्षयैवेदम् उक्तं, वस्तु-विचारे तु **लोकपाला**
**अंश-सम्भवा** येषां ते स्वयं भगवतो\ऽन्तरङ्ग-परिकरत्वात् यूयं
नृ-लोके बत भूरि-भागाः \[भा।पु। ७.१०.४८\] इत्य्-आदेः \। हे **राजन्न्**
! इति तेभ्यो\ऽपीति तस्य श्रैष्ठ्यं सूचयंस् तं विशेषतः
प्रोत्साहयति---अहं तु तवाधीन एवेति वदन् सर्व-श्रैष्ठ्यम् एव
विशेषतो दर्शयति---**जितो\ऽस्मि** इति \। नित्यं त्वद्-वश्यतयैव वर्त
इत्य् अर्थः \। तत्र हेतुः---**आत्मा अहम्** एव सर्वस्वत्वेन \। विद्यते
यस्य तेन अन्येषां तु तद्-अभावातिशयेन तद् एव दृढयति---**दुर्जय**
इति \। **न कृतो** मयि नार्पितो\ऽपि **आत्मा** चित्तं यैः \।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आत्मवता** जितेन्द्रियेण \।
यद् वा, **आत्मा** अहम् एव सर्वस्वत्वेन विद्यते यस्य, तेन त्वया अहम्
अपि **जितः** वशीकृतः \। अकृतात्मभिर् **अजितेन्द्रियैः** \।\।१०\।\।

**\॥।**

**\।\। १०.७२.११ \।\।**

**न कश्चिन् मत्-परं लोके तेजसा यशसा श्रिया \।**

**विभूतिभिर् वाभिभवेद् देवोऽपि किम् उ पार्थिवः \।\।**

**श्रीधर-स्वामी (भावार्थ-दीपिका) :** आस्तां तावद् एवं-भूतस्य तव
परैर् अभिभव-शङ्का अकिञ्चनम् अपि मत्-परं कोऽपि नाभिभवितुं
प्रभवतीत्य् आह---**न कश्चिद्** इति \। **तेजसा** प्रभावेण \।
**विभूतिभिः** सैन्यादि-सामग्रीभिः \।\।११\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तावद्* अधुना \।
*एवम्भूतस्य* मद्-वशीकर्तुर् लोक-पालांशोद्भव-भ्रातृ-युक्तस्य \।
**मत्-परं** मत्-परायण-मात्रं किम् उत युष्मान् इति भावः \।\।११\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : लोके** कस्मिंश्चिद् अपि
भुवने **नाभिभवेत्** \। यद् वा, **लोके** वर्तमानं लौकिकम् अपि, किं
पुनर् लोकापेक्षा-रहितम् इत्य् अर्थः \। **श्रिया** सम्पत्त्या देहादि-शोभया
वा \।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** व्यतिरेक-मुखेन
कैमुत्येनापि तद् एव दृढयति---**न** इति \। भुवने कश्चिद् अपि
तत्रापि देवो लोक-पालादिर् अपि **मत्-पर**-मात्रम् अपि, किम् उत युष्मान्
इत्य् अर्थः \। **श्रिया** शोभया \।\।११\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नात्र विपक्षैः
स्वाभिभव आशङ्कनीयः \। यद् इदम् अहं साटोपं ब्रवीमीत्य् आह---**न
कश्चिद्** इति \। **मत्-परं** यं कञ्चन विभूत्य्-आदि-रहितम् अपि, किं
पुनस् त्वाम् \।\।११\।\।

**\॥।**

**\।\। १०.७२.१२ \।\।**

**श्री-शुक उवाच---**

**निशम्य भगवद्-गीतं प्रीतः फुल्ल-मुखाम्बुजः \।**

**भ्रातॄन् दिग्-विजयेऽयुङ्क्त विष्णु-तेजोपबृंहितान् \।\।**

**श्रीधर-स्वामी (भावार्थ-दीपिका) : अयुङ्क्त** नियुक्तवान् \। **विष्णोस्**
**तेजसोपबृंहितान्** संवर्धितान् \। तेजोपबृंहितान् इति सन्धिर् आर्षः
\।\।१२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : विष्णोर्** विश्व-व्यापकस्य
**तेजसोपबृंहितान्** दिग्विजयार्थं तदानीं निज-तेजो\ऽर्पणाद् इति भावः
\।\।१२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भगवतः**
सर्वैश्वर्य-पूर्णस्य गीतं प्रीत्या गाथावद् वाक्यम्, इति तस्य
सर्व-सिद्धिकरत्वम् उत्साह-विवर्धनत्वादिकं च सूचितम् \। **विष्णोर्**
विश्व-व्यापकस्य तस्य **तेजसोपबृंहितान्** इति **दिग्विजयार्थं**
सर्व-व्यापकतया तदानीं निज-तेजो\ऽर्पणात्, सदैव वा तेषां तादृशत्वात्
\।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : भगवतः**
सर्वैश्वर्य-परिपूर्णस्य **गीतं** प्रीत्या गाथा-तुल्यं वाक्यम् इति तस्य
सर्व-सिद्धि-करत्वम् उत्साह-विवर्धनत्वादिकं च सूचितं \। **विष्णोर्**
विश्व-व्यापकस्य तस्य **तेजसोपबृंहितान्** इति **दिग्विजयार्थं**
सर्व-व्यापकतया तदानीं निज-तेजो\ऽर्पणात् सदैव वा तेषां तादृशत्वात्
\।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तेजसा उपबृंहितान्**
सन्धिर् आर्षः \। [तेजसब्दो]{।मर्क्}\ऽदन्तो वा ज्ञेयः \।\।१२\।\।

**\॥।**

**\।\। १०.७२.१३ \।\।**

**सहदेवं दक्षिणस्याम् आदिशत् सह सृञ्जयैः \।**

**दिशि प्रतीच्यां नकुलम् उदीच्यां सव्यसाचिनम् \।**

**प्राच्यां वृकोदरं मत्स्यैः केकयैः सह मद्रकैः \।\।**

**श्रीधर-स्वामी (भावार्थ-दीपिका) : नकुलादीनां** **मत्स्यादिभिः**
सहायैर् यथा-सङ्ख्येन सम्बन्धः \।\।१३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *यथा-सङ्ख्यम्*
आह---**सहदेवं** **सृञ्जयैः**, **भीमं मत्स्यैः**, **नकुलं
कैकयैः**, **सव्यसाचिनं मद्रकैश्** च सह इति तत्रातिवात्सल्येन
नकुल-सहदेवौ प्रति दक्षिण-प्रतीच्यौ **व्यदिशत्**, तत्र
बहुल-दुर्गम-दुर्जयाभावात् \। सर्व-दुर्गम-सञ्चारित्वेन
सर्व-जयित्वेन च सव्यसाचिनम् उदीच्यां महा-पर्वतमयत्वेन तस्या
अतिदुर्गमत्वात्, दुर्जय-बहुल-देव-गन्धर्वमयत्वाच् च \। अत एव
सव्येनापि पाणिना धनुर्-गुणाकर्षणादिना तस्य माहात्म्यम् अप्य् उक्तम् \।
भीमश् च प्राच्यां तत्-समबल-जरासन्ध-जयापेक्षयेति ज्ञेयम्
\।\।१३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कथम् अयुङ्क्त? तद्
आह---**सहदेवम्** इति \। तदा **सहदेव-नकुलौ** प्रति
दक्षिण-प्रतीच्योर् आदेशस् तत्र तत्र बहुल-दुर्गम-दुर्जयाभावात्,
**सव्यसाचिनं** च उदीच्यां सर्वत्र भयत्वेन तस्या दुर्गमत्वाद्
दुर्जय-बहुल-देशमयत्वाच् च, अत एव सव्यसाचिनम् इति सव्येनापि
पाणिना धनुर्-गुण-कर्षणादिना तस्य माहात्म्यं सूचितम् \। **भीमं** च
प्राच्यां तत्-सम-बल-जरासन्ध-जयापेक्षया, तत्-तत्-क्रमेण देशो
यथोत्तरम् अग्रजत्वेन गौरवाधिक्याद् इति दिक् \।\।१३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कथम् अयुङ्क्त
तत्राह---**सहदेव** इति सार्धकेन \। तत्रातिवात्सल्याबालत्वेन
प्रतीतौ श्री-सहदेव-नकुलौ प्रति दक्षिण-प्रतीच्योर् आदेशस् तत्र तत्र
बहुल-दुर्गम-दुर्जयाभावात् सर्व-दुर्गम-सञ्चारित्वेन सर्व-जयित्वेन
च निश्चितं सव्यसाचिनम् उदीच्यां महा-पर्वत-मयत्वेन तस्या
अतिदुर्गमत्वात् दुर्जय-बहुल-गन्धर्व-देवमयत्वाच् च \। अत एव
सव्यसाचिनम् इति सव्येनापि पाणिना धनुर्-गुणाकर्षणादिना तस्य माहात्म्यं
सूचितम् \। भीमं च प्राच्यां तत्-सम-बल-जरासन्ध-जयापेक्षया
तत्-तत्-क्रमेणादेशो यथोत्तरम् अग्रजत्वेन गौरवाधिक्यात् \।\।१३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नकुलादीनां मत्स्यादिभिः
सहायैः यथा-सङ्ख्येन सम्बन्धः \।\।१३\।\।

**\॥।**

**\।\। १०.७२.१४ \।\।**

**ते विजित्य नृपान् वीरा आजह्रुर् दिग्भ्य ओजसा \।**

**अजात-शत्रवे भूरि द्रविणं नृप यक्ष्यते \।\।**

**श्रीधर-स्वामी (भावार्थ-दीपिका) :** कथं-भूताय ? **यक्ष्यते**
यागं करिष्यते \।\।१४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ते** सहदेवादयस् त्रयः \।
**अजातशत्रवे** इति जितो\ऽपि कश्चित् तस्मिन् द्वेषं नाकरोत्, किन्तु
भक्तिम् एव, स्वभावतस् तस्य कस्मिंश्चिद् अपि द्वेषाभावात् \। विजयस् तु
केवलं राजसूयापेक्षयैवेति भावः \। \"आजिग्युर्\" इति पाठे जयतेर्
द्विकर्मकत्वान् **नृपान् द्रविणं** **विजित्य** इत्य् अन्वयः \। हे **नृप**
! इति स्व-पूर्वेषाम् इदं यशः कर्ण-पुटैर् आपीयताम् इति भावः
\।\।१४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ओजसा** वेगेनैव
**विजित्य**, यतो **वीराः** \। **अजातशत्रव** इति विजितो\ऽपि कश्चित्
तस्मिन् द्वेषं नाकरोत्, कीन्तु भक्तिम् एव, स्वभावतस् तस्य कस्मिंश्चिद्
अपि द्वेषाभावात् \। विजयश् च केवलं राजसूयापेक्षयैवेति भावः \। हे
नृप ! इति स्व-पूर्वजानां माहात्म्यामृतम् इदं कर्ण-पुटेन आपीयताम् इति
तं हर्षयति \।\।१४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ओजसा** वेगेनैव विजित्य यतो
**वीराः** \। **अजातशत्रव** इति जितो\ऽपि कश्चित् तस्मिन् द्वेषं नाकरोत्
किन्तु भक्तिम् एव स्वभावतस् तस्य कस्मिंश्चिद् अपि द्वेषाभावात् \।
विजयश् च केवलं राजसूयापेक्षयेति भावः \। आजह्रुर् इत्य् अत्राजिग्युर्
इति पाठे जयतेर् द्विकर्मकत्वात् **नृपान् द्रविणं** **विजित्य** इत्य्
अन्वयः \। तच् चाजातशत्रवे तद्-अर्थम् इति हे **नृप** ! इति
स्व-पूर्वजानाम् अपूर्वम् इदम् अपि माहात्म्यं कर्णपुटेनापीयताम् इति
प्रोत्साहनम् \।\।१४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : द्रविणं** समर्पयामासुर्
इति शेषः \।\।१४\।\।

**\॥।**

**\।\। १०.७२.१५ \।\।**

**श्रुत्वाजितं जरासन्धं नृपतेर् ध्यायतो हरिः \।**

**आहोपायं तम् एवाद्य उद्धवो यम् उवाच ह \।\।**

**श्रीधर-स्वामी (भावार्थ-दीपिका) : आद्यो हरिः** श्री-कृष्णः \।\।१५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु जरासन्धं
निहत्यैव पाण्डवैस् तु दिशो जिताः इति पुराणान्तर-विरोधस्य कः
परिहारः ? इति चेद् अत्राह---शिष्टोक्तिर् एवेति गृहाण \। सा च---

> पूर्वाः कथाः परं ब्रूयुः पराः पूर्वं तथैव च \।
>
> मोहनार्थाय दुष्टानां सर्व-व्यत्यास इष्यते \।\। इति विजयध्वजः
> \।\।१५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : श्रुत्वा ध्यायतस्**
तज्-जयोपायं चिन्तयतः \। किं वा, दुःखेन चिन्तां कुर्वतः, सप्तम्यां
षष्ठी, ध्यायति सतीत्य् अर्थः \। किं वा, कर्मणि ध्यायन्तम्
आह---**हरिर्** इति, तस्य चिन्ता-दुःख-हरणात् \। **आद्यः** श्रेष्ठ इति
भगवत्ता-प्रकटनात् \। यद् वा, भक्तेषु मन्त्रिषु च **आद्य**
**उद्धवः** \। **ह** हर्षे \।\।१५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : श्रुत्वा** **ध्यायत** इति
नारदेन कथितम् उद्धव-मन्त्रं कथम् अयं श्री-भगवान् नोट्टङ्कयति
? कथं वा प्रकारान्तरं तत्र चिन्तयति ? इति मनसि चिन्तयतः
विचारयत इत्य् अर्थः \। स्वतो महावर-स्वभावत्वे\ऽपि
विष्णु-तेजसोपबृंहितत्वे\ऽपि दिग्-विजये प्रवृत्तस्य तस्य भीमस्य तु
तम् अजित्वैवागमनं श्री-भगवत एव रह उपदेशाद् इति गम्यं \।
**ह** हर्षे \। अत्र टीकायाम् आद्यो हरिर् इत्य् अन्वयः \। श्री-कृष्णस्य
सर्वाविर्भाव-मूल-रूपत्वं सूचयति, यथा ब्रह्म-संहितायाम्---

> ईश्वरः परमः कृष्णः सच्चिदानन्द-विग्रहः \।
>
> अनादिर् आदिर् गोविन्दः सर्व-कारण-कारणम् \।\। \[ब्र।सं। ५.१\] इति
> \।\।१५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आद्यो** हरिः \।\।१५\।\।

**\॥।**

**\।\। १०.७२.१६ \।\।**

**भीमसेनोऽर्जुनः कृष्णो ब्रह्म-लिङ्ग-धरास् त्रयः \।**

**जग्मुर् गिरिव्रजं तात बृहद्रथ-सुतो यतः \।\।**

**श्रीधर-स्वामी (भावार्थ-दीपिका) : ब्रह्म-लिङ्ग-धरा**
ब्राह्मण-लिङ्ग-धारिणः \। **यतो** यत्र **बृहद्रथ-सुतो**
जरासन्धः \।\।१६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ह** इति सूचितम् इतिहासम्
आह---**ब्राह्मण-लिङ्गानि** वेद-पाठादीनि \। सभा-पर्वणि तु तपस्विनां
ब्राह्मणानां स्नातकानां परिच्छदाम् \[म।भा। २.२०.२२\] इत्य् उक्तं
जरासन्ध-वधार्थं भीमस्यैव गन्तव्ये\ऽर्जुन-गमने हेतुर् अपि
तत्रैवोक्तः \।

> मयि नीतिर् बलं भीमे रक्षिता चावयोर् जयः \।
>
> मागधं साधयिष्याम इष्टिं त्रय इवाग्नयः \।\। इति \।\।१६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ब्रह्म-लिङ्गं
स्नातक-विप्र-वेषस् तद्-धराः, तथा च सभा-पर्वणि---

> तपस्विनां ब्राह्मणानां स्नातकानां परिच्छदम् \।
>
> आच्छाद्य सुहृदां वाक्यैर् मनोहज्ञैर् अभिनन्दिताः \।\। \[म।भा।
> २.२०.२२\] इति \।

अनेन रथादि-परित्यागो ज्ञेयः \। ततस् तस्माद् उपायाद् एव हेतोः \। किं
वा, उपायगदनानन्तरं सद्य एवेत्य् अर्थः \। यद् वा, इन्द्रप्रस्थात्
जरासन्ध-वधार्थं श्री-कृष्णेन सह भीमस्यैव गन्तव्यतायाम्
अर्जुनस्यापि गमने कारणं तत्रैवोद्दिष्टं श्री-भगवता---

> मयि नीतिर् बलं भीमे रक्षिता चावयोर् जयः \।
>
> मागधं घातयिष्यामि इष्टिं त्रय इवाग्नयः \।\। \[म।भा। २.२०.३०\]

इति, एतद् अभिप्रायो नयने व्याजम् एव, वस्तुतस् तु सख्याद् एव \।
**गिरि-व्रजं** राज-गृहम् \। हे तातेति तेषां ब्रह्म-लिङ्ग-धरत्वादिना
प्रेमोद्रेकात् \। **बृहद्रथस्य सुत** इति महा-वीरत्वं
सत्-कुल-जन्मादिकं च पितृ-माहात्म्येन सूचितम् \। तच् चोक्तं
श्री-युधिष्ठिरं प्रति तत्रैव तेन,

> अक्षौहिणीभिर् बह्वीभिर् आसीत् समरदर्पितः \।
>
> राजा बृहद्रथो नाम मगधाधिपतिः पुरा \।\।
>
> रूपवान् वीर्य-सम्पन्नः श्रीमान् अतुल-विक्रमः \।
>
> नित्यं दीक्षाङ्कित-तनुः शतक्रतुर् इवापरः \।\।
>
> तेजसा सूर्य-सदृशः क्षमया पृथिवी-समः \।
>
> यमान्तक-समः कोपे श्रिया वैश्रवणोपमः \।\। \[म।भा। २.१७.१३-१५\]
> इत्य्-आदि \।\।१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ब्रह्म-लिङ्गम् अत्र
स्नातक-विप्र-वेषः तद्-धराः तथा च सभा-पर्वणि---

> तपस्विनां ब्राह्मणानां स्नातकानां परिच्छदम् \।
>
> आच्छाद्य सुहृदां वाक्यैर् मनोज्ञैर् अभिनन्दिताः \।\। \[म।भा।
> २.२०.२२\] इति \।

अनेन रथादि-परित्यागो ज्ञेयः त्रय इत्य् अत्र तत इति पाठे ततस्
तद्-अनन्तरं जरासन्ध-वधार्थं श्री-कृष्णेन सह भीमस्य
गन्तव्यतायाम् अर्जुनस्यापि गमने कारणं श्री-भगवता
तत्रैवोद्दिष्टम्---

> मयि नीतिर् बलं भीमे रक्षिता चावयोर्जयः \।
>
> मागधं घातयिष्याम इष्टिं त्रय इवाग्नयः \।\। \[म।भा। २.२०.३०\]
> इति \।

एतदपि प्रायो जयने व्याज एव वस्तुतस् तु सख्यम् एव कारणं
गिरि-व्रजं राज-गृहं हे **तात** इति तेषां ब्रह्म-लिङ्गत्वादिना
कौतुकोद्रेकात् \। **बृहद्रथस्य** **सुत** इति
तद्-वंश-धरत्व-प्रसिद्धि-सूचनया महावीरत्वादिकं सूचितम्
\।\।१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७२.१७ \।\।**

**ते गत्वातिथ्य-वेलायां गृहेषु गृह-मेधिनाम् \।**

**ब्रह्मण्यं समयाचेरन् राजन्या ब्रह्म-लिङ्गिनः \।\।**

**श्रीधर-स्वामी (भावार्थ-दीपिका) : गृहेषु** वर्तमानं
**समयाचेरन्** सम्यग् अयाचन्त इत्य् अर्थः \।\।१७-१८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं जरासन्धम् \।
**आतिथ्य-वेलायाम्** आदित्ये दिन-मध्यं गाहमाने \। *इत्य् अर्थ*
इति---अतीते लिड् आर्ष इत्य् आशयः \।\।१७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गृहेषु** स्थितं \। किं वा,
**गृहेषु गत्वा** गृहान्तः प्रविश्य, यतो **ब्रह्म-लिङ्गिन**
**आतिथ्य-वेलायां** माध्याह्निक-भोजनावसरे सम्यग् अवाक्-पाटवादिना
स्तुति-पूर्वकं समयाचेरन्, यतो **गृह-मेधिनं** गृहि-धर्म-परम्,
तत्रापि ब्रह्मण्यम् \।\।१७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गृहेषु** **गत्वा** गृहान्तः
प्रविश्य यतो **ब्रह्मण्यं** **ब्रह्म-लिङ्गिन** इति **आतिथ्य-वेलायां**
माध्याह्निक-भोजनावसरे सम्यग् वाक्य-पाठ-वादिना स्तुति-पूर्वकम्
अयाचेरन् प्रयोगश् चायं व्यत्ययो बहुलम् (३.१.८५) इति छान्दस-सूत्रात्
याच् चायां हेतुः **गृह-मेधिनं** गृहि-धर्म-परं तत्रापि
**ब्रह्मण्यं** **गृह-मेधिनाम्** इति पाठे **आतिथ्य-वेलायाम्** इत्य्
अनुषङ्गः \।\।१७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : गृह-मेधिनां** या
**आतिथ्य-वेला** तस्यां **समयाचेरन्** समयाचन्त \।\।१७-१८\।\।

**\॥।**

**\।\। १०.७२.१८ \।\।**

**राजन् विद्ध्य् अतिथीन् प्राप्तान् अर्थिनो दूरम् आगतान् \।**

**तन् नः प्रयच्छ भद्रं ते यद् वयं कामयामहे \।\।**

**वंशीधरः (भावार्थ-दीपिका-प्रकाशः) : तद्** वस्तु \।\।१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अतिथीन्** अभ्यागतान्,
तत्राप्य् **अर्थिनो** याचकान्, तत्रापि **दूरम् आगतान् विद्धि**, विप्रान् इत्य्
अनुक्तिर् अनृत-परिहारार्थम् \। अतः **प्रयच्छ**, तच् च युक्तम् एव
तवेत्य् आहुः---हे **राजन्न्** इति \। राज्ञा विप्र-प्रार्थितस्य
अवश्य-देयत्वाद् इति भावः \। ततश् च तव मङ्गलं भावीत्य्
आशयेनाहुः---**भद्रं त** इति \। इयं प्रोत्साहनार्थं
ब्रह्म-लिङ्गित्वानुरूपाशीः \।\।१८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अतिथीन्** तत्राप्य् **अर्थिनो**
याचकान् तत्रापि **दूरम् आगतान्** **विद्धि** विप्रान् इत्य् अनुक्तिर्
अनृत-परिहारार्थाः, अतः **प्रयच्छ** \। तच् च युक्तम् एव \। तवेत्य्
आहुः---हे **राजन्न्** इति \। राज्ञा विप्र-प्रार्थितस्यावश्य-देयत्वाद् इति
भावः \। ततश् च तव मङ्गलं भावीति विप्रोचिताशीर्भिः प्रोत्साहयन्ति
\। **भद्रं त** इति भूयाद् इति शेषः \। वस्तुतस् तु मोक्षापेक्षयेद्
अमुक्तं यद् वयं **कामयामहे** **तत्** **ते** तव **भद्रम्** एवेत्य्
अर्थः \। यद् वा, **यद्** यस्मात् **ते** त्वत्तो **वयं भद्रम्** एव
**कामयामहे** यथा\ऽस्माकं भद्रं भवतीति \।\।१८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, किं कामयध्वे
तद्-विशेषं ब्रूत अन्यथा याचकैर् युष्माभिर् यदि मत्-प्रियः पुत्र एव
कामितः स्यात् तदा तद् अतिममतास्पद-स्वपुत्र-विच्छेद-दुःखं कथं
मया सोढव्यं ? तत्राहुः---**किं दुर्मर्षम्** ? इति \। विश्वमित्रादिभ्यो
दशरथाद्यैर् अतिप्रिय-पुत्रार्पणस्यापि दृष्टत्वाद् इति भावः \। नन्व्
एवं प्रार्थ्यमानैः गृहस्थ-लोकैः यदि यूयं तिरस्क्रियध्वे तर्हि किं
स्यात् ? तत्राहुः---**किम् अकार्यम्** इति \। ननु यदि मच्-छरीरम् एव
युष्मत्-कामितं स्यात् तदा तद्-अहन्तास्पदं कथं देयं ?
तत्राहुः---**किम् अदेयम्** इति \। दध्य्-अड्डादौ देव-प्रार्थनायां
स्व-शरीर-दानस्यापि दृष्टत्वाद् इति भावः \। ननु यदि यूयम् एव
मच्-छत्रवो भवथ, तदा शत्रुभ्यस् तत् कथं देयं ? तत्राहुः---कः
परः ? इति \। सम-दर्शिनां ज्ञानिनां न हि त्वय्य् अपि
विषम-दर्शन-लक्षणम् अज्ञानं सम्भवेद् इति भावः \।\।१९\।\।

**\॥।**

**\।\। १०.७२.१९ \।\।**

**किं दुर्मर्षं तितिक्षूणां किम् अकार्यम् असाधुभिः \।**

**किं न देयं वदान्यानां कः परः सम-दर्शिनाम् \।\।**

**श्रीधर-स्वामी (भावार्थ-दीपिका) :** नन्व् इदं कामयामह इति विशेषो
निर्दिश्यताम्, अन्यथा यस्य स्वयं-कल्पः पुत्रादेर् वियोगो दुःसहः स
कथं देयः, तथा राज-मण्डनं किरीटाद्य्-अदेयं यत् तद् भिक्षुभ्यः
कथं देयम् ? तथातिरम्यं रत्नाभरणादि पुत्रादि-योग्यं कथं
परस्मै देयम् ? इति चेद् अत आहुः---**किं दुर्मर्षम्** इत्य्-आदि \। अथ
दृष्टान्तत्वेनार्थान्तरम् आहुः---**किम् अकार्यम्** इति \। यथा
**असाधूनाम्** अकार्यं नास्ति, तथा **तितिक्षूणां दुर्मर्षं** दुःसहं
नास्ति \। **वदान्यानाम्** अत्युदाराणाम् **अदेयं** नास्ति \। **सम-दर्शिनां
परश्** च नास्ति \। अतः किं विशेष-निर्देशेनेत्य् अर्थः \।\।१९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स आक्षिपति---*नन्व्* इति
\। *विशेषो* याच्य-वस्तु-भेदः \। *अन्यथा* निर्देशाभावे \। अतो\ऽत्र
दुर्मर्षत्वे यतस् तितिक्ष्व्-आदीनाम् इत्थं गतिर् अतो हेतोः \। *इत्य् अर्थ*
इति---देव-भेद-कथनं त्व् अब्रह्मण्याग्रे एवोचितं न तु तव
ब्रह्मण्यस्यापीति भावः \। यद् वा, **असाधुभिः** वासुदेवः साधुः
साधयिता येषां तेषां **किम् अकार्यं** कर्तुम् अशक्यम् ? अपि तु सर्वम् एव
शक्यम् एवेत्य् अर्थः \।

ननु किम् इच्छथ तद् भूत अन्यथा यदि मत्-पुत्र एव वः कामितः स्यात्
तर्हि स ममतास्पद-पुत्र-विच्छेदः कथं सोढव्यः ? तत्राहुः---**किं
दुर्मर्षम्** ? इति \। विश्वामित्रादिभ्यो \।
दशरथादि-कर्तृक-पुत्रादि-समर्पणात् \। नन्व् एवं प्रार्थयन्तो यदि
गृह-जनैस् तिरस्क्रियध्वे यूयं तर्हि किं स्यात् ? तत्राहुः---**किम्
अकार्यम्** ? इति \। ननु यदि **मच्-छरीरम्** एव याचथ तर्हि तत्
कथं देयं ? तत्राहुः---**किम् अदेयम्** ? इति \। दध्यगादौ देवेभ्यः
शरीर-दानस्यापि दृष्टत्वात् \। ननु यदि मच्-छत्रवो भवथ तर्हि
शत्रुभ्यः **कथं देयं** ? तत्राहुः---**कः परः** इति \।
**सम-दर्शिनां** ज्ञानिनां न हि त्वयि विषमय-दर्शन-रूपम् अज्ञानम्
अस्तीति भावः \।\।१९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : किं दुर्मर्षम्** ? इत्य्-आदिना
**तितिक्षा वदान्यता समदर्शिता** च त्वयास्तीत्य् अस्मत्-कामितं त्वं दातुम्
अर्हस्य् एवेति भावः \। इयं याचक-रीत्या प्राग्-वाक्-चातुर्येण स्तुतिः
\।\।१९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : किं दुर्मर्षम्** इत्य्-आदिना
**तितिक्षा** **वदान्यता समदर्शिता** च त्वय्य् अस्ति इत्य् अस्मात् कामितं
त्वं दातुम् अर्हस्य् एवेति भावः \। यदि च ता न सन्ति तदा तु दातुं
नार्हस्य् एवेत्य् आह---**किम् अकार्यम् ?** इति \। इयं च याचक-रीत्या प्राक्
स्तुति-निन्दा-चातुरी \।\।१९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, किं कामयध्वे
तद्-विशेषं ब्रूत अन्यथा याचकैर् युष्माभिर् यदि मत्-प्रियः पुत्र एव
कामितः स्यात् तदा तद् अतिममतास्पद-स्वपुत्र-विच्छेद-दुःखं कथं
मया सोढव्यं ? तत्राहुः---**किं दुर्मर्षम्** ? इति \। विश्वमित्रादिभ्यो
दशरथाद्यैर् अतिप्रिय-पुत्रार्पणस्यापि दृष्टत्वाद् इति भावः \। नन्व्
एवं प्रार्थ्यमानैः गृहस्थ-लोकैः यदि यूयं तिरस्क्रियध्वे तर्हि किं
स्यात् ? तत्राहुः---**किम् अकार्यम्** इति \। ननु यदि मच्-छरीरम् एव
युष्मत्-कामितं स्यात् तदा तद्-अहन्तास्पदं कथं देयं ?
तत्राहुः---**किम् अदेयम्** इति \। दध्य्-अड्डादौ देव-प्रार्थनायां
स्व-शरीर-दानस्यापि दृष्टत्वाद् इति भावः \। ननु यदि यूयम् एव
मच्-छत्रवो भवथ, तदा शत्रुभ्यस् तत् कथं देयं ?
तत्राहुः---**कः परः** ? इति \। सम-दर्शिनां ज्ञानिनां न हि त्वय्य् अपि
विषम-दर्शन-लक्षणम् अज्ञानं सम्भवेद् इति भावः \।\।१९\।\।

**\॥।**

**\।\। १०.७२.२० \।\।**

**योऽनित्येन शरीरेण सतां गेयं यशो ध्रुवम् \।**

**नाचिनोति स्वयं कल्पः स वाच्यः शोच्य एव सः \।\।**

**श्रीधर-स्वामी (भावार्थ-दीपिका) :** किं च, अर्थिने धीरेण
मुद्गलादिवत्-प्राणा अपि न वञ्चनीया इत्य् आशयेनाहुः---**योऽनित्येन** इति
\। **नाचिनोति** न सम्पादयति **स वाच्यः** स निन्द्यः \।\।२०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुरुषेण यशः सम्पाद्यम्
आह---*किं च* इति \। **वाच्यो** *निन्द्यः* \। वाच्यस् तु कुत्सिते हीने
वचनार्हे च वाच्यवत् इति मेदिनी \।\।२०-२१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं च, **सतां** सद्भिर्
**गेयम्**, इति लोक-द्वय-मङ्गलत्वेन महा-वाणिज्यं सूचितम् \। स्वयं
स्वत एव कल्पः समर्थो\ऽपि न त्व् अन्य-साहाय्येन \। यद् वा, स्वयम्
एव, न त्व् अन्य-प्रेरणादिना विनेति, स एव **शोच्यः** शोक-योग्यः,
**स** इति पुनर् उक्तिस् तस्यैव शोच्यता-निर्धारार्था \।\।२०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ केवलां निन्दाम् अपि
दर्शयन्ति---**य** इति \। **ध्रुवं** नित्यं \। किं च, **सतां**
सद्भिर् **गेयम्** इति लोक-द्वय-मङ्गलत्वेन महा-वाणिज्यं सूचितं
स्वयं स्वत एव कल्पः समर्थो\ऽपि न त्व् अन्य-साहाय्येन \। यद् वा,
**स्वयं** पर-प्रेरणं विना **नाचिनोति** इत्य् अर्थः \। दोष-दर्शिनां
वाच्यः अदोष-दर्शिनाम् अपि स एव **शोच्यः** शोक-योग्यः **स** इति पुनर्
उक्तिस् तस्यैव शोच्यता-निर्धारणार्थम् \।\।२०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नाचिनोति** न सम्पादयति
\।\।२०\।\।

**\॥।**

**\।\। १०.७२.२१ \।\।**

**हरिश्चन्द्रो रन्तिदेव उञ्छ-वृत्तिः शिबिर् बलिः \।**

**व्याधः कपोतो बहवो ह्य् अध्रुवेण ध्रुवं गताः \।\।**

**श्रीधर-स्वामी (भावार्थ-दीपिका) :** विश्वामित्रार्थानृण्याय
**हरिश्चन्द्रो** भार्यात्मजादि-सर्वं विक्रीय स्वयं चाण्डालतां प्राप्तोऽप्य्
अनिर्विण्णः सहायोध्या-वसिभिर् जनैः स्वर्गं गतः \। **रन्तिदेवः**
स-कुटुम्बोऽष्ट-चत्वारिंशद् अहान्य् अलब्धोदकोऽपि कथञ्चिल्
लब्ध्वान्नौदकाद्य्-अर्थिभ्यो दत्त्वा ब्रह्म-लोकं गतः \।
**उञ्छ-वृत्तिर्** मुद्गलः षण्-मासं सीदत्-कुटुम्बोऽप्य् आतिथ्य-दानेन
ब्रह्म-लोकं गतः \। **शिबिः** शरणागत-कपोत-रक्षणाय स्व-मांसं
श्येनाय दत्त्वा दिवं गतः \। **बलिः** सर्वस्वं ब्राह्मण-वेष-धारिणे
हरये दत्त्वा तम् एव आत्म-साच् चकार \। **कपोतश्** चातिथये व्याधाय
कपोत्या सहात्म-मांसं दत्त्वा विमानेन दिवं गतः \। **व्याधस्** तयोः
सत्त्वं वीक्ष्य स्वयम् अतिनिर्विण्णो महा-प्रस्थाने वनाग्नि-दग्ध-देहो
निष्कल्मषो दिवम् आरुरोह \। एवम् अन्ये च बहवोऽ**ध्रुवेण** शरीरेण
**ध्रुवं** लोकं **गता** इति \।\।२१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(लघु-वैष्णव-तोषणी) :** तत्र च सतां व्यवहारं
प्रमाणयन्ति---**हरिश्चन्द्र** इति \।\।२१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विश्वामित्रानृण्याय
**हरिश्चन्द्रो** भार्यात्मजादि सर्वं विक्रीय स्वयं चाण्डालतां
प्राप्तो\ऽप्य् अनिर्विण्णः सह अयोध्या-वासिभिः जनैः स्वर्गं गतः \।
**रन्तिदेवः** सकुटुम्बो\ऽप्य् अष्टचत्वारिंशद् अहान्य् अलब्धोदको\ऽपि
कथञ्चिल् लब्धान्नोदकादिकम् अर्थिभ्यो दत्त्वा ब्रह्म-लोकं गतः \।
**शिबिः** शरणागत-कपोत-रक्षणाय स्व-मांसं श्येनाय दत्त्वा स्वर्गं
गतः \। **बलिः** सर्वस्वं विप्र-वेष-धारिणे हरये दत्त्वा तं वशे
चकार \। **कपोतश्** चातिथये व्याधाय कपोत्या सहात्म-मांसं दत्त्वा
विमानेन दिवं गतः \। **व्याधस्** तयोः सत्त्वं वीक्ष्य स्वयम् अपि
निर्विण्णो महा-प्रस्थाने वनाग्नि-दग्ध-देहो दिवम् आरुरोह \। एवम्
अन्ये\ऽप्य् **अध्रुवेण** एव शरीरेण **ध्रुवं** चिर-काल-स्थायि-लोकं
**गताः** \।\।२१\।\।

**\॥।**

**\।\। १०.७२.२२ \।\।**

**श्री-शुक उवाच---**

**स्वरैर् आकृतिभिस् तांस् तु प्रकोष्ठैर् ज्या-हतैर् अपि \।**

**राजन्य-बन्धून् विज्ञाय दृष्ट-पूर्वान् अचिन्तयत् \।\।**

**श्रीधर-स्वामी (भावार्थ-दीपिका) : ज्या-हतैर्** ज्या-घात-किणाङ्कितैः
**दृष्ट-पूर्वान्** द्रौपदी-स्वयंवरादिषु \।\।२२-२३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तान्** अर्थिनः \।
**प्रकोष्ठैः** मणिबन्ध-कूर्परान्तरैः \। प्रकोष्ठो मणिबन्धस्य
कूर्परस्यान्तरे\ऽपि च इति मेदिनी \। किणश् चिह्नं व्रणादीनाम् इति
धरणिः \। आदिना रुक्मिणी-विवाहादि-ग्रहः \। **स्वरैर्** गम्भूरैः \।
**आकृतिभिर्** हृष्ट-पुष्ट-सुन्दराकारैः \। क्षत्र-**बन्धून्**
विप्र-वेशेन याचन-परत्वेन निकृष्ट-क्षत्रियान् \।\।२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वरैर् गभीरैः, इति
याच्ञा-सिद्ध्य्-अर्थं युगपत् त्रयाणाम् एवोक्तिर् ज्ञेया \। **आकृतिभिर्**
हृष्ट-पुष्ट-प्रकाण्ड-बलिष्ठ-सुन्दराकारैः, स्वरादीनां यथोत्तरं
राजन्य-ज्ञान-हेतुत्वे श्रैष्ठ्यम्, **राजन्य-बन्धुम्** इति विप्र-वेशेन
याच्ञया च निकृष्ट-क्षत्रिय-मननात्\। एवम् अग्रे\ऽपि \।\।२२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : स्वरैर्** गम्भीरैः इति
याच्ञा-सिद्ध्य्-अर्थम् अङ्गाङ्गि-भावे तत्र पाणौ मुक्तिर् ज्ञेया \।
**आकृतिभिर्** हृष्ट-पुष्ट-बलिष्ठ-सुन्दराकारैः स्वरादीनां यथोत्तरं
तज्-ज्ञान-हेतुत्वे श्रैष्ठ्यं **राजन्य-बन्धून्** इति विप्र-वेषेण
याच्ञया निकृष्ट-क्षत्रिय-मननात् \। एवम् अग्रे\ऽपि \।\।२२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ज्याहतैर्**
ज्याघात-कठोरीकृतैः \। **राजन्य-बन्धून्** विप्र-वेषेण
याचकीभूतत्वान् निकृष्ट-क्षत्रियान् **दृष्ट-पूर्वान्**
द्रौपदी-स्वयंवरादिषु \।\।२२-२३\।\।

**\॥।**

**\।\। १०.७२.२३ \।\।**

**राजन्य-बन्धवो ह्य्**[^२] **एते ब्रह्म-लिङ्गानि बिभ्रति \।**

[^२]: -बन्धवो\ऽप्य्


**ददानि**[^३] **भिक्षितं तेभ्य आत्मानम् अपि दुस्त्यजम् \।\।**

[^३]: ददामि


**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद्
एवाभिप्रेत्याह---**राजन्य**- इति \। **एते**\ऽर्थिनः \।\।२३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आत्मानं** देहम् \।\।२३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इदम् अप्य् अचिन्तयद् इत्य्
आह---**राजन्य**- इति \। **बन्धवो**\ऽपीत्य् अत्र \"बन्धवो हि\" इति
पाठः क्वचित् ददामीत्य् अत्र \"ददानि\" इति \। **आत्मानं** देहम्
\।\।२३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७२.२४-२५ \।\।**

**बलेर् नु**[^४] **श्रूयते कीर्तिर् वितता दिक्ष्व् अकल्मषा \।**

[^४]: न


**ऐश्वर्याद् भ्रंशितस्यापि विप्र-व्याजेन विष्णुना \।\।**

**श्रियं जिहीर्षतेन्द्रस्य विष्णवे द्विज-रूपिणे \।**

**जानन्न् अपि महीं प्रादाद् वार्यमाणोऽपि दैत्य-राट् \।\।**

**श्रीधर-स्वामी (भावार्थ-दीपिका) :** इन्द्रस्य श्रियं जिहीर्षता
**विप्र-व्याजेन विष्णुना** **भ्रंशितस्यापि** **बलेः** \। **नु** अहो \।
\"न\" इति पाठे न **श्रूयते** किं, अपि तु श्रूयत इति \। तं
श्लाघते---**विष्णव** इति \। शुक्रेण **वार्यमाणोऽपि** \। अत एव विष्णुर्
इति **जानन्न् अपि** \।\।२४-२५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : *\"****न\" इति पाठे*
काकूक्त्या **श्रूयत** एव इत्य् अर्थः \। कश्यपाज् जातस्यास्य
**विप्र-व्याजेन** इति \। तर्हि तद् *इन्द्रस्यापि* प्रसज्जेत
क्षत्रिय-वृत्त्या त्व् इन्द्रस्य तल्-लुप्तं चेत् तर्ह्य् उपेन्द्र-लिप्सया
वामनस्य चैतद् अलुप्तत्वे\ऽपि दम्भमय-विप्रत्वम् एव गम्यत इति
भावः \।\।२४\।\। *तं* बलिम् \। अत एव वार्यमाणत्वे\ऽप्य् अनिवृत्तेर् एव
\। शुक्रेणेति शेषः \।\।२५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्व् एते किल शत्रव इति
चेत् तर्हि अतीव सम्यग् एव ज्ञात्वापि शत्रुभ्यो
विप्र-वेष-मात्रेणाभीषदानतः श्री-**बलेर्** इव
**कीर्ति**-विशेष-सिद्धिर् इत्य् आह---**बलेर्** इति द्वाभ्याम् \। **दिक्षु**
**वितता** दश-दिग्-व्यापिनीत्य् अर्थः, **अकल्मषा** विशुद्धा \। यद् वा,
अन्येषाम् अपि श्रवणादिना कलुष-नाशिनी \। **विष्णुना** इति पश्चात्
त्रिविक्रम-मूर्त्या विश्व-व्यापनाभिप्रायेण \। कीर्तिम् एव
निर्दिशति---**विष्णव** इति \। **प्र**कर्षेण
श्रद्धयात्मार्पणादि-**दानात्**, यतो **दैत्य-राट्** ब्रह्मण्यत्वादिना
दैत्य-कुल-श्रेष्ठः \। किं वा, दैत्य-राड् अपि, किं पुनः क्षत्रिय इत्य्
अर्थः \। **महीम्** इति श्री-वामन-देवार्थित-त्रिपद-मात्र-भूमेः
सङ्कल्पाभिप्रायेण, वस्तुतस् तु त्रिलोकीम् एव **प्रादात्** \।\।२४-२५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् एते किल शत्रव इति चेत्
तर्ह्य् अतीव सम्यग् एव ज्ञात्वापि शत्रुभ्यो विप्रवेष-मात्रेण विप्रत्वम्
अभ्युपगम्याभीष्ट-दानतः श्री-बलेर् इव कीर्ति-विशेष-सिद्धेर् इत्य्
आह---**बलेर्** इति युग्मकेन \। **विप्र-व्याजेन** इत्य् अत्र
कश्यपादिति-जातत्वेनास्य विप्रत्वम् एव सङ्गच्छत इति चेत्
तर्हीन्द्रस्यापि तत् प्रसज्जेत क्षत्रिय-वृत्त्या त्व् इन्द्रस्य तल्-लुप्तं चेत्
तर्ह्य् अन्त-रूपेन्द्रत्व-लिप्सया वामनाख्यस्य चैतन्य-लुप्तम् अपि
दम्भमयम् एव विप्रत्वं गम्यत इति भावः \। विष्णुनेति पश्चात्
सर्व-व्याप्ति-स्मरणेन कीर्तिम् एव निर्दिशति---**विष्णव** इति \।
**प्र**कर्षेण स-श्रद्ध-मात्मार्पण-पर्यन्तम् **अदात्**, यतो
**दैत्य-राट्** ब्रह्मत्वादिना दैत्य-श्रेष्ठः **महीम्** इति प्रथमत
एव श्री-वामन-देवस्य छलन-ज्ञानाभिप्रायेण \।\।२४-२५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तर्हि कपटिभ्यः
एतेभ्यः किं भिक्षित-दानेन तत्राह---**बलेर्** इति \।
**विप्र-व्याजेन** कपटि-विप्रेण इत्य् अर्थः \। अहो नेति पाठेन श्रूयते
किम् अपि तु श्रूयत एव \। इन्द्रस्येति बलेरित्यस्य विशेषणं ततश् च
विष्णवे विष्णुर् इति जानन्नपि शुक्रण वार्यमाणो\ऽपि \।\।२४-२५\।\।

**\॥।**

**\।\। १०.७२.२६ \।\।**

**जीवता ब्राह्मणार्थाय को न्व् अर्थः क्षत्र-बन्धुना \।**

**देहेन पतमानेन नेहता विपुलं यशः \।\।**

**श्रीधर-स्वामी (भावार्थ-दीपिका) : पतमानेन** पतता
**क्षत्र-बन्धुना** **देहेन** **ब्राह्मणार्थाय** **विपुलं यशो**
**नेहता** नेहमानेन असंपादयता **को न्व् अर्थः** ? न कोऽपीत्य् अर्थः
\।\।२६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : जीवता क्षत्र-बन्धुना को न्व्
अर्थः ?** इति सम्बन्धः \। *इत्य् अर्थ* इति---अर्थावगतो\ऽर्थ इति
\।\।२६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्व् एतर्हि त्व् अप्राणा एव
याच्याः, न तु राज्यादय इति चेत् तर्हि देहो\ऽयं सफल एवाभूद् अन्यथा
तु व्यर्थ एवेत्य् आह---**जीवता** इति \। तृतीयान्तं सर्वं देहस्यैव
विशेषणम् \। किं वा **पतता देहेन** कृत्वा **नेहमानेन**
**क्षत्र-बन्धुना जीवता को न्व् अर्थः ?** इत्य् अन्वयः \।
क्षत्रिय-बन्धुना इति क्षत्रिय-कुलोत्पन्नेन इत्य् अर्थः \। किं वा,
ब्राह्मणार्थासम्पादनेन अधमत्वात् \।\।२६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् एते तर्हि प्राणान् एव
याचेरन्, न तु राज्यादीन् इति चेद् दिष्ट्या देहो\ऽयं सफल एव वृतः तद्
अन्यथा व्यर्थ एवेत्य् आह---**जीवता** इति \। **ब्राह्मणार्थाय** इति
श्री-बल्य्-अनुसारेण तद्-वेषेष्व् अपि तद्-अभ्युपगमात् तृतीयान्तं सर्वं
देहस्य विशेषणं \। किं वा, **पतता देहेन** कृत्वा **नेहमानेन**
**क्षत्र-बन्धुना जीवता को\ऽन्वर्थः ?** इत्य् अन्वयः \।
क्षत्र-बन्धुनेति क्षत्रिय-कुलोत्पन्नेनेत्य् अर्थः \। \। किं वा,
ब्राह्मणार्थासम्पादनेनाधमत्वात् \।\।२६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पतमानेन** पतन-शीलेन
**देहेन** ताच्छील्ये शानच् \। **विपुलं** **यशो न ईहता** नेहमानेन
**क्षत्र-बन्धुना को न्व् अर्थः** ? न को\ऽपि एतादृशेन क्षत्रियाधमेन
प्रयोजनं नास्तीत्य् अर्थः \।\।२६\।\।

**\॥।**

**\।\। १०.७२.२७ \।\।**

**\
इत्य् उदार-मतिः प्राह कृष्णार्जुन-वृकोदरान् \।**

**हे विप्रा व्रियतां कामो ददाम्य् आत्म-शिरोऽपि वः \।\।**

**श्रीधर-स्वामी (भावार्थ-दीपिका) :** एवं निश्चित्याह---**हे विप्रा**
इति \।\।२७-२८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : वो** युष्मभ्यम् \।\।२७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उदारा** दान-शीला विचारेण
महती वा **मतिर्** यस्य सः \। अतः **प्र**कर्षेण
प्रसन्न-मुखत्वादिना **आह** \। **कृष्णादीनां** तत्-तत्-क्रमेणोक्तिर्
यथा-पूर्वं वाक्-चातुर्यादौ श्रैष्ठ्यात् \। किं वा, अर्जुनः कृष्णम् अन्वेतु
भीमो\ऽन्वेतु धनञ्जयम् इति सभा-पर्वोक्त-श्री-युधिष्ठिरादेशानुसारेण
स्थितेः \। **विप्रा** इति विप्र-बुद्ध्यैव दाने प्रवृत्तेः \।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : उदारा** दान-शीलाः विचारेण
महती वा **मतिर्** यस्य \। अतः **प्र**कर्षेण प्रसन्न-मुखत्वादिना
**आह**---श्री-**कृष्णादीनां** तत्-तत्-क्रमेणोक्तिः यथा-पूर्वं
वाक्-चातुर्या-श्रैष्ठ्यात् अर्जुनः कृष्णम् अन्वेतु भीमो\ऽन्वेतु धनञ्जयम्
इति सभा-पर्वोक्त-श्री-युधिष्ठिरादेशानुसारेण स्थितश् च \। **विप्रा**
इति पूर्वाभिप्रायं सोपहासं च \।\।२७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तदैव सुर-तरोर् वैलक्षण्येन
तादृशानुग्रह-वचनादिकम् उदाहृत्य प्रसादम् एव विशिष्य दर्शयति---
**श्री-भगवान् उवाच** इत्य्-आदिना \। लोकपाला अंश-सम्भवा \[१०.७२.१०\]
येषां ते \। आत्मा अहम् एवास्मि सेव्यत्वेन यस्य तेन मत्-परम-भक्तेनेत्य्
अर्थः \। न कृतः मयि नार्पित आत्मा यैस् तैः \।\।२७-४८\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : इत्य्** एवं निश्चित्य
\।\।२७-२९\।\।

**\॥।**

**\।\। १०.७२.२८ \।\।**

**श्री-भगवान् उवाच---**

**युद्धं नो देहि राजेन्द्र द्वन्द्वशो यदि मन्यसे \।**

**युद्धार्थिनो वयं प्राप्ता राजन्या नान्य**[^५]**-काङ्क्षिणः \।\।**

[^५]: नान्न-


**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इतो\ऽग्रे क्वचित् पुस्तकेषु
श्लोक-द्वयं प्रक्षिप्तम् अपि दृश्यते किं देवा इत्य्-आदि-रूपम् \।
**द्वन्द्वशो** द्वन्द्व-युद्धम् \। द्वन्द्वश इति द्वन्द्व-शब्दाच्
छस्-प्रत्यय आर्षः \।\।२८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं तस्य प्रतिज्ञां
प्राप्य स्वयम् एव प्रागल्भ्याद् याचते---**युद्धम्** इति \। **राजेन्द्र**
इति तव **युद्धं** सम्मतम् एवेति साम्ना तत्र प्रवर्तयति \। **यदि
मन्यसे** इच्छसीति चातुर्यात् तद् एव द्रढयति \। युद्धार्थित्वे
हेतुः---**राजन्या** इति \। अतो विप्रवद् **अन्य-काङ्क्षिणो** न भवामः \।
पाठान्तरे युद्धेतर-काङ्क्षिण इति \।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं तस्य प्रतिज्ञां प्राप्य
स्वयम् एव प्रागल्भ्यात् तं भिक्षेत वृकोदर इत्य् उद्धव-वाक्यम्
अतिक्रम्यापि याचेत---**युद्धम्** इति \। हे **राजेन्द्र** इति तव युद्धं
सम्मतम् एवेति साम्ना तत्र प्रवर्तयति \। **यदि** इति निश्चये \। ततश्
च **यदि** निश्चितम् एव **मन्यसे** इच्छसीति चातुर्यात् तद् एव
दृढयति युद्धार्थित्वे हेतुः---**राजन्या** इति \। अतो विप्रवद्
**अन्न-काङ्क्षिणो** न भवामः \। \"अन्य-\" इति पाठे युद्धेतर-काङ्क्षिण
इति \।\।२८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७२.२९ \।\।**

**असौ वृकोदरः पार्थस् तस्य भ्रातार्जुनो ह्य् अयम् \।**

**अनयोर् मातुलेयं मां कृष्णं जानीहि ते रिपुम् \।\।**

**श्रीधर-स्वामी (भावार्थ-दीपिका) :** राजन्यताम् एव
प्रपञ्चयति---**असाव्** इति \।\।२९-३०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इदम्-एतदाव्
अङ्गुलि-निर्दिष्ट-परौ \।\।२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : हि** निश्चये \। मात्र
संशयं कुर्व् इत्य् अर्थः \। **कृष्णम्** इति त्वत्-प्राणाकर्षकम् इति भावः
\। यतस् तव रिपुम्, अतस् त्वद्-वधार्थं मयैव एताव् आनीताव् इति भावः
\।\।२९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : हि** निश्चये \। मात्र संशयं
कुर्व् इत्य् अर्थः \। **कृष्णम्** इति त्वद्-विध-प्राणाकर्षकम् इति भावः \।
यतस् ते रिपुम्, अतस् तद्-वधार्थं मयैवेतौ आनीताव् इति भावः
\।\।२९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७२.३० \।\।**

**\
एवम् आवेदितो राजा जहासोच्चैः स्म मागधः \।**

**आह चामर्षितो मन्दा**[^६] **युद्धं तर्हि ददामि वः \।\।**

[^६]: चामर्षितो\ऽमन्दा


**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : वो** युष्मभ्यम् \।\।३०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उच्चैर् जहास** अवज्ञया
भयाभावाच् च, यतो **राजा** क्षत्रिय-वरः \। तत्रापि **मागधो**
जरासन्धः \। **अमर्षितो** युद्धार्थं महा-क्रुद्धः सन् \। यद् वा,
अयम् एवोच्चैर् हासे हेतुः---अतिक्रोधेन तद्-उदयात् \। **मन्दाः !** हे
स्वल्प-वीर्याः ! इत्य् अर्थः \। तत्त्वतस् तु स्थिर-बुद्धयः,
अ-कार-प्रश्लेषेण सर्वोत्कृष्टा वा \।\।३०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : उच्चैर् जहास** तेषां
ब्रह्म-वेषादि-दैन्य-दर्शनेनान्तः सन्तोषाद् उपहासाच् च \। **राजा** इति
तन्-मानिनस् तत्रासङ्गोचं दर्शयति---**मागध** इति \। तत्र
**अमर्षा** योग्यत्वे\ऽपि मगध-देशजानां तत्-स्वभावत्वाद् इति भावः \।
**मन्दाः** ! हे स्वल्प-वीर्याः! तत एव ब्राह्मण-वेषेण गमनाद् इति
भावः \। तत्त्वतस् तु स्थिर-बुद्धय इत्य् अर्थः \। अ-कार-प्रश्लेषेण
सर्वोत्कृष्टा इति वा \।\।३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : जहास** इति
ब्रह्म-वेष-रूप-दैन्येनान्तः सन्तोषात् \। **मन्दाः !** इति हे दुर्बलाः !
युद्ध-परिश्रमेणालं मच्-छिर एव कथं न गृह्णीत ? इति भावः \।
याचक-विप्र-वेष-धारणाद् एव युष्माकं शौर्यम् अस्तीभूतम् एव तद् अपि
यदि तन् न जिहासथ तर्हि युद्धं ददामि \। \"अमन्दाः\" इत्य् अर्थस् तु
वाग्-देव्याः \।\।३०\।\।

**\॥।**

**\।\। १०.७२.३१ \।\।**

**न त्वया भीरुणा योत्स्ये युधि विक्लव-तेजसा**[^७] **\।**

[^७]: चेतसा


**मथुरां स्व-पुरीं त्यक्त्वा समुद्रं शरणं गतः \।\।**

**श्रीधर-स्वामी (भावार्थ-दीपिका) :** यतो मद्-भिया **समुद्रं**
**शरणं गतः** \।\।३१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृष्णं प्रत्य् आह---**न
त्वय** इति \। **विक्लवम्** अस्थिरं **चेतो** यस्य तेन \।\।३१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भीरुत्वाद्** एव **युधि
विक्लवं** व्याकुलं दीनं वा **चेतो** यस्य तेन, अत एव **मथुराम्**
इत्य्-आदि, तत्त्वतस् तूभयत्राप्य् अ-कार-प्रश्लेषेण \"अभीरुणा\"
\"अयुधि\" युद्धाभावे सत्य् एव **विक्लव-चेतसा**, अतः सर्व-निर्जयेन
नैश्चिन्त्याद् विचित्र-क्रीडार्थं स्व-पुरीम् अपि हित्वा **समुद्रम्** एव
**शरणं** गृहं **प्राप्तः** कृतवान् इति \।\।३१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गतो** यस् त्वाम् इति शेषः \।
तत्त्वतस् तु \"अभीरुणा\" इति छेदः, अभीरुत्वाद् एव विचित्र-क्रीडार्थं
स्व-पुरीम् अपि हित्वा **समुद्रं शरणं** गृहं **प्राप्तः** कृतवान् इति
\।\।३१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अभीरुणा** महा-बलवता
**त्वया** सह **युधि** **विक्लवेन** विह्वलेन **चेतसा** युक्तो\ऽहं
**न योत्स्ये स्व-पुरीम्** अपि त्यक्त्वा स्वेच्छयैव **समुद्रं शरणं**
स्व-गृहं **गत** इति वास्तवो\ऽर्थः \।\।३१-३२\।\।

**\॥।**

**\।\। १०.७२.३२ \।\।**

**अयं तु वयसातुल्यो नातिसत्त्वो न मे समः \।**

**अर्जुनो न भवेद् योद्धा भीमस् तुल्य-बलो मम \।\।**

**श्रीधर-स्वामी (भावार्थ-दीपिका) : वयसाप्य् अतुल्यो** **नाति-सत्त्वो**
नातिबलश् च न च देहेन मय **समो**ऽतोऽ**र्जुनो** योद्धा **न
भवेत्** \। **भीमस्** तु भवेत् \। यतो मम **तुल्य-बलः** \।\।३२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अयम्** अर्जुनः **अतुल्यः**
\। **नातिसत्त्वः** न प्रशस्त-पराक्रमः, मत्-तुल्य-गदा-युद्धावित्त्वात्
\। अतो **न मे** मया सदृशः \। असमत्वाद् एव **योद्धा** नेति
सम्बन्धः \।\।३२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अतिसत्त्वो** महा-बलो\ऽपि
**वयसा तुल्यो** न भवतीति तत्त्वार्थः \।\।३२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अतिसत्त्वो** महाबलो\ऽपि
**वयसा तुल्यो** न भवतीति तत्त्वार्थः \।\।३२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७२.३३ \।\।**

**इत्य् उक्त्वा भीमसेनाय प्रादाय महतीं गदाम् \।**

**द्वितीयां स्वयम् आदाय निर्जगाम पुराद् बहिः \।\।**

**श्रीधर-स्वामी (भावार्थ-दीपिका) :** प्रादाय दत्त्वेत्य् अर्थः
\।\।३३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
भारतीय-बाहु-युद्ध-विरोधस् तु **महतीं** पूज्यां **गदां** वाचं
**प्रादाय** **भीमाय** भीमस् तुल्य-बलो मम \[३२\] इत्य् उक्तेः \।
**द्वितीयां** द्वैरथायोग्यां स्वयं को\ऽर्थः स्वयं भगवते न त्वया
भीरुणा योत्स्ये \[३१\] इत्य् उक्तेर् आदाय दत्त्वेति \। पुराद् गिरि-व्रजात्
\।\।३३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : प्र**कर्षेण
प्रसन्न-मुखत्वादिना **आ** सम्यक् हस्ते\ऽर्पणादिना **दत्त्वा**,
**महती** भीमस्य योग्यत्वात्\। इति धर्म-युद्धापेक्षया निष्कपटत्वं
सूचितम् \। **बहिर्** निर्गमः स-मेखलार्थम्, पौराणां साक्षाद्
दुःख-परिहारार्थं वा \।\।३३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्र**कर्षेण
प्रसन्न-मुखत्वादिना **आ** सम्यक् हस्ते\ऽर्पणादिना **दत्त्वा महतीं**
भीमसेनस्य योग्यत्वात्, अनुत्क्षेप्येयम् इति मननाद् वा \। **बहिर्**
निर्गमः समेखलार्थं पौर-जनेषु स्व-महिम-कौतुक-दर्शनार्थं च
\।\।३३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : महतीम्** इत्य् अतिथेस् तव
तुष्टिर् मद्-अपेक्षणीयेति \"**बृहतीं** त्वं गृहाण, मम तु यथा तथा
गदयापि युद्धं सेत्स्यति\" इति गूढ-गर्व-व्यञ्जिका तस्योक्तिर् अभूद् इति
भावः \।\।३३\।\।

**\॥।**

**\।\। १०.७२.३४ \।\।**

**ततः स-मेखले वीरौ संयुक्ताव् इतरेतरम् \।**

**जघ्नतुर् वज्र-कल्पाभ्यां गदाभ्यां रण-दुर्मदौ \।\।**

**श्रीधर-स्वामी (भावार्थ-दीपिका) : समेखले** युद्धाङ्गणे \।\।३४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततः** पुरा
बहिर्-गमनोत्तरम् \। **मेखला** परितः कृता मृण्मय-मर्यादा, तया
सहिते \। **गदाभ्यां** वाग्भ्यां निष्ठुरोक्तिभ्याम् \।\।३४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ततो** निर्गमाद् अनन्तरम्
एव **संयुक्तौ** युद्धे\ऽभिनिविष्टौ सन्तौ, मिथो **जघ्नतुः**, यतो
**रणे दुर्मदौ** अतिमत्तौ \।\।३४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : संयुक्तौ** युद्धे\ऽभिनिविष्टौ
सन्तौ मिथो **जघ्नतुः** यतो **रणे दुर्मदौ** अतिमत्तौ \।\।३४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : स-मेखले** युद्धाङ्गणे
\।\।३४\।\।

**\॥।**

**\।\। १०.७२.३५ \।\।**

**मण्डलानि विचित्राणि सव्यं दक्षिणम् एव च \।**

**चरतोः शुशुभे युद्धं नटयोर् इव रङ्गिणोः \।\।**

**श्रीधर-स्वामी (भावार्थ-दीपिका) : मण्डलानि**
गदा-युद्ध-गति-भेदान् \। **सव्यं दक्षिणं** च यथा भवति,x\ऽ
तथा \। **रङ्गिणो** रङ्ग-गतयोर् **नटयोर्** **इव** इति
निर्भयत्वेनोपमा \।\।३५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : नटयोर् इव** इत्य् उक्तेन
शस्त्र-युद्धम् इति \। अन्यथा दृष्टान्त-वैषम्यापत्तेः \।\।३५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एव** अपि \। **मण्डलेषु**
च कदाचिद् **दक्षिणम्** अपि, **च**-काराद् अभिमुखादिकं **चरतोः**,
यतो **रङ्गिणोर्** युद्ध-रङ्गवतोः \। अत एव **शुशुभे** \।\।३५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एव च** इति कदाचिद्
अभिमुखादिकम् अपि **चरतोः** \।\।३५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मण्डलानि**
गदा-युद्ध-गति-भेदान् **सव्यं दक्षिणं** च यथा स्यात्, तथा
**नटयोर्** इति निर्भयत्वेन सदा शास्त्र-विचक्षणत्वेन चोपमा
\।\।३५\।\।

**\॥।**

**\।\। १०.७२.३६ \।\।**

**ततश् चट-चटा-शब्दो वज्र-निष्पेष-सन्निभः \।**

**गदयोः क्षिप्तयो राजन् दन्तयोर् इव दन्तिनोः \।\।**

**श्रीधर-स्वामी (भावार्थ-दीपिका) : चट-चटा** इति **गदयोः**
परस्पराघात-शब्दानुकरणम् \। **वज्रस्य निष्पेषः** पातस् तत्-सदृशः
\। युध्यतोर् **दन्तिनोर्** दन्ताघात-शब्द इव शुशुभे \।\।३६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततो**
युद्ध-प्रवृत्त्य्-अनन्तरम् \। **गदयोः क्षिप्तयोर्** अन्योन्यं
निष्ठुरोक्त्योः सत्योश् **चटचटा-शब्दस्** तल-ताडनोत्थ एव ज्ञेयः
\।\।३६\।\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : क्षिप्तयोः** प्रहारार्थम्
अन्योन्यं प्रयुक्तयोः \। हे **राजन्न्** इति विस्मयाद् युद्ध-कौतुकाद् वा
\।\।३६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** टीकायां तत्-सदृशस्
तच्-छब्द-सदृशः **क्षिप्तयोः** प्रहरणार्थम् अन्योन्यं प्रयुक्तयोः
\।\।३६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : चटचटा** इति **गदयोः**
परस्पराघात-**शब्दा**नुकरणम् \। **वज्रस्य निष्पेषः** पातस्
तत्-सदृशः युध्यमानयोः **दन्तिनोः** दन्ताघात-शब्द इव शुशुभे
\।\।३६\।\।

**\॥।**

**\।\। १०.७२.३७ \।\।**

**ते वै गदे भुज-जवेन निपात्यमाने**

**अन्योन्यतोऽंस-कटि-पाद-करोरु-जत्रुम् \।**

**चूर्णी-बभूवतुर् उपेत्य यथार्क-शाखे**

**संयुध्यतोर् द्विरदयोर् इव दीप्त-मन्व्योः \।\।**

**श्रीधर-स्वामी (भावार्थ-दीपिका) : अंस-कट्य्-आदीन् उपेत्य** \। **दीप्तो
मन्युर्** ययोस् तयोर् **द्विरदयोर्** गजयोर् **अर्क-शाखाभ्यां** समं
**युध्यतोस्** ते यथा **चूर्णी-भवतस्** तद्वत् \।\।३७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ते गदे** तयोर् गृहीते \।
सन्ध्य्-अभाव आर्षः \। **भुज-जवेन** पाणि-वेगेन \। निपात्यमाने अधः
क्रियमाणे \। **चूर्णी-बभूवतुर्** निष्फले बभूवतुः \।
पूर्वोक्त-प्रशस्त-वाचौ संरम्भावेशात् **अंस-कट्य्**-आदीन् उपेत्य \"अहं
ते\ऽंसं भजामि, अहं ते कटिम्\" इत्य्-आद्य् उक्त्वा \।
**अर्क-शाखा**-दृष्टान्तस् तु नाश-मात्र एव ज्ञेय इत्य् एवं परिहार्यः \।
एवम् अग्रे\ऽपि \।\।३७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव गायन्न् इव
दीर्घ-च्छन्दसा युद्धं वर्णयति---**ते** इति द्वाभ्याम् \। **वै** अपि
\। ते वज्र-सार-तुल्ये अपि, **अंसादिषु** **नि**तरां **पात्यमाने**
सत्यौ **उपरि** एव **एत्य** प्राप्य, नपुंसकत्वाभाव आर्षः,
**यथार्क-शाखे** तथा **चूर्णीबभूवतुर्** इति तयोर् अकिञ्चित्करत्वं
सम्यक् चूर्णीत्वादिकं चोक्तम् \। अन्यत् तैर् व्याख्यातम् \। तत्र गजयोर्
**अर्क-शाखाभ्यां** समं **युध्यतोर्** इत्य् अभूतोपमा ज्ञेयेति \। तयोर्
द्वन्द्व-युद्धार्थं गृहीतयोर् अनिर्वचनीययोर् वा \।\।३७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ते वज्र-सार-तुल्ये अपि
**अंस**- इति \। अत्र प्राण्य्-अङ्ग-द्वन्द्वत्वे\ऽपि नपुंसकत्वाभाव आर्षः
\। **यथा\ऽर्क-शाखे** चूर्णीभवतस् तथा **चूर्णीबभूवतुः** \। अन्यत्
तैः \। तत्र गजयोर् अर्क-शाखाभ्यां समं युद्ध्यतोर् इत्य् अभूतोपमा
ज्ञेयेति \।\।३७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ते गदे अंस-कट्यादीन्
उपेत्य चूर्णीबभूवतुः** \। **दीप्य-मन्य्वोर्** उद्दीप्त-कोपयोः \।\।३७\।\।

**\॥।**

**\।\। १०.७२.३८ \।\।**

**इत्थं तयोः प्रहतयोर् गदयोर् नृ-वीरौ**

**क्रुद्धौ स्व-मुष्टिभिर् अयः-स्परशैर् अपिष्टाम् \।**

**शब्दस् तयोः प्रहरतोर् इभयोर् इवासीन्**

**निर्घात-वज्र-परुषस् तल-ताडनोत्थः \।\।**

**श्रीधर-स्वामी (भावार्थ-दीपिका) : अपिष्टां** चूर्णी-चक्रतुः
\।\।३८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रहतयोश्** चूर्णी-भूतयोः
\। **वज्रस्य** निर्घातो वज्र-निर्घातस् तद्वत् **परुषो** निष्ठुरः,
राज-दन्तादिवत् समासः \।\।३८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : प्र**कर्षेण **हतयोर्**
नष्टयोः सत्योः, **नृषु वीरो** **अयः-स्पर्शैर्** लोह-तुल्यैर्
**अपिष्टां** मिथो गात्रम्, **निर्घातो**
निरभ्र-महा-दारुण-घोर-शब्दः, **वज्रो** वज्रपातस् ताभ्याम् अपि
**परुषः**, **तलेन** कर-तलेन यत् **ताडनं** मिथः प्रहारः,
तस्य वा ताडनं हननम्, तद्-**उत्थः** \।\।३८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्रहतयोर्** नष्टयोः सत्योः
**अयः**-**स्पर्शैः** तत्-तुल्यैः **अपिष्टां** मिथो गात्रं **निर्घातो**
निरभ्र-महा-गर्जितं **वज्रं** वज्रपातः ततो\ऽपि **परुषः**
**तलेन** कर-तलेन यत् **ताडनं** मिथः प्रहारः तद्-**उत्थः**
\।\।३८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : गदयोः प्रहतयोः** सतोर्
**अपिष्टां** परस्परं चूर्णी-चक्रतुः \।\।३८-४१\।\।

**\॥।**

**\।\। १०.७२.३९ \।\।**

**तयोर् एवं प्रहरतोः सम-शिक्षा-बलौजसोः \।**

**निर्विशेषम् अभूद् युद्धम् अक्षीण-जवयोर् नृप \।\।**

**श्रीधर-स्वामी (भावार्थ-दीपिका) : शिक्षा** अभ्यासः, **बलं**
सत्त्वम्, **ओजः** प्रभावः, **समानि** तानि ययोस् तयोः \।\।३९-४१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तयोर्** भीम-जरासन्धयोः
\। **निर्विशेषम्** अनुपमम्, विशेषो भेद-तुल्ययोः इति धरणिः
\।\।३९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एवं प्रहरतोर् अपि**
**अक्षीण-जवयोर्** इति अक्षीण-जवत्वेन **निविशेषत्वेन** वा विस्मयात्
\।\।३९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एवं प्रहरतोर् अप्य्
अक्षीण-जवयोर्** इति श्रमाद्य्-अभावेन युद्धाद्य्-अनिवृत्तिर् उक्ता
\।\।३९-४१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७२.४० \।\।**

**एवं तयोर् महाज युध्यतोः सप्त-विंशतिः \।**

**दिनानि निरगंस् तत्र सुहृद्वन् निशि तिष्ठतोः \।\।**

**वंशीधरः (भावार्थ-दीपिका-प्रकाशः) : तत्र** गिरि-व्रजे
\।\।४०\।\।

------------------------------------------------------------------------------------------------------------------

*अन्यैः न व्याख्यातम्।*

**\॥।**

**\।\। १०.७२.४१ \।\।**

**एकदा मातुलेयं वै प्राह राजन् वृकोदरः \।**

**न शक्तोऽहं जरासन्धं निजेतुं युधि माधव \।\।**

**वंशीधरः (भावार्थ-दीपिका-प्रकाशः) : मातुलेयं** श्री-कृष्णम्
\।\।४१\।\।

------------------------------------------------------------------------------------------------------------------

*अन्यतमेन न केनापि* *व्याख्यातम्।*

**\॥।**

**\।\। १०.७२.४२ \।\।**

**शत्रोर् जन्म-मृती विद्वाञ् जीवितं च जरा-कृतम् \।**

**पार्थम् आप्याययन् स्वेन तेजसाचिन्तयद् धरिः \।\।**

**श्रीधर-स्वामी (भावार्थ-दीपिका) :** जन्म शकल-रूपं, मृतिः पुनः
शकली-भावस् ते **विद्वान्** जानन् \। **जरा** नाम राक्षसी,
तत्-**कृतम्** \। **अचिन्तयत्** \"कथम् असौ शकली-भवेत् ?\" इति
\।\।४२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : शत्रोर्** जरासन्धस्य \।
**आप्याययत्** वर्धयामास \।\।४२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : जरया** राक्षस्या
शकल-द्वय-संयोजनेनैव **कृतम्** \। **पार्थम्** इति
पृथा-पुत्रत्वेन स्नेह-भर-पात्रत्वं सूचितम् \। अतः **स्वकीयेनैव
तेजसा** शक्त्या निक्षिप्तया **आप्याययन्** सन् \। किं वा,
स्वबुद्धि-प्रभावेणाप्याययितुम् \। **हरिर्** इति शत्रु-प्राण-हरणे
प्रवृत्तेः \।\।४०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : जरया** राक्षस्या
शकल-द्वय-संयोजनेनैव **कृतम् \।** **पार्थम्** इति
पृथा-पुत्रत्वेन स्नेह-भर-पात्रत्वं सूचितम् \।\।४२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : शत्रोः** स्व-भक्त-द्विषः
जन्म-शकल-रूपं मृतिः, पुनः शकलीभावः ते जरा राक्षसी,
**तत्-कृतं** जीवितं शकलयोर् एकीभावं च **विद्वान्** जानन्
**पार्थं** भीमं स्व-तेजसा **आप्याययन्** बृंहयन् कथम् असौ
शकलीभवेद् इति **अचिन्तयत्** \।\।४२\।\।

**\॥।**

**\।\। १०.७२.४३ \।\।**

**सञ्चिन्त्यारि-वधोपायं भीमस्यामोघ-दर्शनः \।**

**दर्शयामास विटपं पाटयन्न् इव संज्ञया \।\।**

**श्रीधर-स्वामी (भावार्थ-दीपिका) : विटपं** शाखाम् \। करेण विटपं
गृहीत्वा हरिर् भीमस्य \"यथाहं विटपं पाटयामि तथा त्वम् एनं
विषाटय\" इति **संज्ञया** सङ्केतेन **अरि-वधोपायं** **दर्शयामास**
इत्य् अर्थः \।\।४३-४५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विटपो न स्त्रियां
स्तम्ब-शाखा-विस्तार-पल्लवे इति मेदिनी \। *इत्य् अर्थ* इति---विना
शकलीकरणम् अस्य मृत्युः कदापि नेति भावः \।\।४३-४४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** **सञ्चिन्त्य** ज्ञात्वेत्य्
अर्थः \। यतो\ऽ**मोघम्** अकुण्ठितं सत्यं वा **दर्शनं** ज्ञानं
यस्य सः \। **विटपं पाटयन्न् इव** इति मुष्टीकृत-कर-द्वयेन
विटप-पाटन-मुद्रयेत्य् अर्थः \।\।४३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यत **अमोघम्** अकुण्ठितं
सत्यं वा **दर्शनं** ज्ञानं यस्य सः \। **इव** इति वाक्यालङ्कारे
\।\।४३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सञ्चिन्त्य** तु \"एवम् इमं
पाटय\" इति **संज्ञया** सङ्केतेन **विटपं** शाखां **पाटयन्**
**इव** **भीमस्य** **अरि-वधोपायं** **दर्शयामास** इत्य् अन्वयः
\।\।४३\।\।

**\॥।**

**\।\। १०.७२.४४ \।\।**

**तद् विज्ञाय महा-सत्त्वो भीमः प्रहरतां वरः \।**

**गृहीत्वा पादयोः शत्रुं पातयामास भू-तले \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्-संज्ञया दर्शनं
**विज्ञाय** सम्यग् बुद्ध्या, यतो **महत् सत्त्वं** बुद्धिर् यस्य सः \।
**प्रहरतां** मध्ये **वर** इति बल-विक्रमादौ श्रैष्ठ्यं सूचितम् \।
अतः पातयामास \। यद् वा, यतो महा-सत्त्वो महा-बलं \। किं च,
प्रहरतां वरो युद्धे\ऽतिनिपुण इत्य् अर्थः \।\।४४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यतो **महा-सत्त्वो**
महा-बलः \। किं च, **प्रहरतां वरः** युद्धे निपुण इत्य् अर्थः
\।\।४४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : महा-सत्त्वो** महा-बलः
\।\।४४-४५\।\।

**\॥।**

**\।\। १०.७२.४५ \।\।**

**एकं पादं पदाक्रम्य दोर्भ्याम् अन्यं प्रगृह्य सः \।**

**गुदतः पाटयामास शाखाम् इव महा-गजः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अन्यं** द्वितीय-पादम् \।
**स** भीमः \।\।४५-४६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एकं पादं** शत्रोः
**पदा** स्वस्य **दोर्भ्यां** च **प्रगृह्य** प्रकर्षेण गाढं गृहीत्वा
\। **शाखाम् इव** इति दृष्टान्तेन अनायासादिकं सूचितम् \।\।४५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पादं** शत्रोः \।\।४५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७२.४६ \।\।**

**एक-पादोरु-वृषण- कटि-पृष्ठ-स्तनांसके \।**

**एक-बाह्व्-अक्षि-भ्रू-कर्णे शकले ददृशुः प्रजाः \।\।**

**श्रीधर-स्वामी (भावार्थ-दीपिका) : एकैकः पादादिर्** ययोस् ते
**शकले** \।\।४६-४७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पादादीनां यथोत्तरम्
ऊर्ध्वाङ्गत्वम् \। **प्रजाः** सर्वा एव तत्रत्य-लोका **ददृशुर्** इति
तत्र न संशयः को\ऽपि कार्य इति भावः \। यद् वा, परमाद्भुतत्वेन
ददृशुर् इत्य् अर्थः \।\।४४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पादादीनां यथोत्तरम्
ऊर्ध्वाङ्गत्वम् \।\।४६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : एकैकः पदादिर्** ययोस् ते
**शकले** समौ काय-भागौ \।\।४६-४७\।\।

इति सारार्थ-दर्शिन्यां हर्षिण्यां भक्त-चेतसाम् \।

अत्र द्विसप्ततितमो दशमे\ऽजनि सङ्गतः \।\।७२\।\।

**\॥।**

**\।\। १०.७२.४७ \।\।**

**हाहा-कारो महान् आसीन् निहते मगधेश्वरे \।**

**पूजयामासतुर् भीमं परिरभ्य जयाच्युतौ \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : मगधेश्वरे** जरासन्धे \।
**जयो**\ऽर्जुनः \।\।४७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : नि**तरां **हते** क्षणाद्
गत-प्राणे सतीत्य् अर्थः \। **हाहा-कारः** प्रजानाम् एव, यतो
**मगधस्य** तद्-देशस्य **ईश्वरे** स्वामिनि,
**पूजयामासतुः**---\"साधु साधु\" इत्य् एवं वीजनादिना च
सम्मानितवन्तौ \। **जय** इत्य् अर्जुनस्यापि तज्-जये शक्तिः सूचिता \।
यद् वा, स्नेह-भरेणाग्रज-जयेनैवात्म-जय-मननात् \। **अच्युत** इति
चिर-परिरम्भणाद्य्-अत्यागात् तस्य पश्चाद् उक्तिः, स्वेनैव स्वयं
स्नेह-वशतः प्राक् तत्-परिरम्भणादाव् अर्जुनस्य प्रवर्तनात् \। यद् वा,
स्वयम् असङ्कोचेन चिरं तल्-लालसया \।\।४५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पूजयामासतुः** \"साधु साधु\"
इत्य् एवं वीजनादिना च सम्मानितवन्तौ **जयाच्युताव्** इति
नाम-विशेष-ग्रहणं तत्-सहाय्य-योग्यत्व-ज्ञापनाय जयस्य
पूर्व-निपातस् तेषां माहात्म्याय च \। तं च प्रति स्वयम् अच्युतेन
स्वतो\ऽपि मान-प्रदानाद् अभ्यर्हितत्व-साम्यात् \।\।४७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७२.४८ \।\।**

**सहदेवं तत्-तनयं भगवान् भूत-भावनः \।**

**अभ्यषिञ्चद् अमेयात्मा मगधानां पतिं प्रभुः \।**

**मोचयामास राजन्यान् संरुद्धा मागधेन ये \।\।**

**श्रीधर-स्वामी (भावार्थ-दीपिका) :** दुर्वृत्तत्वाद् असौ हतो न तु
राज्याभिलाषेणेति दर्शयन्न् आह---सहदेवम् इति \।\।४८\।\।

इति श्रीधर-स्वामि-विचरचितायां भावार्थ-दीपिकायां
द्विसप्ततितमो\ऽध्यायः \।\।७२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्-तनयं
जरासन्धात्मजम् \। दुर्वृत्तत्वाद् वाम-मार्गेण रुद्राराधकत्वात् \। ननु
तन्-मार्गस्यापि शास्त्र-विहितत्वेन तद्-आश्रयणे कथं दुर्वृत्तत्वम् इति
चेत् पुराणान्तराख्यानेन तद् आह \। तथा हि वाराहे
गौतम-शप्त-विप्राणां कलौ वामाचारे प्रवृत्तिः---

> पुरा सर्व-जनानां तु मोक्ष-मार्गे व्यवस्थितम् \।
>
> दृष्ट्वा स्वर्गादि-वैफल्यं [देवैसक्तः]{।मर्क्} स्वयं हरिः \।\।
>
> भगवान् सृष्टि-नाशं त्वं शमयानुग्रहेण नः \।
>
> तदा\ऽहं विष्णुना प्रोक्तो मोह-शास्त्रम् अकल्पयम् \।\।
>
> वेद-मार्गाविरुद्धं यत् तद् रौद्रं मत्-प्रवर्तितम् \।
>
> मद्-अट्टहास-पतिता मह्यं तोयस्य बिन्दवः \।\।
>
> असङ्ख्यातास् तु ते रौद्रा भविष्यन्ति कलौ युगे \।
>
> कल्पयिष्यन्ति शास्त्राणि सुरा-मांस-प्रिया नराः \।\।
>
> मयापि कल्पिता विष्णोर् आज्ञया संहिता पुरा \।
>
> निःश्वासाख्या वेद-बाह्या वामाचार-प्रवर्तिका \।\।
>
> तत्र मच्-छासन-रता मद्-आचारास् तु ये द्विजाः \।
>
> तेषां वासस् तु नरके भविष्यति न संशयः \।\।
>
> शूद्रैस् तद्-अधमैर् ग्राह्य आचारो वास-संज्ञितैः \।
>
> न द्विजैः सर्वथा ग्राह्य इति सत्यं वचो मम \।\।
>
> इति रुद्रोऽपि गस्त्यं प्रत्य् आह \।

कलि-सन्धित्वाज् जरासन्धस् तस्मिन्न् आचारे प्रवृत्त इति ज्ञेयम् \। असौ
जरासन्धः \।\।४८\।\।

इति वंशीधर-कृते श्रीमद्-भागवत-भावार्थ-दीपिका-प्रकाशे
दशम-स्कन्धोत्तरार्धे द्विसप्ततितमो\ऽध्यायः \।\।७२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

इति श्रीनाथ-चक्रवर्ति-पाद-विरचितायां चैतन्य-मञ्जूषायां
द्विसप्ततितमो\ऽध्यायः \।\।७२\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : मगधानां** **पतित्वेन
अभ्यषिञ्चत्** \। कुतः? **भगवान्** सर्वैश्वर्य-पूर्णः
**भूत-भावनः** सर्व-जगत्-स्रष्टा, **अमेयात्मा** सर्व-व्यापकः,
**प्रभुः** सर्वेषाम् एव स्वामी, चेति सर्व-विभूतिमत्तया सद्य एव
तादृश-राज्य-कोटि-कोटि-सृष्टि-शक्त्या तुच्छातितुच्छे
तद्-राज्ये\ऽभिलाषाभावाद् इत्य् अर्थः \।

यद् वा, **भगवान्** इति तद्-राज्यादाव् अपेक्षा-राहित्यात् \। किं च,
**भूत-भावनः** सर्व-जीव-परिपालक इति दयालुत्वात् \। किं च,
**अमेयात्मा** अपरिच्छिन्न-बुद्धिः, मया स्वयम् अभिषेके कृते श्रद्धया
अनेन मद्-आज्ञा-परिपालनादिना भक्तो भवेद् इत्य् आशयात् \। किं च,
**प्रभुः** सर्वार्थ-समर्थः \। किं वा, जगदीशः, तस्यैव
तद्-योग्यत्वाद् इति भावः \। विशेषणानाम् एषां यथोत्तरम्
अभिषेक-हेतुत्वे श्रैष्ठ्यम् \। यद् वा, प्रभुर् इत्य् अस्य परेणान्वयः,
सर्वाभीष्ट-प्रदान-समर्थः, अतः सम्यग् गिरि-द्रोण्यां
प्रक्षेप-पाद-शृङ्खलादिना **रुद्धा** ये, तान् **सर्वान्** एव \।
**सहदेवं** प्रेर्य, स्वयम् एव वा गत्वा **मोक्षयामास** \।\।४६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सहति सार्धकम् \।
**मागधानां** पतित्वेनाभ्यषिञ्चत् \। कुतः ? **भगवान्**
सर्वैश्वर्य-पूर्णः **भूत-भावनः** सर्व-जगत्-स्रष्टा **अमेयात्मा**
सर्व-व्यापकः **प्रभुः** सर्वेषाम् एव स्वामी चेति सर्व-विभूतिमत्तया
सद्य एव तादृश-राज्य-परार्ध-कोटि-सृष्टि-शक्तिमत्त्वात् तुच्छातितुच्छे
तद्-राज्ये\ऽभिलाषाभावाद् इत्य् अर्थः \।

यद् वा, **भगवान्** इति तद्-राज्यादौ अपेक्षा-राहित्यात् \। किं च,
**भूत-भावनः** सर्व-भूत-भावनः सर्व-भूत-परिपालक इति
दयालुत्वात् \। किं च, **अमेयात्मा** अपरिच्छिन्न-बुद्धिः स्वयम् अभिषेके
कृते त्व् अनेन तच्-छ्रद्धया मद्-आज्ञा-परिपालनादिना राजसूयादौ
पाण्डवानां साहाय्यं कुर्याद् इत्य् आशयात् \। किं च, **प्रभुः** सर्वार्थः
\। किं वा, जगदीशः तस्यैव तद्-योग्यत्वाद् इति भावः \। विशेषणानाम्
एतेषां यथोत्तरम् अभिषेक-हेतुत्वे श्रैष्ठ्यम् \।\।४८\।\।

इति श्रीमद्-भागवत महा-पुराणे दशम-स्कन्धे

श्रीमज्-जीव-गोस्वामि-कृत-वैष्णव-तोषिण्याम् द्विसप्ततितमो\ऽध्यायः
\।\।७२\।\।

इति श्रीमद्-भागवते महा-पुराणे दशम-स्कन्धे उत्तरार्धे
श्री-श्रील-सनातन-गोस्वामि-पाद-कृतायां श्री-बृहद्-वैष्णव-तोषण्यां
श्री-दशम-टिप्पण्यां द्विसप्ततितमो\ऽध्यायः \।\।७२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :**

इति श्रीमद्-भागवते महा-पुराणे दशम-स्कन्धीये
श्रीमज्-जीव-गोस्वामि-कृत-क्रम-सन्दर्भे द्विसप्ततितमो\ऽध्यायः
\।\।७२\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे
श्रीमज्-जीव-गोस्वामि-कृत-बृहत्-क्रम-सन्दर्भे द्विसप्ततितमो\ऽध्यायः
\।\।७२\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

इति सारार्थ-दर्शिन्यां हर्षिण्यां भक्ति-चेतसाम् \।
द्विसप्ततितमो\ऽध्यायो दशमे\ऽजनि सङ्गतः \।\।७२\।\।

**\॥।**

(१०.७३)

## अथ त्रिसप्ततिमो\ऽध्यायः

### जरासन्ध-रुद्धानां राज्ञां कारा-गृहान् मोचनम् \। 

**\।\। १०.७३.१ \।\।**

**श्री-शुक उवाच---**

**अयुते द्वे शतान्य् अष्टौ निरुद्धा युधि निर्जिताः \।**

**ते निर्गता गिरि-द्रोण्यां मलिना मल-वाससः \।\।**

**श्रीधर-स्वामी (भावार्थ-दीपिका) :**

ततस् त्रि-सप्ततितमे मोचयित्वा नृपान् हरिः \।

राजार्ह-भोगैः स्वान् देशान् प्रास्थाप्य पुनर् आगमत् \।\।\*\।\।

अत्युन्नद्ध-जरासन्ध- वधात् तद्-रुद्ध-भू-पतीन् \।

विमोक्ष्य कृपया कृष्णो निज-रूपम् अदर्शयत् \।\।\*\*\।\।

ये **निर्जिता** जरासन्धेन **निरुद्धाश्** च **गिरि-द्रोण्यां,** **ते**
ततो **निर्गताः** सन्तो घन-श्यामं ददृशुर् इत्य् उत्तरेणान्वयः
\।\।१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *ततो*
जरासन्ध-वधोत्तरम् \।\।\*\।\। *अत्युन्नद्धो*\ऽत्युच्छृङ्खलः \।
तद्-बद्धान् जरासन्ध-बद्धान् *नृपान्* \। हे अयुत वासुदेव-भक्त ईः
करुणो द्वापुरि इत्य् अनेकार्थ-मालोक्तेः \। द्वाया भूम्या ईशो द्वेश ईश् चासौ
द्वेश ई द्वेशस् तत्-सम्बुद्धौ हे ई-द्वेश ! यद् वा, अयुत-पदेन पुनः
कर्मधारयेण अयुते द्वेशेत्य् एकैव सम्बुद्धि \। तथा च---हे
कृष्ण-भक्तयालो धरित्रीश तानि षट् \। टाद्या नव इति केरलोक्तेस्
त-शब्दः षट्-सङ्ख्या-परः \। अष्टौ च अङ्कानां वामता गतिः इति रीत्या
षडशीति-सङ्ख्या सम्पद्यते \। राज्ञां षड् अशीतिर् जातिः शेषाश् चैव
चतुर्दश इति भारत-विरोधो\ऽपहृतः \। *ततो* **गिरि-द्रोण्याः** \। ते
राजानः \।\।१-४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अष्टौ शतानि** च, लीलया
अनायासेनैव, निःशेषेण \। यद् वा, स्व-गृहानयनेन **जिता** इति
लज्जादिना महा-दैन्यं सूचितम् \। तद् एव दर्शयति---मलिन
इत्य्-आदि-पद-त्रयेण \। **मलिना** मल-युक्ताः, स्नानाद्य्-अभावात् \। किं
च, **मल**-युक्त-**वाससः** \।\।१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अयुते** इति सार्धकम् \।
**मलिना** इति इन-प्रत्ययान्तम् \।\।१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्रिसप्ततितमे भूपैर् मोचैतैर् वीक्षितः स्तुतः \।

भक्ति-प्रदो हरिः सन्तोष्यैतान् पार्थ-पुरीम् अगात् \।\।

ये **निर्जिता** जरासन्धेन **निरुद्धाश्** च **ते** **गिरि-द्रोण्याः**
सकाशान् **निर्गताः** \।\।१\।\।

**\॥।**

**\।\। १०.७३.२-३ \।\।**

**क्षुत्-क्षामाः शुष्क-वदनाः संरोध-परिकर्शिताः \।**

**ददृशुस् ते घन-श्यामं पीत-कौशेय-वाससम् \।\।**

**श्रीवत्साङ्कं चतुर्-बाहुं पद्म-गर्भारुणेक्षणम् \।**

**चारु-प्रसन्न-वदनं स्फुरन्-मकर-कुण्डलम् \।\।**

**श्रीधर-स्वामी (भावार्थ-दीपिका) : क्षुधा क्षामा** कृशाः \।
**संरोधेन परिकर्शिताः** क्लेशिताः \।\।२-४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : शुष्काणि**
स्वच्छन्द-भोजन-पानाभावेन चिन्तया च **वदनानि** येषां ते\। तत्र
हेतुः---**संरोध-** इति \। ते महा-दुःखिता, चिरं तं दिदृक्षवो वा \।
यद् वा, ये निर्जिता निर्जित्य रुद्धा आसन्, ते निर्गता इति वाक्य-भेदात् इत्य्
अस्यापौनरुक्त्यम् \। **घन-श्यामम्** इति वर्णम् उक्त्वा तेन शोभितं,
तत्-प्रसङ्गाद् वस्त्रं चोक्त्वा असाधारणानि लक्षणान्य् आह---**श्रीवत्स-**
इत्य्-आदिना \। **पद्मस्य गर्भो**\ऽन्तर्-दलम्, तद्वद् अन्ते\ऽ**रुणे
ईक्षणे** यस्य तम्, **चारु** सुन्दरं **प्रसन्नं** च सदा स्मेरत्वेन
**वदनं** यस्य तम्, वदनस्य चारुतया सुकोमलत्वादिना वयः-सन्धिः
सूचित एव, अधुना भूषणादीनि च वर्णयन् श्री-मुख-शोभा-हेतुत्वेन
तत्-प्रसङ्गाद् आदौ कुण्डलम् आह---**स्फुरन्ती** रत्नादिना श्री-गण्डाभ्यां
च राजन्ती **मकराकृति**-स्वर्ण-**कुण्डले** यस्य तम् \।\।२-३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ददृशुर् इति त्रिकम् \।
**घन-श्यामम्** इति वर्णम् उक्त्वा तेन शोभितं तत्-प्रसङ्गाद् वस्त्रं
चोक्त्वा विलक्षणानि लक्षणान्य् आह---**श्रीवत्स-** इत्य्-आदिना \। **पद्मस्य
गर्भः** अन्तर्-दलं तत्-तुल्ये अन्ते\ऽ**रुणे ईक्षणे** यस्य, तं
**चारु** अवयव-वर्णाभ्यां वयः-सन्धि-शोभया च सुन्दरं सदा
स्मरत्वेन **प्रसन्नं** च **वदनं** यस्य, तम् \। अधुना भूषणादीनि
च वर्णयन्न् उत्तमाङ्गस्य मुख्य-शोभा-हेतुत्वेन तत्-प्रसङ्गाद् आदौ
कुण्डलं वर्णयति---**स्फुरन्ती** स्वर्ण-रत्नादिना श्री-गण्डाभ्यां च
राजन्ती **मकराकृतिनी कुण्डले** यस्य तम् \।\।२-३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भ्राजन् भ्राजमानो
वर-मणिः कौस्तुभो यया, सा ग्रीवा यस्य तं निवीतं युक्तम् \।\।२-६\।\।

**\॥।**

**\।\। १०.७३.३ \।\।**

*न कतमेनापि व्याख्यातम्।*

**\॥।**

**\।\। १०.७३.४ \।\।**

**पद्म-हस्तं गदा-शङ्ख- रथाङ्गैर् उपलक्षितम् \।**

**किरीट-हार-कटक- कटि-सूत्राङ्गदाञ्चितम् \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**
पद्म-युक्त-दक्षिणोर्ध्व-हस्तम्, उपलक्षितं विशिषष्टटं शोभितं वा,
गदादीनां दक्षिणाधः कराद् वामोर्ध्वन्तं क्रमेण धारणात्तथैवोक्तिः
\। किरीटादिभिरञ्चितं सेवितम्, करकंकणं प्रकोष्ठे अङ्गदं च
बाहौ\। परिधेयब्रह्मलिङ्गधरत्वे\ऽपि तस्य तैस् तथा दर्शनं
श्रीनारदादिकथिततादृशरूपेण भक्त्या तच्चिन्तनात्तथैव परिस्फूर्तेर्
इति ज्ञेयम् \।\।४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपलक्षितम् उपलक्षण-रूपैस्
तैः परिचितं दक्षिणाधः-करम् आरभ्य दक्षिणावर्तेनाधोक्षजस्य
लक्षणम् इदं पद्मं कौमोदकीं शङ्खं चक्रं धत्ते\ऽप्य् अधोक्षज इति
सिद्धार्थ-संहितातः श्री-कृष्णत्वे च ब्रह्म-लिङ्ग-धरत्वे च तस्य
तैस् तथा दर्शनं भक्त्य्-अनुरूपाविर्भाव-रूपत्वात् किरीटादीनाम् अक्रमो
नाना-दृष्टीनाम् अक्रमात् \।\।४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.५-७ \।\।**

**भ्राजद्-वर-मणि-ग्रीवं निवीतं वन-मालया \।**

**पिबन्त इव चक्षुर्भ्यां लिहन्त इव जिह्वया \।\।**

**जिघ्रन्त इव नासाभ्यां रम्भन्त इव बाहुभिः \।**

**प्रणेमुर् हत-पाप्मानो मूर्धभिः पादयोर् हरेः \।**

**श्रीधर-स्वामी (भावार्थ-दीपिका) : भ्राजन्** भ्राजमानो
**वर-मणिः** कौस्तुभो यया, सा **ग्रीवा** यस्य तम् \। निवीतं
कण्ठ-लम्बितया व्याप्तम् \। पिबन्त इवेत्य्-आदीनां हरेः पादयोः प्रणेमुर्
इत्य् उत्तरेणान्वयः \।\।५\।\। रम्भन्तः परिरम्भमाणा इव \।\।६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : पिबन्त** इत्य्-आदिभिः
सर्वेन्द्रियैर् भगवत्-सेवोक्ता \।\।५-७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मय्यावेश्येत्यादि---मयि
श्रीवासुदेवे मन आवेश्य यदि भक्ति वासनाः स्थ, तदा मां यास्यथ,
भक्तरूपेणैव स्थास्यथ, यदि वा कैवल्य-वासना एव स्थ, तदा
मद्वैभवं ब्रह्म यास्यथेत्य् अर्थः \।

इति त्रिसप्ततिः \। एवं चतुः-पञ्च-षट्-सप्ततयः \।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** चिरं
क्षुत्-तृड्-आद्य्-आर्तानां दैवाद् अमृतादि-प्राप्त्येव महा-दुःखितानां तेषां
सहसा श्री-भगवत्-सन्दर्शनेनातृप्त्या तस्मिन् परमासक्तिम् आह---पिबन्त
इति \। एवं चतुर्-ज्ञानेन्द्रियाणाम् अर्भभिर् निवेश उक्तः, तत्र
चालिङ्गनेन त्वग्-इन्द्रियस्यायात एव, श्रवणस्यानुक्तिः प्रत्यक्षत्वात्,
तस्याप्य् अग्रे साक्षाच् छ्री-मुख-वचनामृतेन सेत्स्यत्य् एव \। बाहुभिर् इति
विशेषतो\ऽत्र बहुत्वं गाढालिङ्गनाभिप्रायेण \।
इव-शब्देनात्यन्ताभिनिवेशेन साक्षाद् इव पानादिभिस् तत्-तद्-अभिनयो
बोध्यते \। तत्र यथोत्तरं तेषाम् आधिक्यम् ऊह्यम् \। तेषां
तादृशाभावादौ हेतुः---हताः प्राग् एव दूत-प्रेषणादिना प्रपत्त्या नाशिताः
पाप्मानः, तच्-छ्रवणादि-कृतां कारकाणां वा सर्वेषां दुष्प्रारब्धा यैस्
ते \। पादयोर् न्यस्तैर् मूर्धभिर् इति तेषां प्रीत्य्-अर्थं कृपया
प्रत्येकं स्व-शक्ति-विशेषेण साक्षाद् अवस्थितिं द्योतयति---हरेर् इति \।
तेषां पाप्मनः किं वा, तादृश-दर्शनेन मनसो हरणाभिप्रायेण
\।\।५-६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** चिरं क्षुट्-तृष्णादि-पीडितानां
दैवाद् अमृतादि-प्राप्त्येव महा-दुःखितानां तेषां सहसा
श्री-भगवत्-सन्दर्शनेनातृप्तया तस्मिन् परमासक्तिम् आह---**पिबन्त**
इति सार्धकेन \। **इव**-शब्दः सर्वत्रोत्प्रेक्षायाम् \। सा च
परमासक्तिं द्योतयति, तस्याः प्रवृत्तिस् तु चक्षुषोर् विस्तार-प्राप्त्या,
जिह्वायाः श्लाघा-वचनया, [चासनादिना]{।मर्क्} तत्-सौरभ्य-मत्तयोर्
नासयोः फुल्लत्वादिना, बाह्वोर् मिथस् तद्-दर्शनायैव मुहुश् चालनादिना
ज्ञेया \। अत्र बाह्वोश् चालना-वशेन वहताम् इव गतयोर् बहुत्वोक्तिः
ज्ञानेन्द्रिय-गणे चैतयोर् उक्तिस् त्वग्-इन्द्रिय-धर्म-स्पर्श-सुखस्य
तत्रैव प्रधानत्वेन श्रवणयोर् अनुक्तिस् तावत् तद्-वचनाद्य-श्रवणात्
स्वतो नावेशेन तच् चतष्टयावेशाच् छून्यत्वेन च तेषां तादृशत्वे हेतुः
हतः प्राग् एव दूत-प्रेषणादिना प्रपत्त्या नाशितः पाप्मा सर्वो\ऽपि
तदनासक्तिहेतुदोषो यैस्ते यद् वा, हतस् तच्छ्रवणाद् एव पाप्मा यैस्ते
\।\।५-६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पिबन्त इत्य्-आदि \।\।५-३५\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रम्भन्तः
परिरम्भमाणाः \।\।६-७\।\।

**\॥।**

**\।\। १०.७३.७ \।\।**

**कृष्ण-सन्दर्शनाह्लाद- ध्वस्त-संरोधन-क्लमाः \।**

**प्रशशंसुर् हृषीकेशं गीर्भिः प्राञ्जलयो नृपाः \।\।**

**श्रीधर-स्वामी (भावार्थ-दीपिका) :** कृष्ण-दर्शनाह्लादेन ध्वस्तः
संरोधन-क्लमो येषां ते \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्व् अत्यन्त-क्लेशेन
क्षुभितानां तादृश्य् आसक्तिर् न सम्भवेत् तत्राह---कृष्णस्य
परमानन्द-घन-मूर्तेर् भगवतः सन्दर्शनेन साक्षात् तादृश-दर्शनेन
य आह्लादस् तेन ध्वस्त-संरोधन-क्लमाः, गीर्भिः सर्व-गुण-युक्ताभिः
प्रशशंसुस् तुष्टुवुः \। हृषीकेशम् इति पूर्वोक्त-प्रकारेण
सर्वेन्द्रियाप्याययनस्य \। किं वा, तेनैव कृपया तादृश-स्तुतौ
प्रवर्तनस्याभिप्रायेण \। नृपा इति तादृश-स्तुत्या सर्वे नरा रक्षिता इति
भावः \।\।७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हृषीकेशम् इति \। पूर्व-रीत्या
सर्वेन्द्रियाप्यायनस्य \। किं वा, तेनैव कृपया तादृश-स्तुतौ
प्रवर्तनस्याभिप्रायेण गीर्भिर् इत्य् अधिक-पदोपादानं
तत्-प्राशस्त्य-विवक्षया नृपा इति तादृश-स्तुत्या सर्वे नरा रक्षिता इति
भावः \।\।७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.८ \।\।**

**राजान ऊचुः---**

**नमस् ते देव-देवेश प्रपन्नार्ति-हराव्यय \।**

**प्रपन्नान् पाहि नः कृष्ण निर्विण्णान् घोर-संसृतेः \।\।**

**श्रीधर-स्वामी (भावार्थ-दीपिका) :** संरोधाद् रक्षितान् अस्मान्
घोरायाः संसृतेर् अपि पाहि मोचय \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथा शुनो रक्षितः
सिंहादपि रक्ष्यत इत्य् आशयेनाहुः---संरोधाद् इति \।\।८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** घोरायाः
सदात्यन्तदुःखावलीप्रदानेन भयानकायाः संसृतेः पाहि\। कुतः?
प्रपन्नान् शरणागतान् \। तद् अपि कुतः? निर्विषण्णान्
विविध-संसार-दुःख-भोगेनार्तान् विषय-भोगेभ्यो विरक्तान् इति वा \।
ननु तर्हि तद्-अर्थम् अन्यं देवं प्रार्थयध्वम् इति चेत्,
तत्राहुः---देव-देवेश! हे श्री-ब्रह्मम् आदि-प्रभो! इति परमेश्वरत्वेन
त्वम् एव तत्र योग्यो न त्व् अन्य इति भावः \। विशेषतश् च
दीन-वात्सल्याद् इत्य् आहुः---प्रपन्नानां दुःखेन शरणागतानां
सतामार्तिहरेति\। किं च, हे अव्ययेति सर्व-शक्तिपरिपूर्णत्वादिति\। किं
च, हे कृष्णेति तत्रापि निजाशेषभगवत्ताप्रकटनाद् इति भावः \। यद्
वा, प्रपत्तौ हेतवः---देवेत्य्-आदयः \।\।८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** घोरायाः
त्वद्-वैमुख्यकर्तृत्वेन भयानकायाः संसृतेः पाहि कुतः प्रपन्नान्
शरणागतान् नन्व् अत्रास्ति विषय-भोगे सुखं मदर्पणेन
कथञ्चिद्-भक्तिहेतुत्वं च तत्राहुः---निर्विण्णान् भूयो दुःखानुभावाद्
विषय-सम्बन्धाद् विरक्तान् ननु तद्-अर्थम् अन्यद् एवं प्रार्थयध्वं,
तत्राहुः---देव-देवेश हे ब्रह्मादि-प्रभो! इति परमेश्वरत्वेन त्वम् एव
तत्र योग्यो न त्व् अन्य इति भावः \। नन्व् ईदृशश् चेद् अहं, तर्हि
भवद्-विधेषु कथं मद्-अवधानं स्यात् ? तत्राहुः---प्रपन्नेति
नन्वेवं चेत् प्रपन्नास् त्व् अनन्ता एव भवेयुः ? तत्राहुः---हे अव्यय
अक्षय-शक्त्यादिक ! तत्रापि, हे कृष्ण ! अहो बकीयम् इत्य्-आदि
प्रसिद्ध-तादृश-महा-कीर्ते इत्य् अर्थः \। भवन्त्व् अनन्ताः का हानिः,
प्रत्युत तव कीर्तिर् योग्या एव त इति भावः \।\।८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देवदेवेशेति
पारमैश्वर्यम् \। प्रपन्नेति भक्त-वात्सल्यम् अव्ययेति कूटस्थत्वं
चोक्तम् \।\।८\।\।

**\॥।**

**\।\। १०.७३.९ \।\।**

**नैनं नाथान्वसूयामो मागधं मधुसूदन \।**

**अनुग्रहो यद् भवतो राज्ञां राज्य-च्युतिर् विभो \।\।**

**श्रीधर-स्वामी (भावार्थ-दीपिका) :** ननु भवन्तो
जरासन्धासूयाविष्टा इहामुत्र भोगासक्ताश् च कथं संसृतेर् मोचनीया इत्य्
आशङ्क्य संप्रति न वयं तथा-भूता इत्य् आहुः---**नैनम्** इत्य् अष्टभिः
\। हे नाथ ! वयम् एनं नान्वसूयामः \। अन्व् अनु दोष-दृष्ट्या न पश्यामः
\। कुत इत्य् अत आहुः---अनुग्रह इति \। यद् यस्मात् \।\।९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हरिर् आशङ्कते---नन्व् इति
\। तथा-भूता असूयावेश-लोक-द्वय-भोगासक्ताः \। एनं जरासन्धम् \।
हेतुम् आशङ्क्य समादधते---कुत इत्य्-आदिना \।\।९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे नाथेति अधुना त्वया
सनाथाः सन्त इति भावः \। राज्याच्च्युतिरेवानुग्रहः \। हे मधुसूदनेति
आदि-महा-दैत्यो मधुर् अपि त्वया हतः, अयं को नाम वराको\ऽस्य वधेन
को वा तव महिमा ? महिमा तु दीनानुग्रह एवेति भावः \। श्लेषेण
मधुवत् तुच्छ-विषय-सुखं सूदयतीति तथा-भूतेति राज्याच् च्यावनं
युक्तम् एवेति, तच् च त्वत्-प्रभावाद् एव, न त्व् अन्यथा कथञ्चिद् इत्य्
आशयेनाहुः---विभो! हे सर्वं कर्तुं समर्थेति \।\।९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नैनम् इति तैर् अवतारितम् \।
तच् च सपरिहासं ज्ञेयम् \। मागधम् इत्य् अवज्ञोक्तिः \। एनम् इति
प्रत्यक्षं दर्शयन्ति \। अन्वादेशप्रयोगात् \। तद्वेष्टृत्वेनासूयाविषयतया
मुहुर्निर्दिष्टम् अपि नानुसूयामः \। असूयेत्यकाराभाव आर्षः \।
निज-राज्यव्यापकत्वेन तु दोष-दृष्ट्या न पश्यामः \। ततः सुतराम् अन्यं
तु नैवेत्य् अर्थः \। हे नाथेति अधुना त्वया सनाथा अपि जाता वयम् इति
भावः \। हे मधुसूदन! इति आदि दैत्यो\ऽप्य् असौ त्वया हतः अयं को
वराकः \। अस्य वधे को वा तव महिमा \। महिमा तु दीनानुग्रह एवेति
भावः \। हे विभो! सर्वं कर्तुं समर्थेति तत्रोपोद्वलकम् \।\।९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नानुसूयामः एनम् अनु
लक्षीकृत्य न दोषान् आरोपयामः \। अ-कार-लोप एना-देशश् चार्षः \। यत्
यतो मागधाद् एव राज्ञाम् अस्माकं राज्य-च्युतिः यतश् च
राज्यच्युतेर्भवतो\ऽनुग्रह इति \।\।९\।\।

**\॥।**

**\।\। १०.७३.१० \।\।**

**राज्यैश्वर्य-मदोन्नद्धो न श्रेयो विन्दते नृपः \।**

**त्वन्-माया-मोहितोऽनित्या मन्यते सम्पदोऽचलाः \।\।**

**श्रीधर-स्वामी (भावार्थ-दीपिका) :** एतद् एव व्यतिरेकेणोपपादयन्ति,
राज्यैश्वर्येति \। राज्यैश्वर्याभ्यां मदस् तेनोन्नद्ध उच्छृङ्खलो नित्या
अचलाश् च संपदो मन्यते \। यद् वा, अनित्याः सतीर् अचलाः शाश्वतीर्
मन्यते \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतदेवानुग्रहणम् एव \।
व्यतिरेकेण पूर्वोक्तार्थवैपरीत्येन\। नित्याचलयोरर्थाभेदं
मत्वार्थान्तरम् आह---यद्वेति \।\।१०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नृपो न विन्दत एव,
अन्यस्तु कश्चिल्लभेतापीत्य् अर्थः \। यद् वा, नृपो नरश्रेष्ठो\ऽपि न
विन्दते, तत्र हेतुः---राज्येति\। यतः सम्पदो धादिरम्पत्तीरचलाः
स्थिरा मन्यते \। ननु प्रत्यक्षाः प्रमाणैरनित्याश्चापि कुतः स्थिरा
मन्यन्ते? तत्राहुः---त्वद् इति \। अयम् एव त्वन्मायाप्रभाव इत भावः
\।\।१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्रेयः तद्-भक्त्यादि-रूपं
फलं नृपो न विन्दत एव अन्यस्तु कथञ्चिल्लभेतापीत्य् अर्थः \। यद्
वा, नृपो नरश्रेष्ठो\ऽपि न विन्दते तत्र हेतुः राज्येति यतः
धनादिसम्पत्तीरचला मन्यते ननु प्रत्यक्षादिप्रमाणैरनित्याश्चापि कुतः
स्थिरा मन्यते तत्राहुस्त्वद् इति अयम् एव त्वमायाप्रभावः इति भावः
\।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
राज्याच्च्युतेरनुग्रहहेतुत्वमुपपादयन्ति-राज्यैश्वर्येति त्रिभिः \।
उन्नद्धः उच्छृङ्खलः अनित्या अपि सम्पदः अचलाः शाश्वतीर्मन्यते
\।\।१०\।\।

**\॥।**

**\।\। १०.७३.११ \।\।**

**मृग-तृष्णां यथा बाला मन्यन्त उदकाशयम् \।**

**एवं वैकारिकीं मायाम् अयुक्ता वस्तु चक्षते \।\।**

**श्रीधर-स्वामी (भावार्थ-दीपिका) :** किं च, अवस् तु सद्-वस्तुतया
पश्यन्तीत्य् आहुः, मृग-तृष्णाम् इति \। वैकारिकीं सृष्ट्य्-आदि-विकारापन्नाम् \।
अयुक्ता अविवेकिनः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्थं ज्ञातारो मूर्खा
एवेत्य् आह---किं चेति \। सत् भवत् \।
मृगतृष्णामम्बरप्रदेशसंसृष्टदिवाकरकरनिकरम् \। उदकाशयं
जलपूरम् \। मायां महिमानं सम्पल्लक्षणम् \। वस्तु प्रतिहतिरहितं
नित्यम् \। चक्षते पश्यन्ति \। गोअश्वेत्यादिमहिमेत्याचक्षते इति श्रुतेः
\।\।११\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बाला निर्बुद्धयो
हरिणादयः, वैकारिकी विकाराः शन्दादि-विषयास् तद्-रूपेण परिणताम् इत्य्
अर्थः, वस्तु-सत्य-रूपाम् \।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** बाला निर्बुद्धयो हरिणादयः
वैकारिकीं विकाराः शब्दादिविषयाः तत्-तद्-रूपेण परिणताम् इत्य् अर्थः \।
वस्तुतः सत्यरूपायाः अर्थक्रियाकारित्वादिना मृगतृष्णातो वैलक्षण्ये\ऽपि
असारांशत्वे दृष्टान्तो\ऽयम् \।\।११\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, राज्यादिसम्पदः
खलु सम्पद एव न भवन्तीत्याहुः---मृगतृष्णाम् इति \। विकाराः
शब्दादयो विषयास्तेभ्य उद्भूतां भोगसम्पत्तिं मायां मायिकीम् अयुक्ता
अविवेकिनः वस्तु चक्षते यथा मृगतृष्णायां तेज एव उदकं पश्यन्ति
तथैव भोगसम्पत्तौ दुःखम् एव सुखं पश्यन्तीत्य् अर्थः \।\।११\।\।

**\॥।**

**\।\। १०.७३.१२ \।\।**

**वयं पुरा श्री-मद-नष्ट-दृष्टयो**

**जिगीषयास्या इतरेतर-स्पृधः \।**

**घ्नन्तः प्रजाः स्वा अति-निर्घृणाः प्रभो**

**मृत्युं पुरस् त्वाविगणय्य दुर्मदाः \।\।**

**श्रीधर-स्वामी (भावार्थ-दीपिका) :** राज्यस्य योग-वियोगयोर्
अनर्थार्थावहत्वम् अस्मास्व् एव दृष्टम् इत्य् आहुः---वयम् इति द्वाभ्याम् \।
श्री-मदेन नष्टा दृष्टिर् येषां ते \। अस्याः पृथिव्याः \। इतरेतर-स्पृधः
परस्परं स्पर्धमानाः \। पुरः पुरतः \। त्वा मृत्युम् अविगणय्य \।
पुरा ये दुर्मदा वयम् \।\।१२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
स्वदृष्ट्यन्तेनोक्तमर्थमाहुः---राज्यस्य योगेत्य्-आदिना \। अतिनिघृणा
अतिनिर्दयाः \।\।१२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वाः स्वीयत्न पुत्रवत्
परिपाल्या अपि प्रजा घ्नन्तो धनसञ्चयार्थं युद्धार्थं वा
अधिककरग्रहणादिना निपीडयन्तः, यतो\ऽतिनिर्घृणा महानिर्दयाः,
पुरः, अवश्यम्भावित्वात्, पित्रादिदृष्टान्तेन साक्षादनुभूयमानत्वाच्च,
पुरतो वर्तमानम् अपि मृत्यु कालरूपेण संहारकं त्वाम् \। अत एव
महाप्रभावम् इत्य् आह---हे प्रभो इति \। अतस् त्वत्तो रक्षणे कस्यापि
शक्तिर्नास्तीति भावः \। तथाप्यविगणय अनादृत्य, अन्यत् तैर् व्याख्यातम्
\। तत्र चानार्थार्थावहत्वम् इति लेख्ये अर्थपातो लेखकभ्रमाज्ज्ञेयः,
वियोगेऽर्थावहत्वस्य निरन्तरपद्ये वक्ष्यमाणत्वाद् इति \।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** राज्यच्युतेरनुग्रहहेतुत्वेन
वयम् इति युग्मकम् स्वाः ज्ञातिवत् परिपाल्या अपि प्रजाः
परस्परसन्मर्देन घ्नन्तः यतो अतिनिर्घृणा महानिर्दयाः पुर
इत्यवश्यं भावित्वात् पित्रादिमरणदृष्ट्यानुभूयमानत्वाच् च पुरतो
वर्तमानम् अपि मृत्यु कालरूपेण संहारकं त्वां प्रभोस्तव
रूपत्वादेवासौ महाप्रभाव इति व्यञ्जयितुम् आह---हे प्रभो इति \। अतस्
त्वत्तो रक्षणे कस्यापि शक्तिर्नास्तीति भावः \। तथाप्यविगणय अनादृत्य
अन्यत् तैः तत्र योगवियोगयोरनार्थार्थावहत्वम् इति योगेनार्थावहत्वं
वियोगे\ऽर्थावहत्वम् इत्य् एतत् द्वयं क्रमेण द्वाभ्यामाहेत्य् अर्थः
\।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्रोदाहरणान्यस्मदादय
एवेत्य् आहुर्वयम् इति \। अस्याः पृथिव्याः इतरेतरस्पृधः परस्परं
स्पर्द्धमानाः मृत्युं त्वां पुरः अग्रवर्तिनम् अविगणय पुरा ये वयं
दुर्मदा आस्म त एव वयं अद्य इदानीं भवतस् तन्वा तनुरूपेण कालेन
श्रियो विचालिता भ्रंशिताः सन्तः भवतो\ऽनुकम्पया प्राप्तया चरणौ
स्मराम प्रार्थनायां लोट् स्मर्तुं कामयामहे \। अतो
राज्यच्युतिर्भवदनुग्रहहेतुरित्यनुभवामः \।\।१२-१३\।\।

**\॥।**

**\।\। १०.७३.१३ \।\।**

**त एव कृष्णाद्य गभीर-रंहसा**

**दुरन्त-वीर्येण विचालिताः श्रियः \।**

**कालेन तन्वा भवतोऽनुकम्पया**

**विनष्ट-दर्पाश् चरणौ स्मराम ते \।\।**

**श्रीधर-स्वामी (भावार्थ-दीपिका) :** हे **कृष्ण** ! **त एव** वयम्
**अद्य** विनष्ट-दर्पास् ते **चरणौ स्मरामः** स्मर्तुम् आशास्महे \।
कथं-भूताः ? **भवतस् तन्वा** मूर्त्या **कालेन श्रियो विचालिताः**
विभ्रंशिताः \। अतो राज्य-च्युतिर् भवद्-अनुग्रह एवेत्य् अर्थः \।\।१३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स्मराम** इत्य् आशिषि लोट् \।
यतो राज्यम् अनर्थ-हेतुर् अतो हेतोः \। *इत्य् अर्थ* इति---मा राज्य-श्रीर्
अभूत् पुंसः श्रेयस्कामस्य मानद \[भा।पु।१०.८४.६४\]
इत्य्-आदि-वक्ष्यमाणत्वाद् इति भावः \।\।१३\।\।

------------------------------------------------------------------------------------------------------------------

**हेमाद्रि (कैवल्य-दीपिका-टीका) :** एवं बीभत्स-रूपेण भक्ति-रसम्
अनुभवतो भगवत्-स्मृतिर् अन्या स्मृतिश् च स्याद् इति क्रमाद् द्वाभ्याम्
आह---**त एव** इति \। हे श्री-**कृष्ण** ! ये प्राग् ऐश्वर्य-मदान्धा
अभूम, **त एव** वयम् **अद्य ते चरणौ स्मराम,** यतो
**विनष्ट-दर्पाः \।** तद् एव कुतह् ? यतस् तव **तन्वा कालेन श्रियः**
सकाशाद् **विचालिताः** \।\।१३\।\। \[मु।फ। १६.२०\]

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विशेषेण गिरि-द्रोण्यां
संरोधनादिना चालिताः, तद्-अतिक्रमे तु कस्यापि शक्तिर् नास्तीत्य्
आहुः---**गभीरं** गुरुतरम् अनन्तं च **रंहो** वेगो यस्य तेन, अतो
**दुरन्तम्** अपरिच्छिन्नं **वीर्यं** शक्तिर् यस्य तेन, यतो **भवतस्
तन्वा**, भवत इत्य् अस्योभयतो\ऽन्वयः \। अतस् तेन कृतं यत् तद्
भवतैवेति भवत एवानुकम्पया कृत्वा **विनष्ट-दर्पाः** सन्तः \। यद्
वा, एवं भवतो\ऽनुकम्पया हेतुना **स्मराम** \। किम्-अर्थम्? तद्
आहुः---**कृष्ण**! हे परमानन्द-घन-मूर्ते! त्वच्-चरण-स्मरणस्यैव
परमानन्द-मयत्वात् तद् एव हि प्रयोजनम् इति भावः \।\।१३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद्-अतिक्रमे तु कस्यापि
शक्तिर् नास्तीत्य् आहुः---**गम्भीरं** दुर्बोधं **रंहः** वेगो यस्य,
तेन सूक्ष्मत्वाद् दुर्बोध-निर्गम-प्रवेशेन इत्य् अर्थः \। तथा
**दुरन्तम्** अप्रतिकार्यं **वीर्यं** शक्तिर् यस्य, तेन \। यतो
**भगवतस् तन्वा** शक्त्या भगवत इत्य् अस्योभयतो\ऽन्वयः \। अतस्
तेन कृतं यत् तद् भवतैवेति तया च विचारतो भवत
एवानुकम्पा-रूपेण हेतुना **विनष्ट-दर्पाः** सस्तयैव **स्मराम** \।
किम्-अर्थं ? तत्राहुः---**कृष्ण**! हे आत्मारामादीनां
सर्वेन्द्रियाकर्षकत्वेन तन् नामन्न् इति \। इत्थम्भूत-गुणत्वम् एव
महद्भिः सिद्धान्तितं वयं कथं तत्-प्रयोजनं कथयेमेति भावः
\।\।१३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.१४ \।\।**

**अथो न राज्यं मृग-तृष्णि-रूपितं**

**देहेन शश्वत् पतता रुजां भुवा \।**

**उपासितव्यं स्पृहयामहे विभो**

**क्रिया-फलं प्रेत्य च कर्ण-रोचनम् \।\।**

**श्रीधर-स्वामी (भावार्थ-दीपिका) :** अत एव **अथो** अनन्तरं
**मृग-तृष्णि-सदृशं** **राज्यं** **शश्वत् पतता** प्रतिक्षणं
क्षीयमाणेन तथा **रुजां** रोगाणां **भुवा** जन्म-क्षेत्रेण देहेन
**उपासितव्यं** सेव्यं **न स्पृहयामहे** \। **प्रेत्य** पर-लोके च
**क्रिया-फलं** स्वर्गादि-भोगम् **उपासितव्यं न स्पृहयामहे** \।
कथं-भूतम् ? **कर्णयो रोचनं** रुचि-जनक-मात्रम् \। तत्र गतस्य
स्पर्धाद्य्-अनपगमेन सुखाभावाद् इत्य् अर्थः \।\।१४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत एव भवद्-अनुग्रहाद्
एव \। **यत्र** स्वर्गे \। *इत्य् अर्थ* इति---एवं लोकं परं विद्वान्
नश्वरं कर्म-निर्मितम् \[भा।पु। ११.३.२०\] इत्य्-आद्य्-उक्तेर् इति भावः
\।\।१४\।\।

------------------------------------------------------------------------------------------------------------------

**हेमाद्रि (कैवल्य-दीपिका-टीका) : अथो** इति \। अथ [स्त्व]{।मर्क्}
त्वच्-चरण-स्मरणानन्तरं **मृगतृष्णा** मरीचिकया निरूपितं
व्याख्यातम् \। तत् तुल्यम् इत्य् अर्थः \। **रुजां** रोगाणां **भुवा**
आश्रयेण अनेन भोज्य-भोगकयोर् अन्य-नित्यत्वम् उक्तम् \। **उपासितव्यं
न स्पृहयामहे**, सेव्य-बुद्ध्या न गृह्णीम इत्य् अर्थः \। यच् **च
प्रेत्य** पर-लोकं **क्रियाया** ज्योतिष्टोमादेः **फलं**, तद् अपि **न
स्पृहयामहे** \। यतस् तत् **कर्ण-रोचनं** केवलं श्रवण-मात्रेण
प्रीति-जनकं, न तु भोग-क्षमम् \। अविशुद्धिः क्षयादि-दोष-दुषितत्वाद्
इति भावः \।\।१४\।\। \[मु।फ। १६.२१\]

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथो अनन्तरम् अधुनेत्य्
अर्थः \। यद् वा, अतो हेतोर् **न स्पृहयामहे** \। कुतः? तत्त्वतो
मायिकत्वाद् इत्य् आहुः---**मृगि-** इति \। **मृग-तृष्णिर्** मृगतृष्णा,
**मृगतृङ्-निरूपितम्** इति वोपदेवः \। मृग-तृट् मृगतृष्णा \। किं च,
तत्-तद्-व्[ऋष्ट्य्]{।मर्क्}-अभावे\ऽपि तद्-भोग-साधनस्यासामर्थ्याद् इत्य्
आहुः---**देहेन** इति \। ननु तर्हि जरा-मरणादि-दोष-रहितम् अक्षयं
स्वर्गादिकम् इच्छथ, तत्राहुः---**क्रिया-** इति \। **विभो**! हे स्वामिन्न्
इति त्वत्-कृपयेदीनं त्वत्-प्रपन्नेभ्यो\ऽस्मभ्यम् अन्यत् किम् अपि न
**रोचत** इति भावः \।\।१४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : मृगतृष्णिर्** मृगतृष्णा मृगतृड्
निरूपितम् इति वोपदेव-पाठे \। मृगतृट् मृगतृष्णा \। किं च, **देहेन**
इति **विभो** ! हे स्वामिन्न् ! इति त्वयि स्वामिनि लब्धे तत् कथं रोचताम्
इति भावः \।\।१४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अथो** अत एव
**मृगतृष्णि-रूपितं** मृगतृष्णावद्भिर् एव जनैः रूपितं सुन्दरीकृतं
**राज्यं** **न स्पृहयामहे** द्वितीयान्तत्वम् आर्षं \। कीदृशं ? **शश्वत्
पतता** क्षण-भङ्गुरेण **रुजां भुवा** रोग-मन्दिरेण **देहेन
उपासितव्यम्** इति राज्यस्य दुःख-प्रदत्वम् एव दर्शितं तर्हि
राज्योपगतैर् बहु-धनैर् अश्वमेधादयो यागाः कर्तव्याः ?
तत्राहुः---**क्रिया-फलं** स्वर्गं च **न स्पृहयामहे** \। कुतः ?
**कर्ण-रोचनं** कर्णाभ्याम् एव रोचनं तत्र गतस्यापि
स्पर्धाद्य्-अनपगमेन सुखाभावाद् इति भावः \।\।१४\।\।

**\॥।**

**\।\। १०.७३.१५ \।\।**

**तं नः समादिशोपायं येन ते चरणाब्जयोः \।**

**स्मृतिर् यथा न विरमेद् अपि संसरताम् इह \।\।**

**श्रीधर-स्वामी (भावार्थ-दीपिका) :** यद्य् एवं-भूता यूयं तर्हि मम
चरणौ स्मरत, ततोऽनायासेन मुक्तिर् भविष्यतीति किं मद्-अपेक्षयेति
चेद् अत आहुः, तं न इति \। त्वच्-चरण-स्मृतिर् अपि त्वत्-प्रसाद-फलम्
एवेत्य् अर्थः \।\।१६-१७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम्भूता इहामुत्र
भोगविरक्ताः \। ततो मच्चरणस्मरणात् \। मदपेक्षया मत्प्रसादेन \।
इत्य् अर्थ इति---न हि त्वत्प्रसादं विना त्वच्चरणानुरागः स्याद् इति
भावः \।\।१५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु तर्हि
किमिच्छथेत्यपेक्षायामाहुः---तम् इति \। सम्यक् अस्माकं हृदयग्राह्यत्वेन
कर्तुं शक्यत्वादिना चादिश, यथेति तत्र च येन प्रकारेण तम् अप्य्
आदिशेत्य् अर्थः \। यद् वा, यथावन्निजेच्छानुरूपा स्मृतिर्न विरमेत्, किन्तु
सदा सिध्येद् इत्य् अर्थः \। इह विविधयोनौ संसरतां जायमानानाम् अपि,
इति मोक्षास्पृहापि द्योतितैव, तत्र च स्मृतेरुपायस्यैव, न तु साक्षात्
तस्याः, तत्राप्यादेशम् एव, न तु तत्सिद्धेः प्रार्थनं विनयभरात्तस्या
अतिगौरवाद्वा, किं वा, उपायज्ञाने सति तत्स्थैर्यं सिद्ध्येदित्य्
अभिप्रायेणेति \।\।१५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु तर्हि
किमिच्छथेत्यपेक्षायामुपक्रमे दैन्येन परोक्षवादेनैवोक्तम् अपि
उपसंहारे परमोत्कण्ठया स्वहृदयमुद्धटयैव निवेदयन्ति---तम् इति
\। सम्यक् अस्माकं ग्राह्यत्वेन कर्तुं शक्यत्वेन चादिश यथेति तत्र
येन प्रकारेण तम् अप्य् आदिशेत्य् अर्थः \। यद् वा, यथावन्निजेच्छानुरूपा
स्मृतिर्न विरमेत् किन्तु सदा सिद्ध्येद् इत्य् अर्थः \। पूर्वं
स्मृतिविघातकत्वेनैव घोरसंसृतितो रक्षणं प्रार्थितम् इदानीं यदि
स्मृतिः स्यात्तदा सापि भवत्व् इत्य् आहुः---इह विविधयोनौ संसरतां
जायमानानामपीति तत्र स्मृतेरुपायस्यैव न तु साक्षात्तस्य तत्राप्यादेशम्
एव न तु तत्तत्सिद्धेः प्रार्थनम् इदं विनयभरात्तस्याः अतिगौरवाद्वा
किं वा उपायज्ञाने सति तत्स्थैर्यं सिद्ध्येदित्य् अभिप्रायेणेति
पूर्ववत्सर्वथा दैन्यम् एव \।\।१५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, तर्हि
सायुज्यमुक्तिर्दीयते गृह्यतां तत्र न हि नहीत्याहुः---तम् इति \। तम्
उपायं सम्यक्तया ग्रहीतुं कर्तुं च शक्यत्वेन आदिश येन स्मृतिर्न
विरमेत् इह विविधयोनौ संसरतामपीति न संसारभङ्गे कामना
किन्त्वतिलोभ्यायां प्रेमभक्तावप्यतिदैन्योदयेनैव न कामना नापि
तदङ्गभूतायां स्मृतावपि किन्तु तस्या उपाये एव तत्रापि देहीत्यप्रयुज्य
समादिशत्यने नापि साक्षात्तत्रापीति भक्त्यधिकारोचितानां
निष्कामत्वदैन्यविनयादीनां परमावधिर् एव दर्शितः \।\।१५\।\।

**\॥।**

**\।\। १०.७३.१६ \।\।**

**कृष्णाय वासुदेवाय हरये परमात्मने \।**

**प्रणत-क्लेश-नाशाय गोविन्दाय नमो नमः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
कृष्णायेत्यादिश्लोकरूपमन्त्रजपात्सर्वेप्सितावाप्तिः \। कामबीजसम्पुटितेन
च शीघ्रम् एवेष्टलाभः \। बन्दीमोक्षो\ऽप्यस्य लक्षजपाद्भवति \।
ध्यानं चात्र गायन्ति मन्त्रवत् \। ओंअस्य श्री-कृष्णायेत्यादिमन्त्रस्य
श्री-कृष्णो देवता \। व्यास ऋषिः \। अनुष्टुप् छन्दः \। कामो बीजम् \।
सर्वाभिलषितावाप्तये जपे विनियोगः \।\। ओंकृष्णायेत्यंगुष्ठाभ्यां नमः
\। वासुदेवाय तर्जनीभ्यां नमः \। हरये मध्यमाभ्यां नमः \।
परमात्मने\ऽनामिकाभ्यां नमः \। प्रणतक्लेशनाशाय कनिष्ठिकाभ्यां
नमः \। गोविन्दाय नमोनम इति करतलकरपृष्ठाभ्यां नमः \।\। एवं
हृदयादिन्यासः \।\। यद् वा, ---ददृशुस्ते घनश्यामम् इत्य् आरभ्य निवीतं
वनमालया इत्युक्तम् एवाध्यायारम्भोक्तम् एव \।\।१६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इति
तत्रात्मनामयोग्यत्वादिना तस्याः परम-दौर्लभ्यं मन्वानास् तत्सिद्धये
मधुरेण समापयेत् इति न्यायेन तत्प्रियनामसङ्कीर्तनेनोपसंहरन्तः
साष्टाङ्गं प्रणमन्ति-कृष्णायेति \। साक्षाद्भगवते, तत्र च वासुदेवाय
निजाशेषैश्वर्यप्रकटनार्थं वसुदेवाज्जाताय, इति
श्रीनारायणतो\ऽप्याधिक्यमुक्तम् \। अत एव हरये अधिकाराद्यनपेक्षया
संसारदुःखहर्त्रे किंवा, अपूर्वसौन्दर्यादिना सर्वमनोहराय\। किं च,
परमात्मने सर्वेषाम् अपि प्रियतमायेत्य् अर्थः \। किं च, प्रणतानां
क्लेशो भक्तिविघ्नादिदुःखं तस्य नाशो यस्मात् तस्मै,
स्वभक्तिप्रवर्तकाय किं वा, भक्तवत्सलायेत्य् अर्थः \। तद् एव
दर्शयति-गोविन्दाय तत्तत्क्रीडाभिः स्वभक्तिप्रवर्तनेच्छया
भक्तिवत्सलतया वा गोपालनेन गोकुलेन्द्रतां प्राप्ताय, नमो नम इति
वीप्सया अत्यन्तदैन्येन पुनःपुनः प्रणामा बोध्यन्ते \।\।१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्प्रार्थनायाम् अप्य्
आत्मनामनर्हत्वादिकन्मन्वानास् तत्सिद्धये मधुरेण
तत्प्रियनामसङ्कीर्तनेनोपसंहरन्तः साष्टाङ्गं प्रणमन्ति कृष्णायेति
स्वयं भगवते तत्र च वासुदेवाय सर्व-लोककृपया श्री-वसुदेवं
प्रकटीकृत्य तस्मात्प्रकटीभूताय अत एव हरये अधिकारानपेक्षया
दैत्यादीनाम् अपि संसारदुःखहर्त्रे अपूर्वसौन्दर्यादिना सर्वमनोहराय
च किं च, स्वरूपतो\ऽपि परमात्मने तद्-रूपत्वात् सर्वेषाम् अपि
निरुपाधिप्रेमास्पदायेत्य् अर्थः \। किं च, प्रणतानां स्वभक्तानां क्लेशो
भक्तिविघ्नादिदुःखं तं नाशयति यस्तस्मै स्वभक्तिप्रवर्तकाय
भक्तवत्सलायेत्य् अर्थः \। तद् एवं विशिष्य दर्शयन्ति-गोविन्दाय \।
वनभ्रमणादिनापि कृतगोपालनायेत्य् अर्थः \। नमो नम इति वीप्सया
पुनः पुनः प्रणम्य बोधयन्ति \।\।१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
अयमयोग्येभ्यो\ऽप्यस्मभ्यं कृपयैव समादेष्टव्य इति
दण्डवदवनिप्रणिपातपुरः सरं साष्टाङ्गं नामानि संकीर्तयन्तः
प्रणमन्ति \। कृष्णाय स्वयं भगवते वासुदेवाय सर्वजीवेषु कृपयैव
वसुदेवात् प्रकटीभूताय \। हरये दैत्यादीनाम् अपि संसार-दुःख-हन्त्रे
परमात्मने शान्त-भक्तानां परमात्मत्वेन दासादि-भक्तानां
परम-प्रेमास्पदत्वेन च भासमानाय \। प्रणतानां साधकभक्तानां
भक्तिप्रतिबन्धकक्लेशहन्त्रे गोविन्दाय सम्प्रत्यस्माकं गाः
नयनश्रवणनासादीन्द्रियाणि \।
सौन्दर्यस्वैश्वर्यसौरभ्यादिसुधाप्रदानार्थं विन्दते प्राप्नुवते
तुभ्यं पुनः पुनर् नमामः \।\।१६-१७\।\।

**\॥।**

**\।\। १०.७३.१७ \।\।**

**श्री-शुक उवाच---**

**संस्तूयमानो भगवान् राजभिर् मुक्त-बन्धनैः \।**

**तान् आह करुणस् तात शरण्यः श्लक्ष्णया गिरा \।\।**

**श्रीधर-स्वामी (भावार्थ-दीपिका) :** श्लक्ष्णया मञ्जुलया \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तान्राज्ञः \। मञ्जुलया
मनोज्ञया \।\।१७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यग्
विषयादिपरित्यागेन श्रीपादाब्जस्मृतिमात्रापेक्षया स्तूयमानः, यतो
मुक्तबन्धनैः, साक्षान्महोपकारेण परम-भक्त्युत्पत्तेर् इति भावः\।
यद् वा, त्यक्तविषयादिवासनैरित्य् अर्थः \। श्लक्ष्णया मधुरया गिरा
आह, यतो भगवान् निजाशेषसद्गुणगणप्रकाशनार्थं स्वयमवतीर्णः
परमेश्वरः, अतः करुणो महादयालुः, किं वा, स्नेहेन साक्षात्
करुणारसरूपः\। किं च, शरण्यः शरणागतवत्सलः\। हे तातेति
श्री-भगवतो दीनवात्सल्यभरानुसन्धानेन प्रेमोद्रेकात् \।\।१७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्यक् तद्-भक्तिमात्रापेक्षया
स्तूयमानः यतो मुक्तबन्धनैः साक्षात्तादृशतत्कारुण्यानुभवेन
जातमहाभक्तिभिरित्य् अर्थः \। श्लक्ष्णया मधुरया गिराह यतः
सर्वत्र करुणः विशेषतः शरणागतवत्सलश् च \।\।१७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.१८ \।\।**

श्री-भगवान् उवाच**---**

**अद्य प्रभृति वो भूपा मय्य् आत्मन्य् अखिलेश्वरे \।**

**सु-दृठा जायते भक्तिर् बाठम् आशंसितं तथा \।\।**

**श्रीधर-स्वामी (भावार्थ-दीपिका) :** यथा भवद्भिर् आशंसितं तथा
बाढं निश्चितं वो मयि भक्तिर् जायते जायताम् इत्य् अर्थः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ
इति---भवदुक्तं मया स्वीकृतम् इति भावः \।\।१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आत्मनि सर्वन्तर्यामिन्य्
अपि अखिलेश्वरे\ऽपि मयि श्रीदेवकीनन्दने श्री-यादव-देव-बुद्ध्येत्य्
अर्थः \। सुदृढेति भक्तिर् अस्त्य् एव, किन्तु अद्य-प्रभृति सुदृढा
जायताम् इत्य् अर्थः \। हे भूपाः! इति मद्-भक्त्या युष्माभिर् एव पृथ्वी
पालितेति भावः \। अन्यत् तैर् व्याख्यातम् \। तत्र यथेत्य् एव पाठस्
तत्-संमतः \। तस्याशंसितम् इत्य् अनेन योजनाद् इति, अथवा
अद्य-प्रभृति भूपाः पृथ्वी-पालका यूयम् एव वृत्ताः, यतो मयि भक्तिर्
जायते जातेत्य् अर्थः \। यद् वा, ननु तर्ह्य् अस्मत्-प्रार्थितं सम्पादयेति
चेत् तत्राह---जायते स्वतो जायमानास्त्य् एव, किं मया सा सम्पाद्येत्य्
अर्थः \। एवं वाक्-परिपाट्य वरो दत्त एव \। भक्ति-जन्म-लिङ्गम्
आह---यतो युष्माभिर् यथावद् बाढम् आशंसितम्,
स्मृत्य्-उपायादेश-प्रार्थनात् \।\।१८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-भगवांस्तु
स्वस्मिंस्तादृशस्मृतिनद्याः परमाश्रयाक्षयिष्णुसरसीरूपा
भक्तिरेवानन्तरं सन्तम् एव स्फीतीभविष्यतीति सिद्धतया
निर्दिशति-अद्यप्रभृतीति \। आत्मनि परमात्मनीति प्रेमयोग्यता
अखिलेश्वर इति गौरवयोग्यताभिहिता तस्माद्-भक्तिशब्देनैवोक्तं
तद्द्वयमिश्रतायाम् एव हि तच्छब्दः प्रयुज्यते यथा पञ्चरात्रे---

> माहात्म्यज्ञानपूर्वस्तु सुदृढः सर्वतो\ऽधिकः \।
>
> स्नेहो भक्तिर् इति प्रोक्तः तया साष्ट्यादि नान्यथा \।\। इति \।\।

सुदृढेति भक्तिरस्त्येव किन्तु अद्य-प्रभृति सुदृढा विघ्नानवच्छेद्या
बाढमतिशयेन जायते सम्प्रत्येव प्रादुर्भविष्यतीत्य् अर्थः \।
वर्तमानसामीप्ये वर्तमानवद् वा, अत एव विचरिष्यथ यास्यथे(ते)त्य्
अपि भावः \। अन्यत् तैः तत्र यथेत्येव पाठस् तत्सन्मतः
तस्याशंसितम् इत्य् अनेन योजनाद् इति तथेति पाठस्तु बहुत्र \।\।१८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे भूपा इति तन् नः
समादिशेति वाक्येनैव मद्-भक्त-जन-स्वभाव-प्रख्यापकेन सर्वा भूर्
अपि मद्-भक्ति-रीति-सुधा-वितरणेन पालितैवेति भावः \। बाढम् इति
प्रतिज्ञायां इदम् अहं प्रतिजाने इत्य् अर्थः \। यथा आशंसितम्
आकाङ्क्षितं, तथा तेनैव प्रकारेण भक्तिः सुदृढा जायते मत्-कर्तृक
उपायादेशः युष्मत्-कर्तृकम् उपाय-ज्ञानम् उपायानुष्ठानं ततो दृढा स्मृतिस्
तया च सुदृढेति प्रेम-भक्तिर् अधुनैव
क्षण-मात्रेणैवोपायोपेयतद्दाढ्यदिकयुक्ता जायते क्रमेणानुभवतेति
भावः \। अद्य प्रभृति नित्यनवीनीभवन्तीत्य् अर्थः \।\।१८\।\।

**\॥।**

**\।\। १०.७३.१९ \।\।**

**दिष्ट्या व्यवसितं भूपा भवन्त ऋत-भाषिणः \।**

**श्रीय्-ऐश्वर्य-मदोन्नाहं पश्य उन्मादकं नृणाम् \।\।**

**श्रीधर-स्वामी (भावार्थ-दीपिका) :** हे भूपाः, मद्-भजनम् एव
कर्तव्यम् इति भवद्भिर् व्यवसितं सङ्कल्पितं दिष्ट्या भद्रम् \।
भवद्भिर् उक्तं च सत्यम् एवेत्य् आह---भवन्त इति \। श्रीश् च ऐश्वर्यं
च ताभ्यां मदस् तेनोन्नाहम् उद्बन्धनं स्वैराचारम् इत्य् अर्थः \। पश्ये
पश्यामि \।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भक्तिर्दाढ्यार्थम् एव
तान् श्लाघमानस्तदुक्तमनुमोदते-दिष्ट्येति \। ऋतभाषित्वे हेतुः-श्रियेति
\। धनादिसम्पदाश्रयैश्वर्यम् इति वक्तव्ये श्रियेत्यार्षः \। यद् वा,
श्रिया ऐश्वर्येण च मदोन्नाहम्, समासान्तर्गतस्यापि मदोन्नाहम् इत्य्
अस्याकर्ष आर्यः \। उन्मादकमुन्मत्ततापादकं पश्यामि \।\।१९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भक्तिदाढ्यार्थम् एव तान्
श्लाघमानस्तदुक्तमनुमोदते-दिष्ट्येति \। ऋतभाषित्वे हेतुः श्रियेति
श्रीर्धनादिसम्पत् ऐश्वर्यम् इति वक्तव्ये श्रियैश्वर्याम् इति तन्वादीनां
विकल्पेनेषडुवडाविति छान्दसवार्तिकात् त्रियम्बकादिवत् \।\।१९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भक्तिर् एव कर्तव्येति
यद्व्यवसितं तद्दिष्ट्या \। यतः श्रिया सम्पत्त्या यदैश्वर्यं तेन यो
मदस्तेन चोन्नाहम् उद्बन्धनम् उच्छृङ्खलत्वम् इत्य् अर्थः \।
पश्येत्यार्षम् \।\।१९\।\।

**\॥।**

**\।\। १०.७३.२० \।\।**

**हैहयो नहुषो वेणो रावणो नरकोऽपरे \।**

**श्री-मदाद् भ्रंशिताः स्थानाद् देव-दैत्य-नरेश्वराः \।\।**

**श्रीधर-स्वामी (भावार्थ-दीपिका) :** तद् एवाह---हैहय इति \।
हैहयः कार्त-वीर्याश् चक्रवर्ती नरेश्वरः पितुः काम-धेनु-हरणात्
परशुरामेण स-पुत्रो हतः \। नहुषो देवेन्द्रतां प्राप्त उन्मत्तः
शची-सङ्गाय ब्राह्मणान् शिबिकां वाहयंस् तैर् एव ततो
भ्रंशितोऽजगरत्वम् अवाप \। वेनोऽप्य् उन्मत्तो ब्राह्मणानधिक्षिपंस् तैर्
एव हुङ्-कृतैर् हतः \। रावणो राक्षसेश्वरः सीताम् अभिलषन् राघवेण
हतः \। नरको दैत्येश्वरोऽदिति-कुण्डलाद्य्-आहरणान् मयैव हतः \।
अपरेऽपि श्री-मदात् स्थणाद् भ्रंशिताः \।\।२०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उन्मादकं
बुद्धिभ्रंशकत्वम् एव \। तैर् एवागस्त्यादिविप्रैर् एव \। अपरे
मुदुक्तेतरे त्रिशंक्वादयः \।\।२०-२१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हैहयादीनां यथोत्तरं
श्रीमदादौ श्रैष्ठ्यम्\। एते हैहयादयः कथम्भूताः?
देव-दैत्य-नरेश्वराः\। यद् वा, अपरे\ऽपि देवदैत्यनरेश्वराः\। तत्र
देवेश्वर इन्द्रः श्रीमदेनैव बलिना स्थानाद्भ्रंशितः\। हिरण्यकशिपुः
श्रीमदेनैव श्रीविष्णुवैष्णवद्रोहाच्छ्रीनृसिंहेन विदारितः, नरेश्वराः
पौण्ड्रजरासन्धादयः श्रीमदादुन्मार्गवतिनो मयैव हताः\। एवम्
अन्ये\ऽप्यूह्याः \।\।२०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एते अपरे\ऽपि
देवदैत्यनरेश्वराः \।\।२०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्थानात् स्वपदात्
\।\।२०\।\।

**\॥।**

**\।\। १०.७३.२१ \।\।**

**भवन्त एतद् विज्ञाय देहाद्य् उत्पाद्यम् अन्त-वत् \।**

**मां यजन्तोऽध्वरैर् युक्ताः प्रजा धर्मेण रक्ष्यथ \।\।**

**श्रीधर-स्वामी (भावार्थ-दीपिका) :** यद् उत्पाद्यं देहादि तद् अन्तवत्
\। एवं विज्ञाय युक्ता अप्रमत्ता रक्षथ रक्षतेत्य् अर्थः \।\।२१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना सदा
स्मृत्युपायमादिशति-भवन्त इति सार्धद्वयेन \। उत्पाद्यम् इति
उत्पत्तिमतो\ऽस्यानियतत्वाद् इत्य् अर्थः \। यद् वा, एतदात्मीयत्वेन
गृह्यमाणं देहम्, आदि-शब्दात् पुत्रादिकं तेन तेन चोत्पाद्यं धनादिकम्
अपि सर्वम्\। युक्ता मत्परा भवन्तः सन्तः, किं वा, भवन्तो युक्ता
एवेति पृथग्वाक्यम्\। धर्मेण मद्-भक्तिलक्षणेन कृतार्था अपि यूयं
प्रजासु मद्-भक्तिप्रवर्तनार्थं गृहस्थधर्मानाचरन्तो राज्यं
स्वीकुरुतेति भावः \। तत्र रक्षथ रक्षत्वित्य् अर्थ इति लेख्ये
लेखकभ्रमात् रक्षतेति \।\।२१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ सिद्धायाम् अपि
मद्-भक्तौ मत्प्रीत्यर्थं धर्मं लोकं च पालयितुम् इच्छतो ममाज्ञया
यथा स्वं तत्तत्पालनं च करिष्यथेत्यादिशति-भवन्त इति
सार्धद्वयेन \। युक्ता मत्पराः सन्तो लोकसङ्ग्रहार्थैर्यज्ञैर् अपि मां
यजन्तः धर्मेण प्रजा रक्षथ रक्षिष्यन्तीत्य् अर्थः \। टीकायां
लोकतया परिणामे लेखकभ्रमाद् एव रक्षतेति किन्तु रक्षत्वित्य् एव
ज्ञेयं हे भवन्त इति वा समाधेयम् \।\।२१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किन्तु मदाज्ञया
लोकरीतिरेवानुसरणीयेत्याह---भवन्त इति \।\।२१\।\।

**\॥।**

**\।\। १०.७३.२२ \।\।**

**सन्तन्वन्तः प्रजा-तन्तून् सुखं दुःखं भवाभवौ \।**

**प्राप्तं प्राप्तं च सेवन्तो मच्-चित्ता विचरिष्यथ \।\।**

**श्रीधर-स्वामी (भावार्थ-दीपिका) :** प्रजा-तन्तून् पुत्रादि-सन्ततीः \।
प्राप्तं प्राप्तं समत्वेन सेवमानाः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भवाभवौ मङ्गलामङ्गले
\।\।२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च, प्रजातन्तून्
सम्यक्तन्वन्तः भवाभवौ सम्पद्विपदौ तेषु च प्राप्तं प्राप्तं
यत्तदेवेति समत्वेनेत्येवार्थः \। विचरिष्यथ गृहस्थाचारं करिष्यथ
कुरुतेत्य् अर्थः \।\।२२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रजातन्तून्
पुत्रादिसन्ततीः \। भवाभवौ भूत्यभूती \। प्राप्ते च प्राप्तौ चेति
प्राप्तम् एकशेषः \।\।२२-२३\।\।

**\॥।**

**\।\। १०.७३.२३ \।\।**

**उदासीनाश् च देहादाव् आत्मारामा धृत-व्रताः \।**

**मय्य् आवेश्य मनः सम्यङ् माम् अन्ते ब्रह्म यास्यथ \।\।**

**श्रीधर-स्वामी (भावार्थ-दीपिका) :** मां ब्रह्म यास्यथ \।\।२३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्ते देहावसाने\ऽज्ञानान्ते
वा \।\।२३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु तर्हि गृहाद्यासक्त्या
श्रीमदेन पुनस्त्वद्-भक्तिरहिता हन्त दुर्गति यास्यामः,
नेत्याह---उदासीना इति \। देहे, आदि-शब्दात् तदीये च पुत्रादौ उदासीना
निरपेक्षाः, केवलमात्मनि स्वस्मिन्न् एव मयि वा, आ सम्यक्
अन्याशेषनैरपेक्ष्येण रमन्त इति तथा-भूताः सन्तः, अतो धृतं दृढं
गृहीतं व्रतं मत्पूजादिनियमो यैस् तथा-भूताश् च सन्तः \। एवं
मत्स्मृत्युपायप्राप्त्या मयि मन आविश्य सम्यक् सदा सामीप्यादि यथा
स्यात्तथा ब्रह्म परब्रह्मरूपं माम्\। यद् वा, ब्रह्मरूपा विमुक्ताः
सच्चिदानन्दविग्रहाः सन्तो मां प्राप्स्यथ \।\।२३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु तर्हि गृहाद्यासक्त्या
श्रीमदेन पुनस्त्वद्-भक्तिरहिताः हन्त दुर्गतिं यास्यामः
नेत्याह---उदासीना इति \। आत्मा एवारामो मत्क्रीडावनं येषां तथा-भूताः
आत्मनो मम आरामरूपा वा सन्तः तथा धृतं दृढं गृहीतं व्रतं
मन्-महत्-पूजादि-नियमो यैस् तथा-भूताश् च सन्तो मयि मन आवेश्य
सम्यक् सदा सामीप्यादि यथा स्यात् तथा ब्रह्म पर-ब्रह्म-रूपं मां
यास्यथ \।\।२३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** मय्य्
आवेश्येत्य् आदि \। मयि वासुदेवे मन आवेश्य यदि मुक्ति-वासनाः स्थ, तदा
मां यास्यथ, मद्-भक्त-रूपेणैव स्थास्यथेत्य् अर्थः \। यदि वा
कैवल्य-कामाः स्थ, तदा मद्-वैभवं ब्रह्म यास्यथेति भावः
\।\।२३\।\। (इति)

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.२४ \।\।**

**श्री-शुक उवाच---**

**इत्य्-आदिश्य नृपान् कृष्णो भगवान् भुवनेश्वरः \।**

**तेषां न्ययुङ्क्त पुरुषान् स्त्रियो मज्जन-कर्मणि \।\।**

**श्रीधर-स्वामी (भावार्थ-दीपिका) :** स्त्रियाश् च तेषां
मज्-जन-कर्मण्य् अभ्यङ्ग-स्नानादौ न्ययुङ्क्त \।\।२४-२५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषां बन्धच्युतराज्ञाम् \।
स्त्रियः स्त्रीः \।\।२४-२५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णः सर्वानन्दप्रदः\।
किं च, भगवान् महादयालुः, अतो न्ययुङ्क्त \। ननु सद्यस् तत्र
तावन्तः स्त्रीपुरुषाः कथं सिद्धाः? तत्राह---भुवनानां
चतुर्दशलोकानामीश्वरः, तदिच्छामात्रेण सर्वसिद्धेर् इति भावः
\।\।२४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कृष्णः परमानन्दघनो\ऽपि
तथा भगवान् ब्रह्मादिदुर्लभाज्ञामयपारमैश्वर्यादियुक्तो\ऽपि
भुवनैश्वर्यलीलाविष्कारकः सन् इति पूर्वोक्त-रीत्या नृपानादिश्य पुरुषान्
साक्षादभ्यङ्गादौ स्त्रियस् तत्साधनादौ ज्ञेयाः \।\।२४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :**
मय्यावेश्येत्यादि \। मयि श्रीवासुदेवे मन आवेश्य यदि मुक्तिवासनाः स्थ,
तदा मां यास्यथ, मद्-भक्तरूपेणैव स्थास्यथेत्य् अर्थः \। यदि वा
कैवल्यकामाः स्थ, तदा मद्वैभवं ब्रह्म यास्यथेति भावः
\।\।२४-३५\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्त्रियश् च मज्जनकर्मणि
अभ्यङ्गस्नानादौ \।\।२४-२६\।\।

**\॥।**

**\।\। १०.७३.२५ \।\।**

**सपर्यां कारयाम् आस सहदेवेन भारत \।**

**नरदेवोचितैर् वस्त्रैर् भूषणैः स्रग्-विलेपनैः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वस्त्रादिभिः सपर्यां
कारयामास हे भारतेति श्री-भगवतो दीनवात्सल्येन निज-दासरक्षया
प्रहर्षोदयात् \।\।२५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सपर्याम् इति युग्मकम् \।
वस्त्रादिभिः सपर्यां कारयामास हे भारतेति श्री-भगवतो
दीनवात्सल्येन निजाशारक्षया प्रहर्षोदयात्, किं कृत्वा कारयामास?
तदाह---भोजयित्वेति \। कथम्भूतानित्य् अत्र क्रमेणाह सुस्नातानित्य्-आदि
\।\।२५-२६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.२६ \।\।**

**भोजयित्वा वरान्नेन सुस्नातान् समलङ्कृतान् \।**

**भोगैश् च विविधैर् युक्तांस् ताम्बूलाद्यैर् नृपोचितैः \।\।**

**श्रीधर-स्वामी (भावार्थ-दीपिका) :** सुस्नातान् सम्यग् अलङ्कृतान्
भोगैश् च युक्तान् वरेणान्नेन भोजयित्वा पुनस् तेषां सपर्यां
सह-देवेन कारयाम् आस \।\।२६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वरान्नेन पायसादिना
\।\।२६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं कृत्वा कारयामास?
तदाह---भोजयित्वेति \। कथम्भूतान् सतः? आदौ सुष्ठु
श्मश्रुवपनादिपूर्वकतैलमर्दनशिरोभ्यङ्गादिना स्नातान्, ततः सम्यक्
सद्वस्त्रालङ्कारमाल्यानुलेपनैरलङ्कृतान्, ततो भोगैर्युक्तांश् च सतः
\। आद्य-शब्देन फलमूलादयो विचित्रपानकादयश् च \।\।२६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वरान्नेन पायसादिना
\।\।२६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.२७ \।\।**

**ते पूजिता मुकुन्देन राजानो मृष्ट-कुण्डलाः \।**

**विरेजुर् मोचिताः क्लेशात् प्रावृड्-अन्ते यथा ग्रहाः \।\।**

**श्रीधर-स्वामी (भावार्थ-दीपिका) :** ग्रहाश् चन्द्रादयो यथा
\।\।२७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते राजानः \।\।२७-२८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मुकुन्देन
परमानन्दप्रदेन भगवता पूजिताः सन्मानिताः पूजां कारिता वा सन्तः,
अत एव मृष्टकुण्डलाः सन्तो विशेषेण पूर्वतो\ऽप्याधिक्येन रेजुरशोभन्त
\। अन्यशेषालङ्काराणामुज्ज्वलत्वे\ऽपि मृष्टकुण्डला इति
मुखशोभाविशेषापेक्षया\। किं च, क्लेशात संरोधजात् सांसारिकाच् च
मोचिताः सन्तः, अयम् अपि मुखप्रसादादिना शोभाविशेषे हेतुविशेषः \।
संरोधनादिना क्लिष्टानां तदभावेन शोभाभरोदये
दृष्टान्तः---प्रावृडन्त इति \। तत्र प्रावृट् मेघमयवर्षाकालः
शोभाच्छादकसंरोधादिस्थानीयः \।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ग्रहाश्चन्द्रादयः
\।\।२७-३४\।\।

इति श्रीमद्विश्वनाचक्रवर्तिकृतायां सारार्थ-दर्शिन्यां
दशम-स्कन्धोत्तरार्धे त्रिसप्ततितमो\ऽध्यायः \।\।७३\।\।

**\॥।**

**\।\। १०.७३.२८ \।\।**

**रथान् सद्-अश्वान् आरोप्य मणि-काञ्चन-भूषितान् \।**

**प्रीणय्य सु-नृतैर् वाक्यैः स्व-देशान् प्रत्ययापयत् \।\।**

**श्रीधर-स्वामी (भावार्थ-दीपिका) :** प्रीणय्य नन्दयित्वा
\।\।२८-२९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सन्तो वेगवत्तादिनोत्तमा
अश्वा येषु तानारोप्य बलात् स्वसाक्षादेवाधिरोप्य सूनृतैः भवन्तो मदीया
अहं च भवदीय एव\। मत्प्रियतमस्य श्री-युधिष्ठिरस्य
यज्ञमहोत्सवो भवद्भिर्गत्वालङ्कार्यः इत्य्-आदिभिः, स्व-स्व-देशान् प्रति
पुनर् जीवयित्वेव अयापयत् प्रस्थापयामास श्री-भगवान् \।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :**
*न व्याख्यातम्।*

**\॥।**

**\।\। १०.७३.२९ \।\।**

**त एवं मोचिताः कृच्छ्रात् कृष्णेन सु-महात्मना \।**

**ययुस् तम् एव ध्यायन्तः कृतानि च जगत्-पतेः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते नृपाः तं श्री-कृष्णम्
\।\।२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णेन
परमानन्दघनमूर्तिनेति साक्षाद्दर्शनानन्दिताश्चेति भावः \। यतः सु
शोभनःमहांश् च आत्मा, दयालुत्वाद् इति भावः\। किं वा, सर्व-गुणैः
श्रेष्ठ आत्मा श्रीविग्रहो यस्य तेन, अतस् तम् एव ध्यायन्तस् तथैव
चिन्तयन्तः\। किं च, जगत्पतेः साक्षात् परमेश्वरस्यापि, कृतानि
तादृशस्वस्त्ययनादीनि जरासन्धघातनादीनि वा कर्माणि च ध्यायन्तः
\।\।२९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.३० \।\।**

**जगदुः प्रकृतिभ्यस् ते महा-पुरुष-चेष्टितम् \।**

**यथान्वशासद् भगवांस् तथा चक्रुर् अतन्द्रिताः \।\।**

**श्रीधर-स्वामी (भावार्थ-दीपिका) :** जगदुः ऊचुः \।\।३०-३१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते नृपाः \। प्रकृतिभ्यः
सुहृदादिभ्यः \। यथा\ऽन्वशासत् भवन्त एतद्विज्ञाय इत्य् आरभ्य
मामन्ते ब्रह्म यास्यथ इत्यन्तेन \।\।३०-३१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महापुरुषस्य
पुरुषोत्तमस्य चेष्टितं लोकोत्तरव्यवहारं स्वमोचनादिप्रतियापन्नं
जगदुर्हर्षादुच्चैः कीर्तयामासुः, प्रहर्षस्वभावात् परमाश्चर्याद्वा\।
वस्तुतस् तु मन्त्रिणाम् अपि भगवति भक्त्यर्थं तथा तैः प्रजासु
भक्तिप्रवर्तनार्थं च \। किं च, यथेति भगवान् सर्वेश्वर्यपूर्णः
परमाप्तशिरोमणिर् इति तदनुशासने विश्वासः सूचितः \। अत एवातन्द्रिता
अनलसाः सावधाना वा सन्तः \।\।३०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महापुरुषस्य चेष्टितं
लोकोत्तरव्यवहारं स्वमोचनादिप्रतियापनान्तं जगदुः हर्षादुच्चैः
कीर्तयामासुः प्रहर्षस्वभावात् वरमाश्चर्यात् प्रेमतश् च तत्तु तेषां
मन्त्र्यादिष्वपि भगवद्-भक्तये जातम् इति भावः \। किं च, यथेति
भगवान् परमाप्तशिरोमणिर् इति तदनुशासने विश्वासः सूचितः अत
एवातन्द्रिता अनलसाः सावधानाश् च सन्तः \।\।३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.३१ \।\।**

**जरासन्धं घातयित्वा भीमसेनेन केशवः \।**

**पार्थाभ्यां संयुतः प्रायात् सहदेवेन पूजितः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** केशवः साक्षात्
परमेश्वरः, किं वा, व्रजजनानन्दार्थं केशिहस्तेति भक्त-वात्सल्यं
सूचितम् \। अतः स्व-भक्त-भीमसेन-यशो-विस्तारणम्
अभक्त-जरासन्ध-घातनं च युक्तम् एवेति भावः \। प्रायात्
जरासन्धस्य दिव्य-रथम् आरुह्य ततः प्रयाणं चक्रे, तथा च
सभा-पर्वणि---जरासन्ध-रथं कृष्णो योजयित्वा पताकिनम् \। आरोप्य
भ्रातरौ चैव \[म।भा।सभा।प। २४.२२\] इत्य्-आदि \। किं च,

> न स सज्जति वक्षेषु शस्त्रैश् चापि न हीयते \।
>
> दिव्यो रथवरो राजन् दृश्यते नैव मानुषैः \।\।
>
> तमास्थाय रथं दिव्यं पर्जन्य-सम-निस्वनम् \।
>
> निर्ययौ पुरुष-व्याघ्र पाण्डवाभ्यां सहाच्युतः \।\। \[म।भा।
> सभा।प। २४.२२७\]

इति बहुल-रत्नाद्य्-अर्पणेन पूजितः सन् \।\।३१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** केशवः पुनश्
चक्रादि-धारण-वैलक्षण्येन तद्-आकारस् सन्न् इति सर्वाविर्भावास्पदता
दर्शनेन स्वयं भगवत्त्वम् एव दर्शितं प्रायात् जरासन्धस्य
दिव्यरथमारुह्य ततः प्रयाणं चक्रे तथा च
सभापर्वणि---जरासन्धरथं कृष्णो योजयित्वा पताकिनम् \। आरोप्य
भ्रातरौ चैव इत्य्-आदि \।

किं च---

> न स सज्जति वृक्षेषु शस्त्रैश् चापि न हीयते \।
>
> दिव्यो रथवरो राजन् दृश्यते नैव मानुषे \।\।
>
> तमास्थाय रथं दिव्यं पर्जन्यसमनिस्वनम् \।
>
> निर्ययौ पुरुषव्याघ्र पाण्डवाभ्यां सहाच्युतः \।\। इति \।

तादृशरथादिबहुलरत्नाद्यर्पणेन पूजितः सन् \।\।३१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.३२ \।\।**

**गत्वा ते खाण्डव-प्रस्थं शङ्खान् दध्मुर् जितारयः \।**

**हर्षयन्तः स्व-सुहृदो दुर्हृदां चासुखावहाः \।\।**

**श्रीधर-स्वामी (भावार्थ-दीपिका) :** खाण्डव-प्रस्थम् इन्द्र-प्रस्थम्
\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते कृष्णार्जुनभीमाः \।
दुर्हृदां शत्रूणाम् \।\।३२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** शङ्खान् तद्रथस्थितान्,
किं वा, स्मृतिमात्रेणागतान् स्वकीयान् एव दध्मुः \। किमर्थम्? स्वसुहृदः
श्री-युधिष्ठिरादीन् हर्षयन्तो हर्षयितुम् इत्य् अर्थः \। किं च,
तद्द्वेष्टृणां शोकं विस्तारयितुम् इत्य् आह---दुर्हृदाम् इति दुर्योधनादीनाम्
\।\।३२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** शङ्खान् पूर्वं वर्त्मनि
स्थापिते स्वरथे स्थितान् दृर्हृदां दुर्योधनादीनाम् \।\।३२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.३३ \।\।**

**तच् छ्रुत्वा प्रीत-मनस इन्द्रप्रस्थ-निवासिनः \।**

**मेनिरे मागधं शान्तं राजा चाप्त-मनोरथः \।\।**

**श्रीधर-स्वामी (भावार्थ-दीपिका) :** शान्तं मृतम् \। आप्त-मनोरथो
बभूव \।\।३३-३५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तच्-छङ्ख-वादनम्
\।\।३३-३५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तच् छङ्ख-ध्वनिम्
\।\।३३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.३४ \।\।**

**अभिवन्द्याथ राजानं भीमार्जुन-जनार्दनाः \।**

**सर्वम् आश्रावयां चक्रुर् आत्मना यद् अनुष्ठितम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथानन्तरं
शङ्खध्वानसमकालम् एवेत्य् अर्थः \। इत्यत्यन्तवेगेन
गमनाद्राज्ञाभिगमनाद्यकरणकारणं सूचितम् \। भगवता
पश्चादभिवन्दनं विनयविशेषात्, किं वा, स्नेहविशेषेण तत्र
प्रागर्जुनप्रेरणात्\। यद् वा, जरासन्धवधाद्युपकारेण साधुशिरोमणेः
परम-लज्जया पश्चादवस्थितः \। अनेनैवाभिप्रायेणोक्तमजनं
दुष्टमर्दयति हिनस्तीति जनार्दन इति \। आत्मना स्वयं यदनुष्ठितं
तत् सर्वम् आ सम्यक् श्रावयाञ्चक्रुः अश्रावयन्त \।\।३४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथानन्तरं
शङ्खध्वानाव्यवहितकालम् एवेत्य् अर्थः \।
इत्यत्यन्तवेगेनागमनाद्राज्ञो\ऽभिगमनाद्यकरणकारणं च सूचितं
भगवता पश्चादभिवन्दनं विनयविशेषात् स्नेहविशेषेण तत्र
प्रागर्जुनप्रेरणं च जरासन्धघातनाद्युपकारेण साधुशिरोपणेर्लज्जया
पश्चादेवस्थितेश् च अनेनैवाभिप्रायेणोक्तं जनं दुर्जनमर्द्दयति
हिनस्तीति जनार्दन इति आत्मना स्वयम् इति समूहापेक्षयैव न तु
स्वस्वापेक्षया अनौचित्यात् प्रेम्णा परस्परमानन्दत्वाच् च अतः परस्परम्
एव चातुर्यादिकं वर्णितम् इति ज्ञेयम् \।\।३४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७३.३५ \।\।**

**निशम्य धर्म-राजस् तत् केशवेनानुकम्पितम् \।**

**आनन्दाश्रु-कलां मुञ्चन् प्रेम्णा नोवाच किञ्चन \।\।**

**श्रीधर-स्वामी (भावार्थ-दीपिका) :**

इति श्रीधर-स्वामिविरचितभावार्थ-दीपिकायां दशम-स्कन्धोत्तरार्धे
त्रिसप्ततितमो\ऽध्यायः \।\।७३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**

इति श्रीमद्-भागवत-भावार्थ-दीपिका-प्रकाशे दशम-स्कन्धोत्तरार्धे
त्रिसप्ततितमो\ऽध्यायः \।\।७३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

इति श्रीनाथ-चक्रवर्ति-पाद-विरचितायां चैतन्य-मञ्जूषायां
त्रिसप्ततितमो\ऽध्यायः \।\।७३\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत् केशवेन
साक्षटात्परमेश्वरेण, किं वा, गोकुलानन्दार्थं
केशिघ्नेनानुकम्पितमनुकम्पया कृतम् इति भीमार्जुनयोरनुष्ठानस्यापि
तदनुकम्पयैव सिद्धेः \। आनन्दाश्रूणां कला बिन्दून् धारा वा मुञ्चन्,
इति तद्-अविरामः सूचितः \। नोवाच वक्तुं नाशक्नोत् \। कुतः? प्रेम्णा
प्रेम-बाष्प-रुद्ध-कण्ठत्वाद् इत्य् अर्थः \। तच् च कुतः? धर्म-राजः,
श्री-भगवद्-धर्मे श्रेष्ठ इति भावः \।\।३५\।\।

इति श्रीमद्-भागवते महा-पुराणे दशम-स्कन्धे उत्तरार्धे

श्री-श्रील-सनातन-गोस्वामि-पाद-कृतायां श्री-बृहद्-वैष्णव-तोषण्यां

श्री-दशम-टिप्पण्यां त्रिसप्ततितमो\ऽध्यायः \।\।७३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** केशवेनेति पूर्ववद्
अस्त्र-धारण-स्थितेः गाम्भीर्येणानन्दाश्रूणां कला बिन्दून् एव मुञ्चन् अतस्
तद्रुद्धकण्ठत्वेन किं वानौचित्येन नोवाच वक्तुं नाशक्नोत् तत्तत्कुतः
प्रेम्णा तच् च कुतः धर्मराजः श्री-भगवद्धर्मे श्रेष्ठ इत्य् अर्थः
\।\।३५\।\।

इति श्रीमद्-भागवते महा-पुराणे दशम-स्कन्धे
श्रीमज्-जीव-गोस्वामि-कृतवैष्णव-तोषिण्यां त्रिसप्ततितमो\ऽध्यायः
\।\।७३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :**

इति श्रीमज्-जीव-गोस्वामि-कृत-क्रम-सन्दर्भे त्रिसप्ततितमो\ऽध्यायः
\।\।७३\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-बृहत्-क्रम-सन्दर्भे

त्रिसप्ततितमो\ऽध्यायः \।\।७३\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

इति सारार्थ-दर्शिन्यां हर्षिण्यां भक्ति-चेतसाम् \।

त्रिसप्ततितमो\ऽध्यायो दशमे\ऽजनि सङ्गतः \।\।७३\।\।

**\॥।**

(१०.७४)

## अथ चतुःसप्ततितमो\ऽध्यायः

### राजसूये भगवतो\ऽग्र-पूजनं ततो रुष्टस्य दुर्वदतः शिशुपालस्य भगवता वधश् च \। 

**\।\। १०.७४.१ \।\।**

**श्री-शुक उवाच---**

**एवं युधिष्ठिरो राजा जरासन्ध-वधं विभोः \।**

**कृष्णस्य चानुभावं तं श्रुत्वा प्रीतस् तम् अब्रवीत् \।\।**

**श्रीधर-स्वामी (भावार्थ-दीपिका) :**

चतुर्-युक् सप्ततितमे राजसूय-क्रिया द्विजैः \।

अग्र-पूजा-प्रसङ्गेन चैद्य-घाटदि वर्ण्यते \।\।

राजसूय-मुखे हत्वा जरासन्धं तद् अन्तरे \।

चैद्यं तद् अन्तं कुर्वन्तं बीजं कलिम् इवावपत् \।\।

कृष्णस्य चानुभावम् इति चकारात् तस्य स्वाज्ञानुविधायित्वं चालक्ष्येत्य्
अर्थः \।\।१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुखे आदौ \। तदन्तरे
राजसूयमध्ये \। तदन्ते यज्ञान्ते \। श्रोतृचित्तरञ्जकं क्षमाजनकं
वीरवीर्यवर्धनं श्री-कृष्णकर्तृकशिशुपालवधमाह---एवं
ब्राह्मणवेशादिना \। इत्य् अर्थ इति---अहो सर्वेश्वरा मदाज्ञां कुरुत इति
विमृश्येति भावः \।\।१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च क्षणात् स्वस्थः
सन् दिनान्तरे वा, तं कृष्णमब्रवीत्, राजेति, जरासन्धवधादिना
साम्राज्याभिप्रायेण\। एवम् अग्रे\ऽपि ज्ञेयम् \। कृष्णस्य तेन प्रकारेण
चित्ताकर्षकस्य जरासन्धवध एवानुभावः प्रभावस्तम्, तं
पूर्वोक्तप्रकारम्\। यद् वा, तमनिर्वचनीयमनुभावं
जरासन्धवधचातुर्यं राजवर्गमोक्षणप्रकारादि-माहात्म्यं च श्रुत्वा\।
विभो! हे प्रभो! इति तत्पूर्वजेषु तादृश-श्री-भगवत्कृपास्मृत्या
प्रेमोद्रेकात्\। यद् वा, तद्वंशजातस्त्वं परम-धन्य एवेति भावः \।
सविसर्गपाठे-निज-प्रभोः, यद् वा, जगदीशस्य\। ततश् च
श्री-स्वामि-पादैर्व्याख्यातम्\।

च-शब्दार्थेन सम्बन्धः \।\।१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च दिनान्तरे तं
श्री-कृष्णमब्रवीत् राजेति जरासन्धवधादिना साम्राज्याभिप्रायेण एव
मग्रे\ऽपि ज्ञेयं जरासन्धवधं श्री-कृष्णस्य
भीमाप्यायनादकस्माच्चतुर्भुजत्वाविर्भावनादिलक्षणानुभावात्मकं
जरासन्धवधं यद् वा, जरासन्धवधं श्री-कृष्णस्य तमनुभावं चेति
विभो हे प्रभो! इति तत्पूर्वजेषु तादृशभगवत्कृपास्मृत्या परमादरात्
सविसर्गपाठे निज-प्रभोः \।\।१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

चतुर्-युक्-सप्ततिमे द्विजैर् मख-विधौ हरेः \।

अग्र-पूजा चैद्य-वधो दुर्योधन-रुड् अप्य् अभूत् \।\।

जरासन्ध-वधं कृष्णस्य तम् अनुभावं च \।\।१\।\।

**\॥।**

**\।\। १०.७४.२ \।\।**

**श्री-युधिष्ठिर उवाच---**

**ये स्युस् त्रैलोक्य-गुरवः सर्वे लोका महेश्वराः \।**

**वहन्ति दुर्लभं लब्ध्वा शिरसैवानुशासनम् \।\।**

**श्रीधर-स्वामी (भावार्थ-दीपिका) :** तद् आह---ये स्युर् इति \। ये
त्रैलोक्यस्यापि गुरवः स्युः सनकादयः सर्वे च लोका लोक-पालाश् च ते
शिरसैव तवानुशासनं वहन्ति \। दुर्लभं लब्ध्वेति \। भाग्येनैतल्
लब्धम् इति बहुमानेनेत्य् अर्थः \।\।२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्स्वाज्ञानुवर्तित्वम् \।
इत्य् अर्थ इति---अहो अस्मद्-भाग्यं यदीश्वरेश्वरो\ऽस्मान् आज्ञापयतीति
भावः \।\।२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ये स्युर् इति सर्वान् एव
तान् परामृशति, अनुशासनं कदाचित् कथञ्चित् साक्षात् श्री-मुखेन \। किं
वा, स्व-भक्तादि-द्वारा कृतं शिरसैव वहन्ति, भक्त्या स्वीकुर्वन्ति,
सदा सम्पादयन्ति वा \।\।२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ये स्युर् इति \। सर्वान् एव
परामृशति अनुशासनं तवेति शेषः \। तच् च साक्षाच् छ्री-मुखेन
वेदादि-द्वारा वा शिरसैव वहन्ति भक्त्या स्वीकुर्वन्ति \।\।२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ये त्रैलोक्यस्यापि गुरवस्
ते\ऽपि तवानुशासनम् आज्ञां वहन्ति \।\।२\।\।

**\॥।**

**\।\। १०.७४.३ \।\।**

**स भवान् अरविन्दाक्षो दीनानाम् ईश-मानिनाम् \।**

**धत्तेऽनुशासनं भूमंस् तद् अत्यन्त-विडम्बनम् \।\।**

**श्रीधर-स्वामी (भावार्थ-दीपिका) :** स भवन् परमेश्वरोऽस्मकम्
अनुशासनं धत्ते तद् अत्यन्त-विडम्बनम् अननुरूपम् अनुकरणम् \।
स्व-तेजो-हानि-प्रसङ्गाद् इत्य् अर्थः \।\।३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दीनानाम् अज्ञानाम्
ईश-मानिनाम्, ईश्वरो\ऽहम् अहं भोगी \[गीता १६.१४\] इत्य्-आद्य्-अभिमानवताम्
\। तद्-अनुशासन-धारणम् \। अननुरूपम् अयुक्तम् \। इत्य् अर्थ इति---लोके
प्रभु-कर्तृक-प्रेष्याज्ञा-करणस्य हासास्पदत्वाद् इति भावः \।\।३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दीनानाम् अकिञ्चनानां
बहुधा दुःखितानां वा \। तथापीशाभिमानवताम् अप्य् अस्माकम्, धत्ते
पालयति परमादरेण स्वीकरोति वा, ह अरविन्दाक्षेति तच् च
कृपावलोक-श्रीमुख-प्रसादादिना धत्त इति \। यद् वा,
स्व-सौन्दर्य-मात्रेण दृष्टि-मात्रेणैव वा
सर्व-तापापहरणानन्द-रस-प्रदानादौ सिद्धे\ऽपि धत्ते इति भावः \।
भूमन् हे अपिच्छिन्न-प्रभाव! अतो\ऽत्यन्त-विडम्बनम्, वयम् आत्मनो
विडम्बनं वरं मन्यामह इत्य् अर्थः \।\।३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दीनानाम् अकिञ्चनानां बहुधा
दुःखितानां वा तथापीशत्वेनाभिमानवताम् अस्माकं धत्ते पालयति
परमादरेण स्वीकरोति वा \। हे अरविन्दाक्षेति तदानीं
कृपामय-तत्-सौन्दर्यानुभवमय-प्रेम्णा सम्बोधनं भूमन् हे
अपरिच्छिन्न-प्रभावेति स्व-स्तुति-पोषकत्वेन अतो\ऽत्यन्त-विडम्बनं
वयम् आत्मनो विडम्बनम् अनधिकारित्वाल् लोकोपहासास्पदत्वम् एव मन्यामह
इत्य् अर्थः \। यद् वा, सर्वथा कर्तुम् अयुक्तम् इत्य् अर्थः \।\।३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स भवान् दीनानाम्
अतिनिकृष्टानाम् अस्माकं न तूत्कर्षः \। हन्त हन्त परमेश्वरम् अपि
स्वाज्ञा-कारिणम् इमे कुर्वन्तीति लोकैर् उपहस्यामह एवेत्य् अर्थः \।\।३\।\।

**\॥।**

**\।\। १०.७४.४ \।\।**

**न ह्य् एकस्याद्वितीयस्य ब्रह्मणः परमात्मनः \।**

**कर्मभिर् वर्धते तेजो ह्रसते च यथा रवेः \।\।**

**श्रीधर-स्वामी (भावार्थ-दीपिका) :** अथवा तव
पूर्णस्याज्ञापनाज्ञाधारणाभ्यां न तेजसो हानिवृद्धीअतः कृपया सर्वं
सङ्गच्छत इत्याह---न ह्येकस्याद्वितीयस्येति \। समानासमानरहितस्य
ब्रह्मणस्तवोभयं माया परमात्मन इति सर्वजीवनियन्तुस्तव
नियम्यत्वं सुतरां नवास्तवम् अतः परानुग्रहाथैरेतैः कर्मभिस्तव
तेजो न वर्धते न च ह्रसति रवेरिवोदयास्तमयादिकर्मभिरित्य् अर्थः
\। तथा च श्रुतिः न कर्मणा वर्धते नो कनीयान् इति \।\।४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षान्तरम् आह----अथ
वेति \। यतो न तेजो-हनि-वृद्धी स्तः अतो हेतोः \। सर्वम्
उच्चावच-कर्म-करणम् \। उभयम् आज्ञा-स्वीकाराज्ञापन-स्वरूपम् \। माया
असद् एव लीलैव वा \। यतो माया अतो हेतोः \। इत्य् अर्थ इति---न हि
सर्वदैक-रस-तेजोवतो रवेस् तेजसो ह्रास-वृद्धी यथा तथा
भवतो\ऽपीति भावः \। अत्र प्रमाणम्---तथा चेति \। न कनीयान्
अत्यल्पो\ऽपि न भवतीत्य् अर्थः \।\।४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हि यतः, तेजः प्रभावो
न वर्धते न ह्रसति च \। तत्र हेतुः---ब्रह्मणः सर्वमयत्वेन
तत्त्वतो भेद-रहितस्य, यतः एकस्य इति
स्वजीतीय-भेद-रहित्येनाज्ञापयितुर् अभावः\। किं च, अद्वितीयस्य इति
विजातीय-भेद-राहित्येनाज्ञा-विषयाभाव इति विवेचनीयम् \। अन्यत् तैर्
व्याख्यातम् \।

यद् वा, ब्रह्मणो\ऽपि परमात्मनो\ऽपि तव कर्मभिस् तेजः सन्तोष-विशेषो
न वर्धते किम् ?---काक्वा \। अपि तु वर्धत एव, सर्वत्र
लोक-हित-महा-यशो-गानेन भक्तानां परमानन्दात् \। तद्-अभावे च सति
न ह्रसति किम्? अपि तु ह्रसति क्षयत्य् एवेत्य् अर्थः---भक्तानां
सुख-विशेषापरिपोषण-प्रसङ्गात् \। तत्र दृष्टान्तः---यथा ग्रीष्मादौ
विस्तारणेन रवेस् तेजो वर्धते, शीतादौ च सङ्कोचनेन ह्रसति, तद्वद्
इति \। अतः परम-दयालुत्वादिना तवास्मद्-अनुशासन-ध्यानम् अपि युक्तम्
एवेति भावः \।\।४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तव तु तेनापि न हानिर् इत्य्
आह---न ह्य् एकस्येति \। तच् च तैर् व्याख्यातं तत्र सर्वम् इति
आज्ञापनाज्ञा-धारण-तेजो-वृद्धि-हान्यादिकम् इत्य् अर्थः \। वृद्धि-हानी
तत्-प्राकट्य-प्राकट्यार्थे ज्ञेये कृपयैव तत्-सङ्गतौ हेतुः न ह्य्
एकस्येत्य्-आदि व्याख्यां समानेत्य्-आदि समान-रहितस्येतीश्वरान्तराभावाद्
आज्ञा-धारणं न सम्भवति असमान-रहितस्येति
स्वांश-स्व-शक्त्यात्मक-वस्तु-व्यतिरिक्त-राहित्याद् आज्ञापना न सम्भवति
न हि स्वांशे स्व-शक्तौ वाज्ञापनापेक्षा विद्यते इच्छा-मात्रेण सिद्धेः
तस्माद् उभयम् आज्ञापनाज्ञा-धारण-रूपं वस्तुतो न सम्भवति
तद्-असम्भवातिशयार्थं परमात्मन इत्य् अस्य व्याख्यानं
समानासमान-राहित्ये हेतुः ब्रह्मण इति सर्वात्मन इत्य् अर्थः \। अतस्
तन्माययैवेति प्राप्ते भक्तेषु कापट्यानौचित्यात् दुर्घट-घटना-कारीण्या
कृपामया स्वेच्छयैव सम्भवतीति युक्तम् एवोक्तम् अतः कृपयेतीति भावः
\। न वर्धते न च हसति किन्तु प्रकटीभवत्य् अप्रकटीभवति चेत्य्
एवार्थः \। तत्र योग्य-दृष्टान्त-व्याख्या रवेर् इति \।\।४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न च यज्ञ-भोक्तुस् तव स्वार्थम्
एवेदं कर्म यतो नहीति \। न च त्वदीयानाम् अस्माकं स्वाभिमानम् अयम्
एतत् \।\।४\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्मद्विधस्यापि
जीवस्याज्ञाकारित्वे तव तु न काप्यप्रतिष्ठेत्याह---नहीति \। एकस्य
ईश्वरान्तराभावात् सजातीयभेदरहितस्य अद्वितीयस्य मायाजीवयोस्
त्वच्छक्तित्वेन त्व् अद्-रूपत्वाद्विजातीयभेदरहितस्येति कैस्तवाप्रतिष्ठा
कर्तव्येति भावः \। किं च, ब्रह्मण इति \। सर्वव्यापकस्य तव
व्याप्यतालक्षणो निकर्षो नास्ति परमात्मन इति सर्वजीवनियन्तुस्तव
मादृशजीवनियम्यत्वलक्षणश् च स नास्तीति राज्ञा दैन्येनैव व्यञ्जितं
वस्तुतस् तु भक्तवश्यत्वं भगवतो न निकर्षः
प्रत्युतकृपाप्रकर्षव्यञ्जकत्वात् सर्वोत्कर्ष एव स च सर्वदा तस्य
वर्तत एव दर्शयंस्तद्विदां लोक आत्मनो भक्तवश्यताम्
इत्य्-आदिवचनेभ्यः यथा रवेर् इति रविर्हि भूलोके श्वपचगृहम् अपि
प्रकाशयति सुमेरूपरि परमेष्ठिगृहम् अपि प्रकाशयतीत्य् अर्थः
\।\।४\।\।

**\॥।**

**\।\। १०.७४.५ \।\।**

**न वै तेऽजित भक्तानां ममाहम् इति माधव \।**

**त्वं तवेति च नाना-धीः पशूनाम् इव वैकृती \।\।**

**श्रीधर-स्वामी (भावार्थ-दीपिका) :** नन्व् एवम् अप्य् अहं परमेश्वरो
ममेदं नीचं कर्मायोग्यम् इति मनसि कथं न भवेद् अत आह---न वै
त इति \। हे अजित, तव भक्तानाम् एव तावदियं नानाधीर् भेद-मतिर्
नास्ति \। यथा पशूनाम् अज्ञानां वैकृता शरीर-विषया \। तव तु नास्तीति
किं पुनर् वक्तव्यम् इत्य् अर्थः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवदाक्षेपं समाधत्ते
कैमुत्येन---नन्वित्य्-आदिना \। वै एवार्थे \। विकृतं शरीरं तद्विषया
वैकृता \। इत्य् अर्थ इति---अर्थावगतं कैमुत्यमत्रेति \।\।५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वै प्रसिद्धौ, निद्धरि
वा\। ममैते पुत्रादय उत्तमाः, अहं जात्यादिनोत्तम इति तथा त्वं
नीचस्तवैते नीचा इति पशूनाम् इव नानाधीः, वैकृती विकृतं देहो माया वा
तत्सम्बन्धिनी नास्ति, किन्तु एते वैष्णवा मम, अहमेतेषाम् , किं वा, मम
भगवान्, अहं भगवदीय इति, तथा त्वमभक्तः, तवैते\ऽप्रभक्ता
इति, किं वा, त्वमीश्वरः, तवाहम् इत्य् एवं पारमार्थिकी
भेदमतिरस्त्येवेत्य् अर्थः \। तत्र हेतुः---अजित! हे मायया
वशीकृतेति\। किं च, विशेषतो\ऽधुना मायानिरसनेन
निजाशेषैश्वर्यप्रकटनार्थं मधुकुले\ऽवतीर्णेति\। तथा चोक्तं
श्रीब्रह्मणा (भा।पु। १०.१४.१६) तत्रैव मायाधमनावतारे इति \। अतस्
त्वद्-भक्तानाम् अपि त्वत्सादृश्येन मायाराहित्य्-आद् इति भावः \। यद् वा,
माधवेति मधुवंशोद्भवत्वान्माधव एवोच्यसे, न च कौरवादि, किं वा,
लक्ष्म्या एव, न तु शच्यादीनां पतिरित्य् एवात्र प्रमाणम् इति भावः \।
अतः सेव्य-सेवकादिभेददृष्ट्या भक्तानां प्रेम-भक्तिसम्पत्त्या \।\। तेषु
तवानुग्रहविशेषेण तदधीनत्वं सङ्गच्छतैवेति तात्पर्यम् \।\।५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न वै इति च तैर् व्याख्यातं
परम-सौशील्यादेवेति भावः वैकृतीति विकृतस्य
शुद्धस्वरूप-गुणविपरीततया परिणतो यः कुत्सितो देहस् तत्र
भवतीति कुत्सितैवेत्य् अर्थः \। वैकृतेति पाठः क्वचित् तस्य तु
तदभावकैमुत्ये हेतुः सम्बोधनद्वयं हे अजित मायावैभवावशीकृत!
हे माधव! परम-स्वरूपशक्तिपते! इति अथवा न च यज्ञभोक्तुस्तव
स्वार्थम् एवेदं कर्म यतो न हीयते न च त्वदीयानामस्माकं
स्वाभिमानमयमेतत् यतो न वै इति तस्मात् तव कृपैव \।
कारणमस्माकं च भक्तिरेवेति भावः \।\।५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यतो न वै इति \। तस्मात् तव
कृपैव कारणमस्माकं च भक्तिरेवेति यद्य् अपि मेनिरे कृष्णभक्तस्य
सूपपन्नम् इत्य् उक्तं तथाप्यनैकान्त्याद् इति यदुच्यते तत् खलु
ब्राह्मणत्वादि व्यवहारमाश्रित्यैव ज्ञेयम् \।\।५-४४\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्वेवम् अप्य् अहं
परमेश्वरो ममेदं नीचं कर्म अयोग्यमति मनसि कथं न सम्भवेदत
आह---नेति \। हे अजित! तव भक्तानाम् एवं तावत् ममाहम् इति मम
महापाण्डित्यमतो\ऽहं सर्वश्रेष्ठः कस्याज्ञां वहामि त्वं तवेति तव
शास्त्रज्ञानाभावात्त्वं मूर्खः सर्वस्यैव दास्यं कुर्विति पशूनाम् इव
वैकृता वैकृतीति च पाठः विकारमयी प्राकृती नानाधीर्स्तीति तेन
सिद्धानां तेषां चिन्मयी सात्वस्त्येवेति भावः \। तव तु किं पुनर्
वक्तव्यमस्तीति भावः \।\।५\।\।

**\॥।**

**\।\। १०.७४.६ \।\।**

**श्री-शुक उवाच---**

**इत्य् उक्त्वा यज्ञिये काले वव्रे युक्तान् स ऋत्विजः \।**

**कृष्णानुमोदितः पार्थो ब्राह्मणान् ब्रह्म-वादिनः \।\।**

**श्रीधर-स्वामी (भावार्थ-दीपिका) :** यज्ञिये यज्ञोचिते वसन्तादि-काले
\। युक्तान् अभियुक्तान् \। स युधिष्ठिरः ऋत्विजो होतृ-प्रमुखान् \। वव्रे
वृतवान् \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
अभियुक्तान्कल्पोक्तन्यायवेदिनः \।\।६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्युक्त्वेति
श्री-भगवत्स्तुतेः पश्चाद् एव क्रियमाणस्यान्यकृत्यस्य सिद्धेः\। यज्ञिये
काले तदानीम् एवोपस्थिते कृष्णेन साक्षाद्भगवतावतरणार्थं
विज्ञापितेनानुमोदित इति, तत्प्रीत्यर्थम् एव क्रियमाणानां सर्वकर्मणां
सुसिद्ध्यर्थं तथा ब्राह्मणानामुत्साहविवर्द्धनार्थं च, यतः पार्थः
श्री-कृष्णैकभक्तायाः पृथायाः पुत्र इति तस्य परमाभिज्ञत्वं
सर्वकर्मकौशलादिकं च सूचितम् \। ब्रह्मवादिनः पाठतो\ऽर्थतश् च
सदा वेदाभ्यासपरान् \।\।६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्र श्रीशुक उवाचेति क्वचित्
यज्ञिये काले पूर्वम् एव विचार्य निर्णीते शुभसमयविशेषे इति
पूर्वोक्तमुक्त्वा निवेद्य ब्रह्मवादिनः पाठतो\ऽर्थतश् च सदा
वेदाभ्यासपरान् \।\।६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यज्ञिये यज्ञोचिते
वदन्तादौ \।\।६-११\।\।

**\॥।**

**\।\। १०.७४.७ \।\।**

**द्वैपायनो भरद्वाजः सुमन्तुर् गोतमोऽसितः \।**

**वसिष्ठश् च्यवनः कण्वो मैत्रेयः कवषस् त्रितः \।\।**

**श्रीधर-स्वामी (भावार्थ-दीपिका) :** तान् आह---द्वैपायन इति त्रिभिः
\।\।७-८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तानृत्विजो नामतो
निर्दिशति-द्वैपायन इति त्रयेण \।\।७-८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** द्वैपायनादीनां यज्ञे
मुख्यत्वादेत एव वृताः, न त्व् अन्ये \। तत्र सर्वमुख्यो ब्रह्मा
द्वैपायनः\। तथा च सभापर्वणि---स्वयं ब्रह्मत्वमकरोत्तत्र
सत्यवतीसुतः इत्य्-आदि \।\।७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** द्वैपेति त्रिकम् \।
द्वैपायनादीनां मुख्यत्वादेत एव वृताः न त्व् अन्ये इत्य् एवकारार्थः
चकारः प्रत्येकमुक्तसमुच्चये तत्र सर्वमुख्यो ब्रह्मा द्वैपायनः
तथा च सभापर्वणि स्वयं ब्रह्मत्वमकरोत् तत्र सत्यवतीसुतः
इत्य्-आदि \।\।७-९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.८ \।\।**

**विश्वामित्रो वामदेवः सुमतिर् जैमिनिः क्रतुः \।**

**पैलः पराशरो गर्गो वैशम्पायन एव च \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एव अपि,
वैशम्पायनो\ऽपि, च-कारस्य परेणान्वयः \।\।८-९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी**, **क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.९ \।\।**

**अथर्वा कश्यपो धौम्यो रामो भार्गव आसुरिः \।**

**वीतिहोत्रो मधुच्छन्दा वीरसेनोऽकृतव्रणः \।\।**

**श्रीधर-स्वामी (भावार्थ-दीपिका) :** अकृत-व्रणान्तान् एतान्
ऋत्विग्-उपद्रष्ट्रादि-भेदेन वव्रे \।\।९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपद्रष्ट्राद्या ऋत्विजां
संज्ञाः \। ताश् च\ऽयज्ञविद्यातो\ऽवेयाः \।\।९\।\।

------------------------------------------------------------------------------------------------------------------

*अन्येन* *न व्याख्यातम्।*

**\॥।**

**\।\। १०.७४.१० \।\।**

**उपहूतास् तथा चान्ये द्रोण-भीष्म-कृपादयः \।**

**धृतराष्ट्रः सह-सुतो विदुरश् च महा-मतिः \।\।**

**श्रीधर-स्वामी (भावार्थ-दीपिका) :** अन्ये चोपहूता यज्ञ-दिदृक्षवस्
तत्रेयुर् इत्य् अन्वयः \।\।१०-११\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपहूता मुनयस्
तथान्ये\ऽनुपहूता अपि द्रोणादयस्तूपहूता एव \। महामतिः
सदोचितोपदेष्टा \।\।१०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अन्ये च ऋषयो
द्रोणादयश्च, तथा तेनोक्तेन श्री-कृष्णानुमोदनप्रकारेणैव\।
हस्तिनापुरे श्रीनकुलं प्रेष्योपहूता आमन्त्रिताः,
आदि-शब्दाद्वाह्लीक-सोमदत्तादयः, सुता दुर्योधनादयस् तत्-सहितः\।
द्रोणादीनां यथापूर्वं यज्ञे\ऽधिकापेक्ष्यत्वे श्रैष्ठ्यम्\। महामतिर् इति
द्रव्यव्ययादौ विदुरस्य नैपुण्यविशेषेणाह्वाने हेतुविशेषः \। तथा च
तत्रैव (म।भा।सभा।प। ३५.७)---तत्र व्ययकरश्चासीद् विदुरः
सर्व-धर्मवित् इति \। सर्व-धर्मवित् कालदेशपात्रादिज्ञानेन
दानादिसर्व-धर्मतत्त्ववेत्ता श्री-भगवद्-भक्त्येकनिष्ठो वेति
\।\।१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपेति युग्मकम् \। अन्ये च
ऋषयः द्रोणादयश् च तथा तेनोक्तेन श्री-कृष्णानुमोदनप्रकारेणैव
हस्तिनापुरे श्रीनकुलं प्रेष्य उपहूताः आमन्त्रिताः
आदिशब्दाद्बाहीकसोमदत्तादयः महामतिर् इति
ऐहिकपारलौकिकसर्व-धर्मविद् इत्य् अर्थः \। तथा च तत्रैव तत्र
व्ययकरश् चासीद् विदुरः सर्व-धर्मवित् इति ब्राह्मणाह्वानं च यथा
तत्रैव श्री-युधिष्ठिराज्ञया श्रीसहदेव-वाक्यम्\।

आमन्त्रयध्वं राज्येषु ब्राह्मणान् क्षत्रियानपि \। विशश् च मान्यान् शूद्रांश्
च सर्वानानयतेति च \।\। इति \।\।१०-११\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.११ \।\।**

**ब्राह्मणाः क्षत्रिया वैश्याः शूद्रा यज्ञ-दिदृक्षवः \।**

**तत्रेयुः सर्व-राजानो राज्ञां प्रकृतयो नृप \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र यज्ञे \।\।११\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नानाराष्ट्रे स्थिता यज्ञं
दिदृक्षवः सन्तःस्वयम् एवेषु, किं वा, दूतद्वारोपहूता विशेषतश् च
यज्ञं दिदृक्षव ईयुः \। तथा च तत्रैव श्री-युधिष्ठिराज्ञया दूतान्
प्रति श्रीसहदेववाक्यम्---

> आमन्त्रयध्वं राज्येषु ब्राह्मणान् क्षत्रियानपि \।
>
> विशश् च मान्यान् शूद्रांश् च सर्वानानयतेति च \।\।

इति तत्र क्षत्रियास्तज्जातिमात्रेण सामान्याः, राजानश् च
राज्याधिकारिणस्तद्विशेषाः सर्वे, प्रकृतयश् च सर्वाः, हे नृपेति
प्रहर्षात् परम-विस्मयाद्वा \।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.१२ \।\।**

**ततस् ते देव-यजनं ब्राह्मणाः स्वर्ण-लाङ्गलैः \।**

**कृष्ट्वा तत्र यथाम्नायं दीक्षयाञ्चक्रिरे नृपम् \।\।**

**श्रीधर-स्वामी (भावार्थ-दीपिका) :** देव-यजनं यज्ञ-भूमिम् \।
कृष्ट्वा कर्षणादिभिः संशोध्य \। दीक्षयां चक्रिरे दीक्षासंस्कार-युक्तम्
अकुर्वन् \।\।१२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो वरणानन्तरम् \। ते
ऋत्विजः \। तत्र यज्ञे \। स्वर्णलाङ्गलैः हेमहलैः \।\।१२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यथाम्नायं
वेदोक्त-विध्य्-अनुसारेण\। अस्योभयतो\ऽप्य् अन्वयः \।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यथाम्नायं
वैदिक-विध्य्-अनुसारेण अस्योभयतो\ऽप्य् अन्वयः \।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देव-यजनं यज्ञ-भूमि
कृष्ट्वा कर्षणादिभिः संशोध्य दीक्षयाञ्चक्रिरे दीक्षा-संस्कार-युक्तम्
अकुर्वन् \।\।१२\।\।

**\॥।**

**\।\। १०.७४.१३ \।\।**

**हैमाः किलोपकरणा वरुणस्य यथा पुरा \।**

**इन्द्रादयो लोक-पाला विरिञ्चि-भव-संयुताः \।\।**

**श्रीधर-स्वामी (भावार्थ-दीपिका) :** उपकरणा उपस्कराः वरुणस्य
राजसूये यथा आसन्न् इति शेषः \। किं च, इन्द्रादयो देव-गणाः
\।\।१३-१४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र यज्ञे केवलं राजान
एव नागताः किन्तु देवा अपीत्याह---किञ्चति \।\।१३-१५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपकरणानि
यज्ञपात्रादीनि, किल निश्चये, अत्रासम्भावनया मा संशयं कुर्वित्य्
अर्थः \। विरिञ्चि-भवाभ्यां संयुता इति तयोस् तेषु प्राधान्यम्
\।\।१३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हैमा इत्यर्धकम्\। उपकरणा
उपकरणानि यज्ञयात्रादीनि किल निश्चये अत्रासम्भावनां मा कुर्वित्य्
अर्थः \। इन्द्रेति त्रिकम् \। विरिञ्चिभवाभ्यां संयुता इति तयोस् तेषु
यथा प्राधान्यम् \।\।१३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वरुणस्य राजसूये
यथासन्न् इति शेषः \।\।१३-१५\।\।

**\॥।**

**\।\। १०.७४.१४ \।\।**

**स-गणाः सिद्ध-गन्धर्वा विद्याधर-महोरगाः \।**

**मुनयो यक्ष-रक्षांसि खग-किन्नर-चारणाः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथा सगणा इति च
गणानाम् अपि प्राधान्यमुक्तम्, गणाः श्रीगरुडादयो वैकुण्ठपार्षदाः,
मुनय आत्मारामाः श्रीसनकादयः, खगाः श्रीसौपर्णादयः,
च-काराद्ब्राह्मणादयश्च, सम्यक् स्व-स्व-गुणप्रदर्शनादिनेषु, स्म हर्षे,
वै निश्चये\। मनने हेतुः---पाण्डुसुतस्य महाराजपुत्रस्येति
सर्वसादुण्यमुक्तम्\। तत्रापि कृष्णस्य साक्षाद् भगवतो भक्तस्येति, अत
एवाविस्मिता निःसंशया आश्चर्यबुद्धिरहिता वा सन्त इत्य् अर्थः
\।\।१४-१५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथा सगणा इत्य् अत्र
सगणानाम् अपि सूचितं गणाः श्रीगरुडादयो वैकुण्ठपार्षदाः मुनयः
आत्मारामाः श्रीसनकादयः खगाः श्रीगरुडपुत्रादयः चकारात्
ब्राह्मणादयश् च सम्यक् स्व-स्व-गुणप्रदर्शनादिना ईयुः स्म हर्षे वै
निश्चये मनने हेतुः पाण्डुसुतस्य सुतरूपेण स्वेन तद्यशोविस्तारकस्येत्य्
अर्थः \। तत्रापि कृष्णस्य स्वयं भगवतो भक्तस्येति अत एवाविस्मिता
आश्चर्यबुद्धिरहिताः देवादधिकं वर्चो दीधितिर्येषां ते व्यासादयः
मध्यपदलोपी समासः अमराः देवर्षयः दृष्टान्तो\ऽयं प्राचीना सा
परिपाटी यथा\ऽन्यत्र श्रुतास्ति तथैवात्र ज्ञेयेति सङ्क्षेपार्थो
दर्शितः \।\।१४-१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.१५ \।\।**

**राजानश् च समाहूता राज-पत्न्यश् च सर्वशः \।**

**राजसूयं समीयुः स्म राज्ञः पाण्डु-सुतस्य वै \।\।**

**श्रीधर-स्वामी (भावार्थ-दीपिका) :** ये च राजादयः समाहूतास् तत्र
समीयुः स्म ते सर्वे कृष्ण-भक्तस्य पाण्डु-सुतस्य राज्ञो युधिष्ठिरस्य
राजसूयम् अविस्मिताः सन्तः सूपपन्नं मेनिरे इत्य् अन्वयः \।\।१५\।\।

------------------------------------------------------------------------------------------------------------------

*अन्यैर् न व्याख्यातम्।*

**\॥।**

**\।\। १०.७४.१६ \।\।**

**मेनिरे कृष्ण-भक्तस्य सूपपन्नम् अविस्मिताः \।**

**अयाजयन् महा-राजं याजका देव-वर्चसः \।\।**

**श्रीधर-स्वामी (भावार्थ-दीपिका) :** याजका ऋत्विजः \।\।१६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्राचेतसं वारुणम्
\।\।१६-१७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महाराजं
प्राप्तसाम्राज्यम्, देववत् वर्चो दीप्तिर्येषां ते, तपोबलात्, किं वा,
विचित्ररत्नालङ्कारैर्भूषितत्वात् \। सततविविधार्चया स्फीतत्वाच् च
\।\।१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अविस्मिता इति \।
कृष्ण-भक्तस्यास्य किम् असम्भवम् इति भावः \।\।१६\।\।

**\॥।**

**\।\।१०.७४.१७\।\।**

**सुत्येऽहन्यवनीपालो याजकान् सदस्पतीन् \।**

**अपूजयन् महा-भागान् यथा-वत् सु-समाहितः \।\।**

**श्रीधर-स्वामी (भावार्थ-दीपिका) :** सुत्ये\ऽहनि सोमाभिषवदिने
\।\।१७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सदसस्पतीन्
सभ्यश्रेष्ठान्, यतो महाभागान् परम-पुण्यवतः, किं वा, महान् भागो
यज्ञे दक्षिणादिना देयांशो येषां तान्, अतो यथावदपूजयत्\। त्र
सर्वसामर्थ्यम् आह---अवनीपालो दिग्विजयादिना पृथ्वीपतिर् इति \।
श्रद्धादिकं चाह---सुसमाहित इति \।\।१७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सदसस्पतीन् सभाश्रेष्ठान्
यतो महाभागान् परम-पुण्यवतः यथावत्तद्योग्यम् एवापूजयत् यतः
अवनीपालः दिग्विजयादिना पृथ्वीपतिः सुसमाहितः श्रद्धादिमांश्चेति
\।\।१७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुत्ये\ऽहनि
सोमाभिषवदिने \।\।१७\।\।

**\॥।**

**\।\। १०.७४.१८ \।\।**

**सदस्याग्र्यार्हणार्हं वै विमृशन्तः सभा-सदः \।**

**नाध्यगच्छन्न् अनैकान्त्यात् सहदेवस् तदाब्रवीत् \।\।**

**श्रीधर-स्वामी (भावार्थ-दीपिका) :** अग्र्यार्हणम् अग्र-पूजा तस्यार्हं
योग्यम् \। अनैकान्त्याद् योग्यानां बहुत्वेनैकस्यानिश्चयात् \।\।१८-१९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा\ऽनिश्चयवेलायाम्
\।\।१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ते महाप्राज्ञा अपि, वै
निश्चये, मृशन्तो विचारयन्तः, पाठान्तरे विशेषेण बुद्ध्यभिनिवेशादिना
मृशन्तो\ऽपि नाध्यगच्छन्, न निश्चेतुं शेकुः \। कुतः? अनेकान्त्यात् \।
सहदेव इति श्लेषेण देवेन श्री-कृष्णेन सह सदा हृदि वर्तते इति तस्य
परम-भक्तिः सूचिता

\।\।१८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ते महाप्राज्ञा अपि वै निश्चये
विशेषेणामृशन्तो विचारयन्तो\ऽपि नाध्यगच्छन् न निश्चेतुं शेकुः कुतः
अनैकान्त्यात् तत्राज्ञाः स्वबुद्धेर्नानासन्देहास्पदत्वात् विज्ञाश् च
तस्याश्चैद्यादिसंवलितसभाया नानामतत्वेन विवादापत्तेः
स्वीकृतचरणक्षालनाधिकारस्य श्री-भगवत इच्छान्यथापत्तेश्चेति
ज्ञेयं सहदेवस्तदाब्रवीद् इति तु सहदेवस्तु पूजायाम् इति
वक्ष्यमाणानुसारेण तत्र प्राप्ताधिकारत्वादैकान्त्याच्चेति भावः
\।\।१८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सदस्येषु मध्ये
अग्र्यार्हणम् अग्रपूजा तस्यार्हं योग्यम् अनैकान्त्यात् योग्यानां
बहुत्वेनानिश्चयात् सभासदो\ऽल्पज्ञा एव न तु बहुज्ञास्ते तु
ब्रह्मरुद्रद्वैपायनादयो वयमधुना न पृष्टाः कथं ब्रूमहे
किञ्चौत्पत्तिकसर्वपरीक्षाप्रावीण्यविख्यातः सहदेवो\ऽत्र
पूजायामधिकृत एव वर्तते सचेन्न ब्रवीत वक्तुं दैवान्न जानीयाद्वा
तदा वयमपृष्टा अपि वक्ष्यामह एवेति मनसि निश्चित्य तूष्णीम् एव तत्र
वर्तन्ते स्मेति ज्ञेयम् \।\।१८\।\।

**\॥।**

**\।\। १०.७४.१९ \।\।**

**अर्हति ह्य् अच्युतः श्रैष्ठ्यं भगवान् सात्वतां पतिः \।**

**एष वै देवताः सर्वा देश-काल-धनादयः \।\।**

**श्रीधर-स्वामी (भावार्थ-दीपिका) :** साङ्ख्यं ज्ञानं योग उपासना
\।\।२०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अच्युतः स्वरूपतो गुणतो
वा न क्षीणः श्री-कृष्णः \। श्रैष्ठ्यं गुणज्येष्ठयोग्याग्रपूजनम् \।
गुणाः श्रुताः सुविरुद्धाश् च देवे सन्ति इत्य्-आदिश्रुतिवाक्यं हिना सूचयति
\। सात्वन्तस्तन्त्रप्रणेतारस्तेषां स्वामी \। गतिश् च \। इदं
चाग्रपूजायोग्यत्वे लिङ्गम् \। इन्द्रो वै सर्वेषां श्रेष्ठः, अग्निर्वै
देवानां मुखम् इत्य्-आदिश्रुतेः \। कथमयमर्हणार्ह इति चेदाह---एष
कृष्णः\। यो देवानां पुरोहितः पूर्वो यो देवेभ्यो जातः इत्य्-आदिश्रुतेः \।
अचेतनम् अप्य् एतदधीनसत्ताकम् एवेत्याह---देशेत्यादि \।\।१९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हि एव, अच्युतः
सर्व-गुणपरिपूर्णः श्री-कृष्ण एवार्हति\। तत्र हेतुत्वेनाच्युतत्वम् एव
दर्शयन्नाह---भगवान् साक्षात् परमेश्वरः, अतः सात्वतां भक्तानां
पतिः पालकः\। यद् वा, तत्रापि निजाशेषैश्वर्यप्रकटनार्थं
यदुकुले\ऽवतीर्य तत्र श्रैष्ठ्यं प्राप्त इति \। वै एव, अत एष एव,
आदि-शब्दादृत्विगादयः \।\।१९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हि एव अच्युतः सदा
सर्व-गुणपरिपूर्णः श्री-कृष्ण एव अर्हति तद् एव
दर्शयन्नाह---भगवान् स्वाभाविकसमग्रैश्वर्यादिमान् किं च, सात्वता
भगवता एव तावत्सर्वतः पूज्या भवन्ति तेषाम् अपि पतिः \। किं वा,
तत्रापि सात्वतां यादवानां पतिर् इति स्वयं भगवानित्य् अर्थः \। किं
च, एष इति वै प्रसिद्धौ ये देवतादयो यज्ञे तेप्येष एव
एतच्छक्त्यैव तेषां देवादित्वम् इत्य् अर्थः \।
आदिशब्दाच्छ्रीभीष्मेणाग्रपूजायां निर्दिष्टा आचार्यादयो\ऽपि तथा च
सभापर्वणि---

> आचार्यमृत्विजञ्चैव संयुक्तं च युधिष्ठिर \।
>
> स्नातकं च प्रियं प्राहुः षडर्ध्यार्हान् नृपं तथा \।\। इति \।\।

तदिदमनेन स्थानान्तरविधानम् एवानूद्यात्र तु साक्षाद्भूते स्वयं
भगवति न तु तत्प्रथमतो युज्यत इत्य् अभिप्रेतम् \।\।१९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्रैष्ठ्यमात्यन्तिकम्
आपेक्षिकम् अपि श्रैष्ठ्यं वस्तुतो\ऽस्यैवेति कैमुत्येनाह---एष वै इति
\।\।१९\।\।

**\॥।**

**\।\। १०.७४.२० \।\।**

**यद्-आत्मकम् इदं विश्वं क्रतवश् च यद्-आत्मकाः \।**

**अग्निर् आहुतयो मन्त्रा साङ्ख्यं योगश् च यत्-परः \।\।**

**श्रीधर-स्वामी (भावार्थ-दीपिका) :** साङ्ख्यं ज्ञानम् \। योग उपासना
\।\।२०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं बहुना
सर्वमेतदात्मकम् एवेत्य् आह---यदात्मकम् इति \। तात्पर्यात्पुनर् उक्तं
करोति---क्रतव इति \। यः कृष्णः परस्तात्पर्यविषयो यस्य स तथा
\।\।२०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रैव हेतुम् आह---यद्
इति \। यः श्री-कृष्ण एव आत्मा तत्त्वतो\ऽशतया तस्मादभिन्नत्वेन
स्वरूपं यस्य तत्, कत्वङ्गान्यग्न्यादयश् च यदात्मकाः, मोक्षादिसाधनं
च सर्वं तद्-अर्थम् एवेत्य् आह---साङ्ख्यम् इति \। अन्यत् तैर् व्याख्यातम्
\। यद् वा, योगः समाधिः सायुज्यलक्षणमोक्षो वा \।\।२०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रैव हेतुम् आह---यद् इति
\। यः श्री-कृष्ण एव आत्मा रश्मीनां तेजो मण्डलम् इव मूलं स्वरूपं
यस्य तम् विश्वमशेषं ततः सुतरां रतवश्चेत्यादि
क्रत्वङ्गान्यग्न्यादयश् च यदात्मकाः अतो मोक्षादिसाधनं च सर्वं
तद्-अर्थम् एवेत्य् आह---साङ्ख्यम् इति \। यत्परो यदाश्रयः \।\।२०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उक्तमर्थं विवृणोति \।
यदात्मकम् इति साङ्ख्यं ज्ञानं योगो\ऽष्टाङ्गः यत्परः यद्विषयकः
\।\।२०\।\।

**\॥।**

**\।\। १०.७४.२१ \।\।**

**एक एवाद्वितीयोऽसाव् ऐतद्-आत्म्यम् इदं जगत् \।**

**आत्मनात्माश्रयः सभ्याः सृजत्य् अवति हन्त्य् अजः \।\।**

**श्रीधर-स्वामी (भावार्थ-दीपिका) :** ननु साङ्ख्यं केवलपरं योगः
सविशेषणपरः कथमुभयोरेकपरत्वम्? तत्राह---एक
एवाद्वितीयो\ऽसावतः साङ्ख्यस्यैतत्परत्वं युक्तं विशेषणभूतस्य
सर्वप्रपञ्चस्य तन्मयत्वात्सविशेषणविषयस्य योगस्यापि
युक्तमद्वितीयपरत्वम् इत्य् आह---ऐ तदात्म्यम् इति एष श्री-कृष्ण आत्मा
यस्य तदेतदात्म तस्य भावः ऐतदात्म्यम् भवितर्येव भावनिर्देशः \।
ऐतदात्म्यम् इदं सर्वम् इति श्रुतेः \। अत्र हेतुः आत्मनेति, हे सभ्याः!
आत्माश्रयो\ऽन्यनिरपेक्षः स्वयमजः इदं जगत्सृजत्यवति हन्ति चेति
\।\।२१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
साङ्ख्ययोगयोरेकपरत्वमाक्षिपन्समाधत्ते-नन्विति \।
केवलपरम-द्वितीयपरम् \। तत्राक्षेपे \। असौ कृष्ण एवैको\ऽद्वितीयो
यतो\ऽतो हेतोः \। एतत्परत्वं कृष्णतात्पर्यकत्वं तन्मयत्वात् \। सर्वं
खल्विदं ब्रह्म इति श्रुतेः कृष्णस्वरूपत्वात् \। हे सभ्याः
सर्वार्थनिपुणाः \। भवितरि भवनशीले कृष्णे\। अत्र सर्वात्मकत्वे \।
अज इत्युपलक्षणममृतत्वस्य \।\।२१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवकारेण
चतुर्व्यूहादिमूर्तिभिः सजातीयभेदस्य, तथा जीवानां
बहुवैचित्रीभिर्विजातीयभेदस्य चाभावं निर्धारयति \। असौ
श्री-कृष्णः, आत्मनेत्यनन्यप्रयोजकत्वम्, आत्माश्रय इति साधनादीनाम् अपि
तन्मयत्वम्, तथा जगदिव न जायते, किन्तु स्वयम् एव
प्रादुर्भवतीत्यज इति परमेश्वरत्वञ्चोक्तम् \। हे सभ्याः! इति
साधुत्वेन तत् सर्वं युष्माभिर्बुध्यत एवेति भावः \। पक्षान्तरे च
सर्वथान्याभावेन ज्ञानमोक्षयोर् अपि तत्परतैव स्याद् इति भावः
\।\।२१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एकशब्देन सजातीयसहायम्
अद्वितीयशब्देन विजातीयसहायम् एवशब्देन तत्रतत्रासम्भावनां च
निराकरोति अतः ऐतदात्म्यम् इति सिद्धं तद् एव दर्शयति---आत्मनेति \।
स्वरूपसिद्धतादृशशक्तिकेन स्वरूपेणैवैत्य् अर्थः \। अत
एवान्यनिरपेक्षः अत एव स्वयमज इति अन्यत् तैः यद् वा, विश्वस्य
तदात्मकत्वम् एव विवृणोति एक इति \।\।२१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उक्तमर्थं प्रतिपादयति
एक एव सजातीयभेदरहितः परमेश्वरान्तराभावाद् इति भावः \।
अद्वितीयो विजातीयभेदरहितश् च तत्र हेतुः ऐतदात्म्यम् इति स्वार्थे
ष्यञ् एतदात्मकम् इत्य् अर्थः एतच्छक्तिकार्यत्वाद् एव ऐतदात्मकम् इत्य्
आह---आत्मना प्रकृत्या आत्माश्रयः अनन्याश्रयः हे सभ्याः! इति अत्र
विप्रतिपत्तिश्चेद्विप्रतिपद्यतां मयैव सर्वं समाधेयम् इति भावः
\।\।२१\।\।

**\॥।**

**\।\। १०.७४.२२ \।\।**

**विविधानीह कर्माणि जनयन् यद्-अवेक्षया \।**

**ईहते यद् अयं सर्वः श्रेयो धर्मादि-लक्षणम् \।\।**

**श्रीधर-स्वामी (भावार्थ-दीपिका) :** किं च, विविधणीति \।
यस्यावेक्षयाऽनुग्रहेण विविधानि कर्माणि तपो-योगादीनि जनयन् कुर्वन्
यद्य् अस्माद् अयं सर्वोऽपि जनो धर्मादि-लक्षणं श्रेय ईहते साधयति \।
कर्माणि तत् फलानि च यद् अधीनानीत्य् अर्थाह् \।\।२२-२३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कर्मफलदातृत्वादप्ययम्
एव योग्य इत्याह---किं चेति \। अवेक्षानुग्रहेक्षणः इति निरुक्तिः \। यस्य
कृष्णस्य \। यस्मात्कृष्णात् \। तत्फलानि कर्मफलानि \। यदधीनानि
कृष्णायत्तानि \। इत्य् अर्थ
इति---सर्वकर्मफलप्रदस्यैवाग्रार्हणमुचितम् इति भावः \।\।२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-कृष्णस्य कृपयैव
सर्वेषां सर्वाणि कर्माणि तत्फलानि च सिद्ध्यन्तीति तद्-अर्थम् अप्य् अयम्
एवाग्रे\ऽर्हयितुं युज्यत इत्याह--- विविधानीति \। इह कर्मक्षेत्रे,
आदि-शब्देन धर्मफलं स्वर्गादि\। अन्यत् तैर् व्याख्यातम् \। यद् वा,
मोक्षादपि सुदुर्लभं परमोत्कृष्टं च तद्-भक्त्यादिकं यत्कृपया
लभ्यत इत्याह---विविधानीति \। अयमिदानीन्तनो जनो धर्मो
भगवद्-भक्तिलक्षणः, आदि-शब्दात् प्रेमा श्री-वैकुण्ठादिपदं च \।
एवं सर्वकर्मणां भक्तिसाधनत्वमभिप्रेतम्\। अन्यत् समानम्
\।\।२२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-कृष्णस्य कृपयैव
सर्वेषां सर्वाणि कर्माणि तत्फलानि च सिद्ध्यन्तीति तद्-अर्थम् अप्य्
अग्रे\ऽर्हितुं युज्यत इत्याह---विविधानीति \। इह कर्मक्षेत्रे आदिशब्देन
अर्थादित्रयं तद्-भक्तिश् च अन्यत् तैः यद् वा, यदवेक्षया यद्-अर्थम्
इत्य् अर्थः तमेतमात्मानं वेदानुवचनेन ब्राह्मणा विविदिषन्ति यज्ञेन
दानेन तपसानाशकेन इत्य्-आदिश्रुतेः \।\।२२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्री-कृष्णस्य कृपयैव
सर्व-लोकस्य सर्वकर्माणि तत्फलानि च सिद्ध्यन्तीति---तद्-अर्थम् अप्य्
अयमग्रे\ऽर्हितुं युज्यत एवेत्य् आह विविधानीति इह भूर्लोके यदवेक्षया
यत् कृपालोकेनैव तपोयोगादीनि जनयन् कुर्वन् यत् यस्मादयं सर्वो\ऽपि
जनो धर्मादि लक्षणं श्रेय ईहते साधयति कर्माणि तत्फलानि च
यदधीनानीत्य् अर्थः \।\।२२-२३\।\।

**\॥।**

**\।\। १०.७४.२३ \।\।**

**तस्मात् कृष्णाय महते दीयतां परमार्हणम् \।**

**एवं चेत् सर्व-भूतानाम् आत्मनश् चार्हणं भवेत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो\ऽसौ कर्मफलदाता
तस्माद्धेतोः अस्य तृप्तौ सर्वं तृप्तं स्यादित्यशयेनाह---एवं चेत्
श्री-कृष्णार्चने कृते सति \।\।२३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तस्माद् दीयताम्, यत
उक्तन्यायेन सर्वथा महते सर्वश्रेष्ठाय, यतः कृष्णाय
साक्षाद्भगवते \। इत्थम् एवान्येषाम् अपि सर्वेषां पूजा सम्पद्यतेत्य्
आह----एवम् इति \। च अपि, सर्वेषां भूतानां प्राणिनाम्, आत्मनः स्वस्यापि,
अतो\ऽत्र कस्यापि विप्रतिपत्तिर् अपि न स्याद् एवेति भावः \।\।२३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपसंहरति-तस्माद् इति \।
महते सर्वात्मकाय सर्वश्रेष्ठाय वेत्य् अर्थः \। अतश् च एवम् इति
अतो\ऽत्र कस्यापि विप्रतिपत्तिर्न स्याद् इति भावः \।\।२३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.२४ \।\।**

**सर्व-भूतात्म-भूताय कृष्णायानन्य-दर्शिने \।**

**देयं शान्ताय पूर्णाय दत्तस्यानन्त्यम् इच्छता \।\।**

**श्रीधर-स्वामी (भावार्थ-दीपिका) :** श्री-कृष्णानुभाव-वित् सहदेव
इत्य् उक्त्वा तूष्णीम् अभूत् \।\।२४-२५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् आशङ्क्य
समाधत्ते-आत्मनेत्यादि \। अपूर्णेषु दत्तम् एव नश्यतीति
चेदाह---पूर्णायेत्यादि \।\।२४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सर्वेति \। तत्त्वतो
जीवानां तदंशतया भेदाभावाभिप्रायेण, एवम् अनन्यदर्शिने, अतः
शान्ताय सदा प्रसन्नचित्ताय, यतः सर्वैश्वर्यपूर्णाय, यतः कृष्णाय
साक्षात् परमेश्वराय\। यद् वा, तत्रापि निजाशेषैश्वर्यप्रकटनार्थं
कृष्णत्वेनावतीर्णाय, अतः सत्पात्रत्वेन दानस्यापि महाफलत्वं स्याद् इत्य्
आह---दत्तस्येति \। किं च,
बहिर्दृष्ट्यासत्पात्रपरत्वादपीत्याह---दत्तस्येति \। अन्यत् तैर्
व्याख्यातम् \। यद् वा, एवं तत्त्वदृष्ट्यायम् एवाग्रपूजार्हः \। किं च,
बहिर्दृष्ट्या सत्पात्रत्वादपीत्याह---सर्वेति \। सर्व-भूतानामात्मभूताय
परमात्मने प्रियतमायेत्य् अर्थः \। अतः कृष्णाय सद्गुणैः
सर्वचित्ताकर्षकाय\। किं च, अनन्यदर्शिने समायेत्य् अर्थः \। यद् वा,
अनन्या अकिञ्चना एकान्तिनो वा, तान् एव कृपया द्रष्टुं शीलमस्येति तथा
तस्मै, भक्तवत्सलत्वेन बहुकुटुम्बिन इत्य् अर्थः \। किं च, शान्ताय
लोभादिदोषरहिताय, विशेषणानाम् एषां यथोत्तरं सत्पात्रलक्षणत्वे
श्रैष्ठ्यम्, अन्यत् समानम् \। एवम्---

> आचार्यमृत्विजञ्चैव संयुक्तं च युधिष्ठिर \।
>
> स्नातकं च प्रियं प्राहुः षडर्घ्यार्हान् नृपं तथा \।\।

इत्य्-आदिना सभापर्वणि श्री-भीष्मेणोक्तमग्रपूजार्हाणां षण्णां
मुख्यतमस्यैकस्य वाग्रे पूजनम् अपि समर्थितम् \।\।२४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपसंहृत्यापि तर्हि किं
स्यादित्यपेक्षायामुत्कण्ठया पुनर् उक्तानुवादेनाह---सर्वेति \। अत्र
सर्व-भूतात्मभूतत्वं स्वरूपतः अन्यदर्शित्वं ज्ञानतः शान्तत्वं ततो
विक्षेपाभावात् पूर्णत्वन्तु ततस् तत एवेति अथ च तत्र तत्रोक्ता
दानपात्रगुणा एव दर्शिताः तथा सर्व-भूतानामात्मभूतायापि
अनन्यदर्शिने भक्तासक्ताय शान्ताय निरीहाय सर्वपूर्णायेति श्लेषेण
परमाश्चर्यगुणो\ऽपि दर्शितः अतो अत्तस्यानन्त्यमिच्छता अस्मा एव देयम्
इति \।\।२४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न केवलमिदमिदानीम् एव
रजन्यस्मिन्न् एव वधीयते किन्तु विधिरयं सार्वकालिकः
सार्वलौकिकश्चेत्याह---सर्वेति अनन्यदर्शिने स्वाभिन्नदर्शिने
\।\।२४-२५\।\।

**\॥।**

**\।\। १०.७४.२५ \।\।**

**इत्य् उक्त्वा सहदेवोऽभूत् तूष्णीं कृष्णानुभाव-वित् \।**

**तच् छ्रुत्वा तुष्टुवुः सर्वे साधु साध्व् इति सत्तमाः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देवैः सह वर्तत इति
सहदेवो देवव्रतो\ऽपि ग्राह्यो, भारते तद्वचनादग्रपूजादानाद्युक्तेः \।
यद् वा, -देवेन देवशब्देन सह वर्तत इति सहदेवो देवव्रतो भीष्म
इत्य् अर्थः \। तत्सहदेववचः \। सत्तमा मुन्यादयः \।\।२५-२६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तूष्णीमभूत् \। कुतः?
कृष्णस्य प्रेम्णा जगच्चित्ताकर्षकस्य भगवतो\ऽनु निरन्तरं यो भावः
प्रेमा तं विन्दतीति तथा सः\। तस्य माहात्म्य-वर्णनेन प्रेमविवशत्वाद्
इत्य् अर्थः\। यद् वा, कृष्णस्य सर्वसद्गुणनिधेरनुभावो
लज्जादि-स्वभावस्तं वेत्तीति तथा सः, सभामध्ये
वर्ण्यमाननिज-गुणश्रवणेन श्री-कृष्णस्य लज्जोत्पत्तेरित्य् अर्थः \।
साधु साध्विति तुष्टुवुः, श्रीसहदेवं प्रशशंसुः, यतः सत्तमा
जातिबुद्ध्यादिना परम-श्रेष्ठतरा इत्यसत्तमो व्यवच्छिन्नः, स चाग्रे
व्यक्तो भावी \।\।२५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्युक्त्वेत्यत्र हेतुः
कृष्णानुभावविद् इति तच्छ्रुतेति तादृशनैकान्त्याद् एव तत्र
किञ्चिदवलम्बनापेक्षयैवं ते पूर्वन्तूष्णीमासन्न् इति भावः \। सत्तमा
अत्र द्विजाः श्रुत्वा द्विजेरितम् इति वक्ष्यमाणात् \।\।२५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.२६ \।\।**

**श्रुत्वा द्विजेरितं राजा ज्ञात्वा हार्दं सभा-सदाम् \।**

**समर्हयद् धृषीकेशं प्रीतः प्रणय-विह्वलः \।\।**

**श्रीधर-स्वामी (भावार्थ-दीपिका) :** द्विजेरितं साधु साध्व् इति
घोषं श्रुत्वा \। हार्दम् अभिप्रायम् \।\।२६-३१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** द्विजा विप्रास्त्रैवर्णिका
वा, तेषाम् ईरितं सभासदामन्येषां च सर्वेषां च मत्वा तेनैव तेषां
हार्दं सन्मतिम् इत्य् अर्थः\। यद् वा, श्री-कृष्णे स्नेहं ज्ञात्वा च प्रीतः
सन् निजाभीष्टसिद्धेः, अतः प्रणयेन विह्वलः सन् सम्यगर्हयत् \।
हृषीकेशम् इति राज्ञः प्रीत्यर्थम् एव द्विजादीनामन्तर्यामितया तत्र
प्रेरणाभिप्रायेण\। यद् वा, प्रणयविह्वलो\ऽपि समर्हयत् \। कुतः?
हृषीकेशं तेनैव कृपया तत्र तत्रेन्द्रियप्रवर्तनाद् इत्य् अर्थः
\।\।२६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सभासदामन्येषां च सर्वेषां
हार्दं सन्मतिम् इत्य् अर्थः \। यद् वा, श्री-कृष्णे स्नेहं ज्ञात्वा च प्रीतः
सानन्दः सन् निजाभीष्टसिद्धेः अत एव प्रणयेन तत्प्रेम्णा विह्वलो\ऽपि
समर्हयत् सम्यगर्हयत् कुतः हृषीकेशं प्रणयकोपेन तत्र मुहुः
कृतवर्जनम् अपि स्वभावतः कृतसर्वेन्द्रियाकर्षम् \।\।२६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्विजानामीरितं
साधुसाध्विति घोषं समर्हयत भो कृष्ण त्वं सर्व-लोकानां
पादावनेजनकर्मणि स्वगृहीते व्यग्रो वर्तसे साम्प्रतं परन्तु
ब्रह्मरुद्रादिसर्वाग्रपूज्यस्य तव पादावनेजनार्थं व्यग्रो राजा
त्वामाकारयति तत्त्वं शीघ्रं गच्छेति सान्देशिकलोकद्वारा
सम्यक्प्रकारेणानीय अर्हयत् पूजयामास आडभाव आर्षः \। हृषीकेशं
स्वपादावनेजने मैवन्मैवं कुर्विति प्रणयकोपिनम् अपि
सर्वेन्द्रियाण्याकर्षन्तम् \।\।२६-२९\।\।

**\॥।**

**\।\। १०.७४.२७ \।\।**

**तत्-पादाव् अवनिज्यापः शिरसा लोक-पावनीः \।**

**स-भार्यः सानुजामात्यः स-कुटुम्बो वहन् मुदा \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्पादौ कृष्णाङ्घ्री
\।\।२७-२८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यक्त्वम् एव
दर्शयति---तद् इति द्वाभ्याम् \। शिरसा वहन् सन्, इति तत्र
भक्त्यतिशय उक्तः, यतो लोकपावनी गङ्गारूपेण त्रिलोकपावित्र्यकरीः,
किं वा, लोका ये पूर्वपुरुषा भूत्याः पौराः प्रजाश्च, तेषां सर्वेषां
पावनीः, स्वयं वहनेन तेषाम् अपि पावित्र्यसिद्धेः \। भार्या द्रौपदी,
कुटुम्बानि पुत्रादयः, भार्यादीनां यथापूर्वं नैकट्याधिक्येन
तत्तत्क्रमेण वहनम्, तत्र भार्यायाः सर्वतो\ऽधिकनैकट्यतया
पादप्रक्षालनार्थं जलार्पणात्\। मुदेत्यस्य परेणाप्यन्वयः \। सभार्य
इत्य्-आदिकञ्चाग्रे\ऽप्यनुवर्त्यम्\। अकारप्रश्लेषे च सति पृथग्वाक्यम्
\।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्यक्त्वम् एव
दर्शयति---तद् इति द्वाभ्याम् \।\।२७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.२८ \।\।**

**वासोभिः पीत-कौषेयैर् भूषणैश् च महा-धनैः \।**

**अर्हयित्वाश्रु-पूर्णाक्षो नाशकत् समवेक्षितुम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुमहाधनैरमूल्यैरित्य्
अर्थः \। वासआदीनां सर्वेषाम् एव विशेषणम्\। यद् वा, अन्यैश् च
सुमहाधनैर्महारत्नादिभिस्तम्, महाधनैर् इति पाठे तं कृष्णं
सम्यगवधानेनेक्षितुं नाशकत्, किन्तु तं दिदृक्षुर् अपि
प्रेमवैवश्येनेषदेव द्रष्टुं शक्त इत्य् अर्थः \। यत आनन्दाश्रुभिः
पूर्णे अक्षिणी यस्य सः \।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महाधनैरमूल्यैरित्य् अर्थः
\। इदं वास आदीनां सर्वेषाम् एव विशेषणम् \।\।२८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.२९ \।\।**

**इत्थं सभाजितं वीक्ष्य सर्वे प्राञ्जलयो जनाः \।**

**नमो जयेति नेमुस् तं निपेतुः पुष्प-वृष्टयः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सभाजितमर्चितम् \। तं
कृष्णम् \।\।२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्थम् इति \।
तादृक्प्रेमसभाजनेन तद्वीक्षकाणाम् अपि सर्वेषां प्रेमोदयं
सूचयति---नम इति केचित्, जयेति च केचिद् इत्य् एवं किं वा, सर्व
एवात्यन्तहर्षेण नमो जयेति वदन्तः, नितरां सभादिव्यापनेन,
पेतुराकाशात् \।\।२९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नम इति केचित् जयेति केचित्
केचित्त्वत्यन्तहर्षेण नमो जयेति च वदन्तः \।\।२९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.३० \।\।**

**इत्थं निशम्य दमघोष-सुतः स्व-पीठाद् \।**

**उत्थाय कृष्ण-गुण-वर्णन-जात-मन्युः \।\।**

**उत्क्षिप्य बाहुम् इदम् आह सदस्य् अमर्षी \।**

**संश्रावयन् भगवते परुषाण्य् अभीतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्थं साधु साध्व् इति
उत्क्षिप्योर्ध्वं कृत्वा \। इदं वक्ष्यमाणम् \। परुषाणि निष्ठुराणि
\।\।३०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्थम्
अनेनोक्त-प्रकारणेन निशम्य नमो जयेत्य्-आदिकं श्रुत्वा, निशाम्येति वा
पाठः \। ईदृशं स-भाजनं दृष्ट्वा, दमघोषस्य सुत इति पितुर् अपि
दुष्टत्वेन तस्य तद्-अधिकं सूचितम् \। तच् च श्री-हरि-वंशोक्तेन
दमघोषस्य गोमन्त-दाह-मन्त्र-प्रदानादिना व्यक्तम् एव \। कृष्णस्य
सर्व-चित्ताकर्षकस्य, अतस् तादृशानां गुणानां वर्णनेनापि, किं पुनर्
अर्हणेन जातो मन्युः क्रोधो यस्य सः, यतो\ऽमर्षी असहिष्णुर् मत्सरीत्य्
अर्थः \। यद् वा, जात-मन्युर् जात-शोकः, अमर्षी क्रुद्धश् च सन्, अत
एव स्व-पीठाद् उत्थाय बाहुं दक्षिणम् उत्क्षिप्य च, सम्यक् समीपे उच्चैर्
भाषणादिना श्रावयन्, यतो\ऽभीतो मरण-भय-रहितो महा-साहसिक इत्य्
अर्थः \।\।३०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्र यद्य् अपि
शिशुपाल-दन्तवक्त्रयोर् जय-विजयत्वेन नान्तरासुर-भावः किन्तु बहिस्
तद्-अनुकरणम् एवेति हिरण्याक्ष-युद्ध-टीका-कृद्भिर् मुहुर् दर्शितम् अस्ति
युक्तं च तत् अन्यथा लीलेयं भक्त-सौख्याय स्व-सौख्याय च न
कल्पतेति तद्-उद्देश्य-विरोधः स्यात् अन्तरानुकूल्याद् एव सिद्धायाम् एव
पूजायां तादृशं वक्तुम् आरेभे तस्माद् अनयोर् वचस्य् अर्थान्तरं वास्तवम्
अन्येषां तु गीर्-देवी-प्रेरितम् एव तथापि युद्ध-रस-पोषणार्थं
यथा-दृष्टम् एव स्पष्टम् आह---**इत्थम्** इति \।

निशम्य श्री-सहदेव-वचनम् आरभ्य नमो जयेत्य् अन्तं श्रुत्वा
दमघोष-सुत इति पितुर् अपि दुष्टत्वेन तस्य तद्-आधिक्यं सूचितं
तथैव श्री-हरि-वंशे गोमन्थ-दाह-मन्त्रणे व्यक्तं श्री-कृष्णस्य
गुणवर्णनेनापि किम्पुनर् अर्हणेन जातो मन्युः क्रोधो यस्य सः यस्माद्
अमर्षी असहिष्णुः मत्सरीत्य् अर्थः \। यद् वा, जात-मन्युर् जात-शोकः
अमर्षी क्रुद्धश् च सन् अत एव स्व-स्व-पीठाद् उत्थाय बाहुं दक्षिणम्
उत्क्षिप्य च सम्यक् समीप एवोच्चैर् भाषणादिना अश्रावयत् यस्माद् अभीतः
महा-साहसिक इत्य् अर्थः \।\।३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अमर्षी असहिष्णुर् अतो
जात-मन्युः अत्र पूजाया आरम्भ-काले नोक्तं किन्तु पूजा-समाप्त्य्-अनन्तरम्
एवेत्य् अत्र शिशुपालस्यायम् अभिप्रायः---\"यद्य् अहम् अधुनैव
विप्रतिपद्य बहून् एव हेतून् उपन्यस्य कृष्णस्यापूज्यत्वं प्रतिपादयामि,
ततो निरस्तीकर्तुम् अशक्यतमस्य ममैव मतं गृहीत्वा सभ्याः कृष्णम्
अपूजयित्वा कम् अप्य् अन्यम् एव योग्यम् अग्र-पूजायां व्यवस्थापयिष्यन्ति,
यज्ञश् च साधु प्रवर्तिष्यते तस्मात् यज्ञं विजिघांसुर् अहं साम्प्रतं
तूष्णीम् एव वर्तिष्ये \। कृष्णे खलु पूजिते सत्य् एव तस्यापूज्यत्वे
मत्-प्रतिपादिते---

> अपूज्या यत्र पूज्यन्ते पूज्यानां च व्यतिक्रमः \।
>
> प्रति बध्नाति हि श्रेयः पूज्य-पूजा-व्यतिक्रमः \।\। \[पञ्चतन्त्र
> ३.१९२\]

इत्य्-आदि-स्मरणात् युधिष्ठिरस्यायं यज्ञो नष्ट इत्य् उक्त्वा मयि
मत्-सङ्गिषु च बहुषु राजसु वेदविद्-विप्रेषु चास्य भ्रातृ-बन्धुषु
दुर्योधनादिषु चोत्थाय गतेषु हाहाकारे प्रवृत्ते मद्-अभीष्टं सेत्स्यति\"
इति \।\।३०-३१\।\।

**\॥।**

**\।\। १०.७४.३१ \।\।**

**ईशो दुरत्ययः काल इति सत्यवती श्रुतिः \।**

**वृद्धानाम् अपि यद् बुद्धिर् बाल-वाक्यैर् विभिद्यते \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सत्यवती अबाधितार्था \।
तदुपपादयति-वृद्धानां वयः श्रुतजात्याद्यधिकानाम् \। यद्यस्मात् \।
बालवाक्यैः पौर्वापर्यविचारशून्योक्तिभिः \।\।३१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आदौ स्वमतग्रहणार्थं
सभ्याननुनयन् अकृत्यस्यापि करणे कालम् एव कारणम् आह---ईश इति,
दुर्घटम् अपि सर्वं कर्तुं शक्तः, न च केनापि कथञ्चिदयं
परिहर्तुं शक्य इत्याह---दुरत्यय इति \। सत्यवती सत्या श्रुतिर्वेदः,
लोकतः श्रवणं वा \। कुतः? अपूर्वप्रवर्तनाद् इत्य् आह---वृद्धानाम् इति
\। यद्यस्मात् कालात् \।\।३१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आदौ
स्वमतग्रहणार्थमुपालम्भगर्भं सभ्याननुनयन्नाह---ईशः
दुर्घटघनाशक्तः न च परिहर्तुं शक्य इत्याह दुरत्यय इति
सत्यवती सत्या श्रुतिरैतिह्यं वेदो वा कुतः अपूर्वप्रवर्तनाद् इत्य्
आह--- वृद्धानाम् इति यद्यस्मात् कालात् \।\।३१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.३२ \।\।**

**यूयं पात्र-विदां श्रेष्ठा मा मन्ध्वं बाल-भाषितम् \।**

**सदसस्-पतयः सर्वे कृष्णो यत् सम्मतोऽर्हणे \।\।**

**श्रीधर-स्वामी (भावार्थ-दीपिका) :** हे सदसस्पतयः! यूयं सर्वे
बालस्य भाषितं मा मन्यध्वं मा जानीत मा गृह्णीतं किं तत्तु यद्यतः
कृष्णो\ऽर्हणे अग्रपूजायां सन्मतस् तत् \।\।३२-३३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अक्षराधिक्यमार्षम्\।
तद्बालभाषितं किम् \।\।३२-३३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु सा च बुद्धिः का
नामेत्यपेक्षायाम् आह---यूयम् इति \। बालस्य शिशोः श्रीसहदेवस्य भाषितं
मा मन्यध्वम् \। तत्र हेतुः---पात्रविदां श्रेष्ठाः, अग्रपूजापात्रं यूयम्
एव वेत्थ, न त्व् अयं बाल इत्य् अर्थः \। यद्यस्माद्भाषितात्, कृष्ण इति
सुश्यामवर्णाभिप्रायेण \।\।३२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, सा बुद्धिः
कानामेत्यपेक्षायाम् आह---यूयम् इति \। बालस्य सहदेवस्य भाषितं मा
मन्यध्वम् अधुनापि पूजां परिवर्तयध्वम् इत्य् अर्थः \। तत्र हेतुः
पात्रविदां श्रेष्ठाः अग्रपूजापात्रं यूयम् एव वेत्थ न त्व् अयं बाल इत्य्
अर्थः \। यद्यस्मात् भाषितात् कृष्ण इति मूलनामग्रहणमनादरेण
वास्तवार्थे सा श्रुतिः सत्यैव किन्तु यूयं बालस्य मूर्खस्य मम
भाषितं मा मन्यध्वं यतः पात्रविदां श्रेष्ठाः तत्र हेतुः यद्यस्मात्
श्री-कृष्णो नराकृतिरपरब्रह्मरूपो\ऽयमर्हणे सन्मत इति \।\।३२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे सदसस्पतयः मा
गृह्णीतेत्य् अर्थः \। वाग्देवी-मते दुर्योधनादिषु विपक्षेषु बाल-भाषितम्
इदं मा मन्ध्वं किन्त्विदम् एव तत्त्वं वेदभाषितम् इत्य् अर्थः
\।\।३२\।\।

**\॥।**

**\।\। १०.७४.३३ \।\।**

**तपो-विद्या-व्रत-धरान् ज्ञान-विध्वस्त-कल्मषान् \।**

**परम-र्षीन् ब्रह्म-निष्ठान् लोक-पालैश् च पूजितान् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पूजायोग्यान्याभावे
कथञ्चिद्वा अहर्तु, अत्र च तद्योग्येषु बहुषु महत्सु सत्सु
कथमयमर्हेद् इत्य् आह---तप इति द्वाभ्याम् \। तपः स्वधर्मः,
विद्याश्चतुर्दश, व्रतं कृच्छ्रादि तद्धरान्, विशेषणानाम् एषां
यथोत्तरं श्रैष्ठ्यम्, अतिव्रज्य अतिक्रम्य \।\।३३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च, पूजायोग्यान्याभावे
कथञ्चिदर्हतु अत्र च तद्योग्येषु महत्सु कथमयमर्हतीत्याह---तप
इति युग्मकेन \। तपः स्वधर्मः विद्याः चतुर्दश व्रतं कृच्छादि
तद्धरान् अतिव्रज्य अति क्रम्येति वा पाठः \। कुलपांसनः
मातुलवधादिना स्वकुलदूषणः वास्तवार्थे त्वेवम् अवतारिका किन्तु तप
इत्य्-आदि वाख्या चेयं ज्ञेया गोपालः आभीरजातिर् इति प्राकृतदृष्ट्या
तद्वाक्ये\ऽप्यस्मिन्
वेदागमोक्तमहामन्त्रगणाधिदैवत्वेनाप्राकृततल्लीलत्वात् स्वतः
परम-माहात्म्यविशेषः सिद्धः तथापि बाह्यमहिमदृष्ट्यैव
वेदपृथिव्यादिपालक इति व्याख्यातम् \।\।३३-३४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तपोवियेत्यादि विशेषणानि
सदसस्पतीन् प्रीणयित्वा स्वपक्षे स्थापयितुमुपन्यस्तानि \।\।३३\।\।

**\॥।**

**\।\। १०.७४.३४ \।\।**

**सदस्-पतीन् अतिक्रम्य गोपालः कुल-पांसनः \।**

**यथा काकः पुरोडाशं सपर्यां कथम् अर्हति \।\।**

**श्रीधर-स्वामी (भावार्थ-दीपिका) :** अस्यैव वास्तवोऽर्थः पूर्ववद्
उन्नेयः \। **गोपाल** इति वेद-पृथिव्य्-आदि-पालक इत्य् अर्थः \। कुत्सितं
वेद-विपरीतं लपन्तीति कुलपाः पाखण्डास् तान् अंसते समाधातयतीति
तथा सः \। अकाकः कं च अकं च काके सुख-दुःखे ते न विद्येते यस्य
सोऽ**काकः**, आप्त-काम इत्य् अर्थः \। स यथा आप्त-कामो देव-योग्यं
केवलं पुरोडाश-मात्रं नार्हति, अपि तु सर्वस्वम् अपि, तथायं
श्री-कृष्णोऽपि ब्रह्मर्षि-योग्यं सपर्या-मात्रं कथम् अर्हति किन्त्व्
आत्म-समर्पणम् अप्य् अर्हतीत्य् अर्थः \।\।३४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अन्यत् तैर् व्याख्यातम् \।
तत्र गोपाल इत्य् उक्ते\ऽपि वेदागमोक्त---महामन्त्राधिदैवत्येन स्वत
एव माहात्म्यविशेषे सिद्धे वेदपृथिव्यादिपालक इति
केवलगोपत्वाभिप्रायेणेति, अथवा गोपानेव, न तु यादवादीन् स्वबन्धून् आ
सम्यक् लाति आदत्ते बन्धुतया स्वीकरोतीति तथा सः, इति निन्दार्थे \।
वास्तवार्थे च महाकारुण्यादिना संस्तुतिः सिद्धैव, कुलपांसनो
मातुलवधादिना स्वकुलदूषकः \।\।३४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मातुलवधादिना
कुलपांसनः पक्षे कुत्सितं लपन्तीति कुलपाः तान् अंसयति घायततीति
सः यथावद् एव न विद्यते कं सुखमकं दुःखं च यस्य स इति
प्राकृतसुखुःखातीतस्वरूप इत्य् अर्थः पुरोडाशार्पण-मात्रीं
सपर्यामिन्द्रादिवत् कथमर्हति अपि तु स्वात्मार्पणम् एवेत्य् अर्थः
\।\।३४\।\।

**\॥।**

**\।\। १०.७४.३५ \।\।**

**वर्णाश्रम-कुलापेतः सर्व-धर्म-बहिष्-कृतः \।**

**स्वैर-वर्ती गुणैर् हीनः सपर्यां कथम् अर्हति \।\।**

**श्रीधर-स्वामी (भावार्थ-दीपिका) :** वर्णाश्रम-कुलेभ्यो\ऽपेतो
ब्रह्मत्वात् अनाम-गोत्रम् इति श्रुतेः \। अत एवानधिकारित्वात् सर्वैर्
धमैर् बहिष्कृतः स्वैर-वर्ती जीवानां योग्यं तुच्छं सपर्या-मात्रं
कथम् अर्हतीत्य् अर्थः \।\।३५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ
इति---गो-शब्दस्यानेकार्थत्वाद् इति ज्ञेयम् \। इत्य् अर्थ इति---आप्त-कामः
इत्य्-आदि-श्रुतेः साक्षाद् ब्रह्म-रूपिणः कृष्णस्य \। द्वयं तथा ब्रह्मणि
कर्म नर्च्छति इति दक्षोपाख्याने शिवं प्रकृत्योक्तेर् इति भावः \।
परमेश्वरत्वात् प्रयोजकान्तराभावात् \। जगद्-वशे वर्तते\ऽदः कृष्णस्य
स-चराचरम् इति स्मृतेः \। अत एव परमेश्वरत्वाद् एव \। एवम्-भूतः
साक्षात् परमात्म-रूपः श्री-कृष्णः \। इत्य् अर्थ इति---सर्वस्वार्पणम्
अर्हतीति भावः \।\।३५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु
महादुष्टकंस-वञ्चनार्थं गोपालनेन तस्य च वधेन को नाम दोष इति
स्वयम् एवाशङ्क्याह---वर्णेति \। लौकिकदृष्ट्या सत्क्षत्रियत्वादिना
श्री-कृष्णस्य तादृशत्वाभावे\ऽपि तादृशी दुरुक्तिः क्रोधेन केवलमविचाराद्
एव \।\।३५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु,
महादुष्टकंसवञ्चनार्थं गोपालनेन तस्य च वधेन को नाम दोषः इति
स्वयम् एवाशङ्क्याह---वर्णेति \। यथाश्रुतार्थः स्पष्टः वास्तवार्थे
ब्रह्मत्वेश्वरत्वपक्षस्तैर् व्याख्यातः नरलीलापक्षे\ऽपि यदि
वर्णाश्रमकुलपितादि-रूपः स्यात्तदा सपर्यं देवमुन्यादिभिः
क्रियमाणत्वेन सर्वतः प्रसिद्धां कथमर्हति नार्हेदेवेत्य् अर्थः
\।\।३५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वर्णाश्रमेति स्पष्टम्
पक्षे वर्णाश्रमकुलानि आ सम्यक्प्रकारेण आप्नुवन्तीति वर्णाश्रमकुलपाः
श्री-वसुदेवादयस्तैः पुत्रादित्वेन इतः प्राप्तः सर्वैर्धमैर्बहिष्कृतो
रहितः स्वैरवर्ती च परमेश्वरत्वात् गुणैः सत्त्वादिभिर्हीनः
शुद्धसत्त्वस्वरूपत्वात् एवम्भूतो\ऽयं सपर्यामात्रं कथमर्हति अपि तु
स्वात्मार्पणम् अपि \।\।३५\।\।

**\॥।**

**\।\। १०.७४.३६ \।\।**

**ययातिनैषां हि कुलं शप्तं सद्भिर् बहिष्-कृतम् \।**

**वृथा-पान-रतं शश्वत् सपर्यां कथम् अर्हति \।\।**

**श्रीधर-स्वामी (भावार्थ-दीपिका) :** अपि च कथं वर्णनीयो मादृशैर्
एषां यदूनां महिमा यस्माद् एषां कुलं ययातिना शप्तम् अपि किं सद्भिर्
बहिष्-कृतम्, अपि तु शिरसा धृतम् \। किं चास्मद्-आदि-कुलवत् किं
वृथापान-रतं अपि त्व् अतिनियताचारम् इत्य् अर्थः \। अहो यदूनाम् एव
तावद् ईदृशं माहात्म्यम् \। यदु-कुल-वृद्धस्य ययातेः शापो न प्राभूद्
इत्य्-आदि \। अयं तु साक्षाद् ईश्वरोऽतः सपर्या-मात्रं कथम् अर्हतीत्य्
अर्थः \।\।३६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु कथमयं
वर्णाश्रमाद्यपेतो गृहस्थाश्रमोपेतक्षत्रवर्णययातिकुले
जातत्वात्तत्राह---ययातिनेति \। परमार्थम् आह---अपि चेति \। इत्य् अर्थ
इति---यत्र शापो न प्रबभूवेति भावः \। अन्यदाह---किं
चेति-वृथापानं मद्यम् \। तदुक्तं मेरुतन्त्रे

> वृथापानं तु देवेशि सुरापानं प्रकीर्तितम् \।
>
> तन्महापातकं ज्ञेयम् इति वेदे निरूपितम् \।\।

इत्य् अर्थ इति---काकुना सर्वोत्कृष्टाचारम् इति भावः \। अतः साक्षादीशत्वाद्
एव \। इत्य् अर्थ इत्युक्तार्थ एव \।\।३६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतः स्वयम् एवान्यथा
दूषयंस् तत्सम्बन्धिनो यादवानपि सर्वान् निन्दति---ययातिनेति द्वाभ्याम्
\। हि यतः, शप्तम्, अतः सद्भिर्बहिष्कृतं परित्यक्तम् इत्य् अर्थः
\।\।३६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यतो ययातिनेति तं निन्दन्
तत्सम्बन्धिनो यादवानपि सर्वान् निन्दति द्वाभ्याम् हि यतः शप्तं
तदनुसारेण सद्भिश् च बहिष्कृतं परित्यक्तम् इत्य् अर्थः \। वास्तवार्थे
सद्भिर्महामुनिभिस् तत्-तद्-यजनादिना बहिष्कृतं तस्माच्छापाद् इत्य्
अर्थः \। अतः पानं पृथिवीपालन यत्तत्र रतमासक्तं तर्हि कथं
सपर्यं वृथा\ऽर्हति अपि तु सार्थकम् एवेत्य् अर्थः \।\।३६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ययातीति स्पष्टम्, पक्षे
ययातिना शप्तम् अपि सद्भिस्तस्मात् शापात् बहिष्कृतं (किम्) अत एव
कार्तवीर्यादिभिः साम्राज्यम् अपि प्राप्तम् अत एव पानं पृथ्वीपालनं तत्र
रतं तस्माद्वृथा सपर्यां कथमर्हति अपि तु सार्थकम् एव \।\।३६\।\।

**\॥।**

**\।\। १०.७४.३७ \।\।**

**ब्रह्मर्षि-सेवितान् देशान् हित्वैतेऽब्रह्म-वर्चसम् \।**

**समुद्रं दुर्गम् आश्रित्य बाधन्ते दस्यवः प्रजाः \।\।**

**श्रीधर-स्वामी (भावार्थ-दीपिका) :** किं च, ये राजानो
दुष्टानुच्छाटयन्ति तद् अर्थं कीकटादि-देशान् अप्य् आश्रयन्ति \। एते तु
ब्रह्मर्षि-सेवितान् एव देशान् आश्रित्याब्रह्म-वर्चसं समुद्रं दुर्गम् अपि
हित्वा \। हापयित्वेत्य् अर्थः \। बाधन्ते तथा या दस्यवः प्रजास् ताश् च
\। अयम् अर्थः, वेद-तद्-अर्थाभियोगो ब्रह्म-वर्चसं तद् विरुद्धम्
अब्रह्म-वर्चसं समुद्रं मुद्रात्र लिङ्गं तत्-सहितं समुद्रम् \।
वेद-विरुद्ध-लिङ्ग-धारिणं पाखण्डम् इत्य् अर्थः \। तल्-लिङ्गं
त्याजयित्वा बाधन्ते दण्डयन्ति \। कथं भूतम् \। दुर्गम्, धर्म-वत्
प्रतीतेर् अधर्मतया दुर्ज्ञेयम् इत्य् अर्थः \। तथादस्यवो दस्यून् अपि
प्रजा-वेषेण वर्तमानान् दण्डयन्ति, अतो यदुभ्योऽन्यः को नाम
धार्मिकोऽस्तीति \। पारुष्यं तूक्तार्थम् एव \।\।३७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यत् तद् उत्कर्षम्
आह---किं चेति \। तद्-अर्थं दुष्टोद्घाटनार्थम् \। कीकटादि-देशान्
अशुचि-देशान् कीकटः कृपणे निःस्वे\ऽशुचिदेशेभगण्डयोः इति निरुक्तिः \।
इत्य् अर्थ इति---ओहाक्-त्यागे इत्य् अत्र त्याग-पदं त्यजनं त्याजनं वा
त्याग इति निरुक्तरुभयार्थ-परत्वाद् इति भावः \। अस्याशयम्
आह---अयमर्थ इति \। तद्-अर्थाभियोगः वेदार्थाभ्यासः अभ्यासे त्व्
अभियोगः स्यादुद्यमे योजने\ऽपि च इति \। मुद्रा चिह्ने मुद्रणे च
लक्ष्मीकार्षापणोमिषु इति च निरुक्तिः \। इत्य् अर्थ
इति---वेदविरुद्धाचार्येव पाखण्ड इत्य् आशयः \। तल्लिङ्गं
पाखण्डचिह्नम् \। इत्य् अर्थ इति---मूढानां पाखण्डमार्गे\ऽपि
धर्मबुद्ध्या प्रवेशो भवतीति भावः \। परुषार्थे तु
समुद्राश्रयणाद्दाससाम्यमापादितम् \।\।३७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्वपराधाभावे\ऽपि
केवलकामोपभोगपरेण ययातिना शप्तो\ऽपि श्रीयदुः सद्धर्मरतो
भगवता श्रीदत्तेनानुगृहीतः परम-पूज्य एवेति तद्वंश्या अपि तादृशा
एवेत्य् आशङ्क्यान्यथा निन्दति-ब्रह्मर्षीति \। देशान् आर्यावर्तवर्तिनस्
तत्रापि मध्यत्वेन श्रेष्ठान्माथुरानित्य् अर्थः, अब्रह्मवर्चसं
वेदादिरहितम्, समुद्रं दस्यवः साक्षात् सर्वस्वप्राणलुण्ठकाः सन्तः
\।\।३७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अब्रह्मवर्चसं वेदादिरहितं
समुद्रं दस्यवः पश्यताम् एव सर्वस्वप्राणलुण्ठकाः सन्तः वास्तवार्थे
नन्वेते समुद्रदुर्गाश्रयाद्रावणादिवद् एव मन्तव्याः तत्राह ब्रह्मर्षीति
अयमर्थः अन्ये रावणादयः अमनुवंशजत्वात्प्रजारूपा अपि दस्यवः सन्तो
ब्रह्मर्षिसेवितान् देशान् हित्वा समुद्रं दुर्गमाश्रित्य ब्रह्मवर्चसं
ब्राह्मणानां वेदानां वा तेजः-सत्कर्मादिकं बाधन्ते काक्वा तथा एते किं
बाधन्ते अपि तु पालयन्त्येव तद् इति महान् एव विशेष इति \।\।३७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एते यदवो दस्यवः
अब्रह्मवर्चसं ब्रह्मतेजोरहितं समुद्र समुद्रगतं दुर्गं
द्वारकाख्यम् आश्रित्य प्रजा बाधन्ते पक्ष्हे ब्रह्मर्षिसेवितानपि देशान्
माथुरान् हित्वा तत्र दुर्गाभावात्त्यक्त्वा ब्रह्मवर्चसं ब्रह्मतेजोमयं
समुद्रगतं द्वारकाख्यं दुर्गमाश्रित्य बाधन्ते कानित्यपेक्षायाम्
आह---दस्यवः शिशुपालाद्याः प्रकर्षण बलवत्त्वेन \। जायन्ते
उत्पद्यन्त इति प्रजास्तानित्य् अर्थः \।\।३७\।\।

**\॥।**

**\।\। १०.७४.३८ \।\।**

**एवम्-आदीन्य् अभद्राणि बभाषे नष्ट-मङ्गलः \।**

**नोवाच किञ्चिद् भगवान् यथा सिंहः शिवा-रुतम् \।\।**

**श्रीधर-स्वामी (भावार्थ-दीपिका) :** शिवा फेरुस् तस्या रुतं श्रुत्वा
यथा सिंहो न किञ्चिद् ब्रूते तद्वत् \।\।३८-४२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शिवा क्रोष्ट्री शिवा\ऽभया
इति कोशात् \। एवमादीनीत्युक्तेः \। तस्य शतापराधक्षमणस्य भगवता
प्रतिज्ञातत्वात् \।

> अपराधशतं क्षाम्यं मातुरस्यैव याचने \।
>
> दत्तं मया याचितं च तानि पूर्णानि पार्थिवाः \।\।
>
> अधुना वधयिष्यामि पश्यतां वो महीक्षिताम् \।\। इति सभापर्वणि
> \।\।३८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नष्टमङ्गलः
सन्निहितमृत्युरित्य् अर्थः \। अत एवासम्बद्धानि अवज्ञया च नोवाच, यतो
भगवान् धैर्य-गाम्भीर्याद्यशेषगुणयुक्तः, अतो\ऽन्तःक्षोभादिकम् अपि
निरस्तम् एव, तत्रैव दृष्टान्तः---यथेति \।\।३८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नष्ट-मङ्गलः
सन्निहित-मृत्युर् इत्य् अर्थः \। वस्तुतस् त्व् अनष्टं गूढम् एव स्थितं
मङ्गलं पार्षदत्वात्मकं यस्य तथा-भूतम् इति \। पुनस्
तथाविर्भाव-योग्य एवासाव् इत्य् अर्थः \। तथैव सप्तमे
श्री-युधिष्ठिरं प्रति श्री-नारद-वाक्ये कृष्ण-चक्र-हतांहसौ इत्य् अत्र
तैर् व्याख्यातं तयोः पापम् एव हतं न तु ताव् इत्य् अर्थ इति \। तृतीये
च कराल-दंष्ट्रा इत्य् आदौ चक्षुर्भ्यां दहन्न् इव सञ् चक्षाणः पश्यन्
इवेति वस्तुतः क्रोधाभावम् आहेति हिरण्याक्ष-भावो व्याख्यातः तथा
परानुषक्तम् इत्य् आदौ प्रचण्ड-मन्युत्वम् अधिक्षेपादिकं
चानुकरण-मात्रं दैत्य-वाक्य-भीतानां देवानां भय-निवृत्तये वस्तुतस्
तेन तथा\ऽनुक्तत्वेन कोपादि-हेत्व्-अभावाद् इति श्री-भगवद्-भावो\ऽपि
व्याख्यातः अतो\ऽनयोस् तत्-तद्-दुर्वचने स्वभावतो वास्तवार्थ-व्यञ्जना
भगवद्-इष्ट-युद्ध-लीला रक्षार्थम् एव त्व् अर्थान्तरानुकरणम्
अन्य-दैत्याना तु स्वभावतो\ऽर्थान्तर-प्रतिपादनं वास्तवार्थस् तु
गीर्-देव्यैव प्रतिपादित इति ज्ञेयम् अभद्राणि नष्ट-भद्राणीति
बाह्यार्थानुसारेण वास्तवार्थस् तु न विद्यन्ते भद्राणि येभ्यस् तानि
बभाषे इति नोवाचेति बाह्यार्थे महाशयत्वम् उक्तं तत्र दृष्टान्तः
यथेति वास्तवार्थे\ऽप्य् अवचने गाम्भीर्यम् एव कारणं दृष्टान्तः सिंहो
नृसिंहः शिवस्यारुतं सम्यक् स्तुतिम् इवेति \।\।३८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शिवा शृगालास्तस्या रुतं
श्रुत्वेति शेषः \। द्वितीये\ऽर्थे तु न विद्यन्ते भद्राणि येभ्यस्तानि
सिंहः श्रीनृसिंहः शिवस्य आरुतं स्तुतिम् \।\।३८\।\।

**\॥।**

**\।\। १०.७४.३९ \।\।**

**भगवन्-निन्दनं श्रुत्वा दुःसहं तत् सभा-सदः \।**

**कर्णौ पिधाय निर्जग्मुः शपन्तश् चेदिपं रुषा \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्-सभायां सीदन्तीति
तथा \।\।३९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगवतो जगदीशस्य,
किं वा, सर्व-सद्गुण-पूर्णस्यापि निन्दनं दोषोत्कीर्तनक-दुःसहम् इति
साधुत्वेन सोढुम् अशक्त्या तथा निर्जग्मुर् इत्य् उक्तम् \।\।३९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्र वास्तवार्थ-विदां
तद्-विदित्वे\ऽप्य् अन्येषां च तद्-अनुकरणम् अप्य् असहिष्णूनां चेष्टितम्
आह---भगवद् इति \। शपन्तः, सद्यः प्राणैर् वियुज्यस्वेत्य् आक्रोशन्तः
यतो दुःसहं साधुत्वेन सोढुम् अशक्यत्वात् तथा निर्जग्मुर् इत्य् उक्तम्
\।\।३९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शपन्तः अरे शिशुपाल!
सद्यः प्राणैर्वियुज्यस्वेत्याक्रोशन्तः \।\।३९\।\।

**\॥।**

**\।\। १०.७४.४० \।\।**

**निन्दां भगवतः शृण्वंस् तत्-परस्य जनस्य वा \।**

**ततो नापैति यः सोऽपि यात्य् अधः सुकृताच् च्युतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुतो निर्जग्मुर् इति चेद्
आह---**निन्दाम्** इति \। **तत्-परस्य** भगवद्-भक्तस्य \। **ततो**
निन्दन-स्थानात् \। **अपैति** गच्छति \। **सो\ऽपि**
हरि-हरिजन-निन्दा-श्रोतापि \।\।४०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं च,
दुर्गति-परिहारार्थम् अपीत्य् आह---**निन्दाम्** इति \। **स** भगवान् एव
**परः** श्रेष्ठः पूज्यो यस्य तस्य \। **ततस्** तस्माद्
भगवन्-निन्दन-श्रवणात् तत्र स्थानाद् वा **सुकृतात्** स्वयम्
अर्जिताशेष-पुण्यात् **च्युतो** भ्रष्टः, **अधो** नरकं **याति**, इति
सुकृत-क्षयेण तस्य कदापि सद्-गतिर् न स्याद् इति सूचितम् \।\।४०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च, दुर्गति-परिहारार्थम्
अपीत्य् आह---**निन्दाम्** इति \। **अधो** महा-नरकं सुकृत-क्षयेन तस्य
कदापि सद्-गतिर् न स्याद् इति सूचितम् \।\।४०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निष्क्रमणे प्रमाणं
शास्त्र-वाक्यम् आह---**निन्दाम्** इति \।\।४०\।\।

**\॥।**

**\।\। १०.७४.४१ \।\।**

**ततः पाण्डु-सुताः क्रुद्धा मत्स्य-कैकय-सृञ्जयाः \।**

**उदायुधाः समुत्तस्थुः शिशुपाल-जिघांसवः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततो** निन्दा-श्रुतेः
\।\।४१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कर्णौ पिधाय निरियाद्
यद् अकल्प ईशे \[भा।पु ४.४.१७\]
इत्य्-आदि-चतुर्थ-स्कन्धोक्त-श्री-सतीदेवी-वचनानुसारेणाशक्तानां निर्गमम्
उक्त्वा शक्तानां कृत्यम् आह---**तत** इति\। **मत्स्यादयः** पाण्डवानाम्
एव बान्धवास् तत्-सदृशाः **सम्यक्** कुर्दित्वासन-परित्यागादिना वेगेन
**उत्तस्थुः** \। यादवास् तु तत्रैव वर्तमानाः परम-समर्था अपि
श्री-भगवन्-मतानुसारेण नोत्थिताः, न च किञ्चिद् ऊचुर् इति ज्ञेयम्
\।\।४१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कर्णौ पिधाय निरियाद् यद्
अकल्प ईशे \[भा।पु ४.४.१७\] इत्य्-आदि चतुर्थ-स्कन्धोक्तानुसारेणाशक्तानां
निर्गमम् उक्त्वा शक्तानां कृत्यम् आह---**तत** इति \। **सम्यक्** उत्प्लुत्य
**उत्तस्थुः** \। यादवास् तु श्री-भगवन्-मतानुसारेण नोत्थिताः, न च
किञ्चिद् ऊचुर् इति ज्ञेयम् \।\।४१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पाण्डु-सुताः** भीमादयः
**सम्**यग् **उत्**प्लुत्य **तस्थुः** \।\।४१-४२\।\।

**\॥।**

**\।\। १०.७४.४२ \।\।**

**ततश् चैद्यस् त्व् असम्भ्रान्तो जगृहे खड्ग-चर्मणी \।**

**भर्त्सयन् कृष्ण-पक्षीयान् राज्ञः सदसि भारत \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततो** मत्स्यादि-राज्ञाम्
उत्थानोत्तरम् \। **असम्भ्रान्तो** निर्भयः \।\।४२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तु** अपि, **चैद्यो**\ऽपि \।
**कृष्णस्य** साक्षाद् भगवतो\ऽपि **पक्षीयान्** अनुवर्तिनः \। हे
**भारत** ! इति चैद्यस्यातिदुर्बुद्ध्या विस्मयात् क्रोधोदयाद् वाः \। यद्
वा, भयान्तःशङ्कमानं राजानमाश्वासयति \। महावंशजत्वेन बुद्ध्या
मिथ्याशङ्कां निरस्य स्वस्थो भवेति भावः \।\।४२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तु**-शब्देनान्येषां विपक्षाणां
तु सम्भ्रमः सूचितः \।\।४२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.४३ \।\।**

**तावद् उत्थाय भगवान् स्वान् निवार्य स्वयं रुषा \।**

**शिरः क्षुरान्त-चक्रेण जहार पततो रिपोः \।\।**

**श्रीधर-स्वामी (भावार्थ-दीपिका) : तावद् उत्थाय** इत्य् अस्यायम्
अभिप्रायः, एष मत्-पार्षदो मत्-तुल्य-बलः सर्वान् एतान् हन्याद् अतो
मयैव शीघ्रं हन्तव्य इति तत्-क्षणम् एव **उत्थाय** **शिरो जहार**
इति \।\।४३-४५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु सत्स्व्
अनन्त-भगवद्-योधेषु भगवान् एव कथं तद्-वधायोत्थित इत्य्
आशङ्कायाम् आह---*अयम् अभिप्राय* इति \। यतो मत्-तुल्यो\ऽतो हेतोः
\।\।४३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**तावद् उत्थाय भगवान् स्वान् निवार्य स्वयं रुषा \।**

**शिरः क्षुरान्त-चक्रेण जहार पततो रिपोः \।\।**

**सनातन-गोस्वामी (बृहद्-वैष्णव-तोषणी) :** स्वान् पाण्डवादीन्, रुषा
आपततो वेगेनाभिमुखम् आगच्छतः **शिरः**, **क्षुरवत्** तीक्ष्णो\ऽन्तः
प्रान्त-भागो यस्य **चक्रस्य** तेन, इति शीघ्रम् अनायासेन मूलतो
हरणम् उक्तम् \। **तावद् उत्थाय** इति जन्म-त्रयान्ते अधुना विप्र-शापान्
मोचयित्वा पुनः श्री-वैकुण्ठं च पार्षदत्वं प्रापयितुं पूर्व-पूर्ववन्
मयैव स्व-हस्तेनायं हन्तुं योग्य इति पाण्डवादीनां तद्-वधोद्यमात्
प्राग् एवोत्थाय, यतो **भगवान्**
तत्-तद्-विज्ञान-भक्त-वात्सल्याद्य्-अशेष-गुण-युक्तः \। यद् वा, **तावद्**
इति तेषां समुत्थानात् प्राग् एवेत्य् अर्थः \। यतो भगवान्
असाधारण-सर्व-शक्ति-पूर्णः \।\।४३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तावद् उत्थाय** इति
जन्म-त्रयान्ते\ऽधुना विप्र-शापान् मोचयित्वा पुनः
श्री-वैकुण्ठ-पार्षदतां प्रापयितुं पूर्व-पूर्ववन् मयैव स्व-हस्तेन
हन्तुं योग्य इति पाण्डवादीनां तद्-वधोद्यमात् प्राग् एवोत्थाय यतो
भगवान् तत्-तद्-विज्ञान-भक्त-वात्सल्याद्य्-अशेष-गुण-युक्तः \।
**आपततः** अभिमुखम् आगच्छतः\।\।४३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तावद् उत्थाय** इत्य् अत्र
भगवतो\ऽयम् अभिप्रायः---

\"यद्य् अहं तूष्णीम् एव वर्ते, तदैते परस्परं युद्ध्यमानाः
यज्ञ-प्रदेशम् इमं रुधिर-प्रदेशम् एव करिष्यन्ति \। यदि च
स्व-सेना-सहितो रथम् आरुह्यानेन सह योत्स्ये, तद् अपि स्थलम् इदं
रक्त-कर्दम-मयं भविष्यति \। उभयथापि मत्-प्रेष्ठस्य
युधिष्ठिरस्य राजसूय-यज्ञो नङ्क्ष्यति \। सन्धिस् त्व् अत्र सर्वथैव
दुष्करः \। तस्माद् एवं विधेयम्\" इति निश्चित्य तत्-क्षण एव
**उत्थाय** **शिरो जहार** तथा यथा तत्र यज्ञ-स्थले
रुधिर-बिन्दुर् अपि न पपातेति \।\।४३-४४\।\।

**\॥।**

**\।\। १०.७४.४४ \।\।**

**शब्दः कोलाहलोऽथासीच् छिशुपाले हते महान् \।**

**तस्यानुयायिनो भूपा दुद्रुवुर् जीवितैषिणः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तस्य** शिशुपालस्य
\।\।४४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अथ** अनन्तरं **महान्**
**शब्द आसीत्** \। कथं-भूतः ? **कोलाहलः**---केषाञ्चित् हाहा इति,
केषाञ्चित् साधु साध्व् इति, केषाञ्चिच् च जय जय इत्य्-आदिभिर् वाक्यैर्
उच्चावचः \। यद् वा, केषाञ्चिच् छोकेन, केषाञ्चिच् च प्रहर्षेण व्यक्तत्वात्
कलकलः, इदं शब्दानुकरण-मात्रम् \। **जीवितम्** एव, न तु
धर्मादिकम् एष्टुं शीलम् \। एषां तथा त इति मरण-भयेन
तद्-यज्ञोत्सवम् अपि परित्यज्य वेगेनापसृता इत्य् अर्थः \।\।४४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अथ** अनन्तरं **महान् शब्द
आसीत्** \। अपीति क्वचित् पाठः उक्त-समुच्चयार्थः \। कथं-भूतः
**कोलाहलः** ? केषाञ्चिच् च जय-जय इत्य्-आदिभिर् वाक्यैर् उच्चावचः
\।\।४४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.४५ \।\।**

**चैद्य-देहोत्थितं ज्योतिर् वासुदेवम् उपाविशत् \।**

**पश्यतां सर्व-भूतानाम् उल्केव भुवि खाच् च्युता \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ज्योतिर्** जय-चैतन्यात्मकम्
\।\।४५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वासुदेवं** वसुदेवाज् जातं
साक्षाद् भगवन्तम्, **उप** समीपे, सद्य एव **आविशत्** \। पुनः
पार्षदत्व-प्राप्त्या श्री-भगवता सह सङ्गत इत्य् अर्थः \। कथम्भूतं
तज् ज्योतिः ? तद् आह---**उल्का इव** इति \। अत एवाश्चर्येण
**सर्व-भूतेषु पश्यत्सु** सत्सु पार्षदत्वेन सच्चिदानन्द-विग्रहतया
तादृश-ज्योतिष्ट्वासम्भवे\ऽपि तथा प्रवेशः \। पुनः
पार्षदत्व-प्राप्ति-बोधनेन तत्-तत्त्व-ज्ञानां भक्तानां प्रहर्षणार्थम्
\।\।४५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ज्योतिः तद्-रूपेण लीनतया
स्थितं पार्षद-वपुर् एव तस्यानश्वरत्वात् \।\।४५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कृष्ण एव स्वयं हि तथा
लीला-व्यवहारम् आश्रितवान् इति ज्योतिस् तद्-रूपेण लीलया स्थितं
पार्षद-वपुर् एव तस्यानश्वरत्वात् प्रविशंश् च तन्मयतां
तद्-रूप-प्राचुर्यं तत्-सदृशाकारताम् इत्य् अर्थः \।\।४५\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ज्योतिः** तद्-रूपेण
लीनताय स्थितं पार्षदवपुर् एव तस्यानश्वरत्वात् **खात् च्युता**
**उल्केव** इति खं वैकुण्ठ-पर्यन्तम् उत्प्लुत्य
तत्रस्थ-वैकुण्ठ-नाथस्य श्री-कृष्णस्यैक्यम् अवधार्य कृष्णम् एव
उपाविशत् कृष्णवपुषि प्रविश्य स्व-प्रभोर् वैकुण्ठ-नाथस्य पार्श्वे एव
स्थितं बभूवेत्य् अर्थः \। लीलान्ते स्वप्रभुणा वैकुण्ठ-नाथेन
सार्धं प्रभास-क्षेत्राद् वैकुण्ठ एव यास्यति राजसूय-समये तु कृष्णे
चैद्यः सायुज्यं प्रापेति लोक-प्रसिद्धिर् अभूत् \।\।४५\।\।

**\॥।**

**\।\। १०.७४.४६ \।\।**

**जन्म-त्रयानुगुणित- वैर-संरब्धया धिया \।**

**ध्यायंस् तन्-मयतां यातो भावो हि भव-कारणम् \।\।**

**श्रीधर-स्वामी (भावार्थ-दीपिका) :** नन्व् एवं निन्दकस्य कथं
वासुदेवे प्रवेशः ? तत्राह---**जन्म-त्रय-** इति \।
**जन्म-त्रयेऽनुगुणितम्** अनुवर्तितं यद् **वैरं,** तेन
**संरब्धया** आविष्टया \। **तन्मयतां** तत्-स्वरूपतां **यातः** \।
पुनः पार्षदो बभूवेत्य् अर्थः \। अत्र हेतुः---**भवो** **हि** इति \।
**भावो** भावना अनुध्यानं **भवस्य** ध्येयाकार-जन्मनः
**कारणम्** \। पेशस्कारि-ध्यानेन कीटादौ तथा दृष्टत्वाद् इत्य् अर्थः
\।\।४६-५१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्-स्वरूपतां पार्षदः
पुनर् बभूवेत्य् अर्थः\। अत्र तत्-स्वरूपत्वे \। *इत्य् अर्थ* इति---

> यं यं वापि स्मरन् भावं त्यजत्य् अन्ते कलेवरम् \।
>
> तं तम् एवैति कौन्तेय सदा तद्-भाव-भावितः \।\। \[गीता ८.६\]

इति श्री-मुखोक्तेर् अन्त्य-स्मृत-रूपावाप्तिर् भवत्य् एवेति भावः \।\।४६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तन्मयताम् इति
श्री-भगवता सह पार्षदानां प्रायो भेदाभावात्,
सच्चिदानन्दविग्रहत्वाभिप्रायेण वा, हि एव, अन्यत् तैर् व्याख्यातम् \।
यद् वा, तथा ध्यायन्नपि यातः \। ननु तथापि द्वेषेण ध्यानात् पुनः
पार्षदत्वं न सम्भवेत्तत्राह---हि यतो भावः पार्षदत्वे हेतुः
पार्षदत्वे च तस्य प्राक्तनी भक्तिर् एव भवस्य
पार्षदत्वलक्षणश्रेयसः कारणम् \। श्री-भगवदिच्छया विप्रशापेनैव
द्वेषानुकरणम्, तत्त्वतस् तु भक्तत्वाद् एवेत्य् अर्थः \।\।४६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रविशंश् च तन्मयतां
तद्-रूपप्राचुर्यं तत्सदृशाकारताम् इत्य् अर्थः कीटदृष्टान्तेन च
तथैवायाति कीदृशधियापि किं कुर्वन् तत्राह---जन्मेति तत्र हेतुः
भाव इति भावो\ऽत्र तद्-रूपभावनामिश्रपार्षदभावस्यासंस्कारः स च
दैत्यभावस्यौपाधिकत्वेन बहिरङ्गत्वादन्तर्निगूढो वर्तत

एव अत एव दन्तवक्त्र-विशेषणम् इदं तैर् अपि व्याख्यास्यते परमार्थस्
तु दुर्मदो गत(मद) इति एवं तस्य श्री-भगवति प्रवेशो\ऽपि
सर्वाविर्भावेनैकीभूयावतारात् समयालाभेनैव ज्ञेयः
प्रकट-लीलासमाप्तौ तु तत्र तत्र तत्-तद्-अंशगमने निजाभीष्टस्य
श्रीविकुण्ठासुतरूपस्य भगवतः पार्षदत्वाय बहिःप्राकट्यम् अपि
लभ्यते यथा सप्तमे---

> वैरानुबन्ध-तीव्रेण ध्यानेनाच्युत-सात्मताम् \।
>
> नीतौ पुनर् हरिः पार्श्वं जग्मतुर् विष्णु-पार्षदौ \।\। \[भा।पु।
> ७.१.४६\] इति \।\।४६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कीदृशधिया\ऽपि किं कुर्वन्
तत्राह---जन्मेति \। तत्र हेतुः भावो हीति भावो\ऽत्र
तद्-रूपभावनामिश्रपार्षदभावस्य संसारः स च भगवल्लीलेच्छया
बहिर् एव प्रवर्तितस्य दैत्यभावस्योपाधिकत्वात् निगूढं वर्तत एवेति
\।\।४६-५१\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जन्मत्रये अनुगुणितम्
अनुवर्तितं यद्वैरं तेनैव संरब्धया आविष्टया धिया तन्मयतां
तत्स्वरूपतां यातः पुनः पार्षदो बभूवेत्य् अर्थः \। तत्र हेतुः भावो
भावना भवस्य तत्प्राप्तेः कारणं भूप्राप्तावित्यस्मात् तदुक्तं----

> वैरानुबन्ध-तीव्रेण ध्यानेनाच्युत-सात्मताम् \।
>
> नीतौ पुनर् हरेः पार्श्वं जग्मतुर् विष्णु-पार्षदौ \।\। \[भा।पु।
> ७.१.४६\] इति \।\।४६-४७\।\।

**\॥।**

**\।\। १०.७४.४७ \।\।**

**ऋत्विग्भ्यः स-सदस्येभ्यो दक्षिणां विपुलाम् अदात् \।**

**सर्वान् सम्पूज्य विधि-वच् चक्रेऽवभृथम् एक-राट् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एकराट् चक्रवर्ती
\।\।४७-४८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च विघ्नविनाशेन
यज्ञः सुष्ठु समाप्त इत्याह---ऋत्विग्भ्य इति \। अन्यांश् च सर्वान् सम्यक्
पूजयित्वा, अवभृथं यज्ञावसानकर्म, एकराडिति साम्राज्यसिद्धेः
\।\।४७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च विघ्नविनाशेन
यज्ञः सुष्ठु समाप्त इत्याह---ऋत्विग्भय इति अवभृथं
यज्ञावसानकर्म एक एव राडिति साम्राज्यसिद्धेः \।\।४७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.४८ \।\।**

**साधयित्वा क्रतू राज्ञः कृष्णो योगेश्वरेश्वरः \।**

**उवास कतिचिन् मासान् सुहृद्भिर् अभियाचितः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** योगेश्वराणां श्रीदामादीनां
सनकादीनां वा ईश्वरः, यतः कृष्णः साक्षाद्भगवान् इति तत्-तद्-उपायेन
तत्तच्छक्त्या चानयासेनैव सम्यक् साधयित्वेति\। यद् वा, योगेश्वरा
वशीकृतभक्तियोगास्तेषाम् ईश्वर इति भक्त-वात्सल्याद् इति भावः \।
सुहृद्भिः श्री-युधिष्ठिरादिभिः, अभि अभीक्ष्णं याचितस् तत्र वा
सम्प्रार्थितः सन् \।\।४८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** योगेश्वरेश्वर इति तादृशो\ऽपि
सुहृद्भिरभियाचितस्तेषां प्रार्थनावशः सन्न् इत्य् अर्थः \। यद् वा,
योगेश्वरेश्वर इति चित्रं बतैतदेकेन वपुषा युगपत्पृथक् इत्य्-आदिवत्
सदा सर्वसुहृद्वर्गेषु निजाविर्भावानन्ददानं सूचितम् \।\।४८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** योगेश्वरेश्वर इति \।
योगेश्वराणां श्रीरुद्रादीनामीश्वरः एव श्री-युधिष्ठिरस्य तु
प्रेमवश्यत्वादीशितव्यो निदेशवर्त्येव तदीयराजसूयसकलभारं स्वम्
एवोवाहेति भावः \।\।४८-५३\।\।

**\॥।**

**\।\। १०.७४.४९ \।\।**

**ततोऽनुज्ञाप्य राजानम् अनिच्छन्तम् अपीश्वरः \।**

**ययौ स-भार्यः सामात्यः स्व-पुरं देवकी-सुतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो यज्ञान्तस्नानानन्तरम्
\।\।४९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ईश्वरः
परम-स्वतन्त्रो\ऽप्यनुज्ञाप्यैव ययौ, यतो देवक्याः सुतो
भक्त-वात्सल्यादिप्रकटनार्थं तस्यां जातः \। यद् वा, याने
हेतुः---देवकीति \। मातापित्रादिसुखार्थम् इति भावः \। यानं च सुहृदां
प्रार्थनया, चिरं तत्र वासेन सुहृदादीनां सर्वेषां
स्व-स्व-स्थानगमनात् पश्चाद्भाव्य् अपि प्रसङ्गादत्रोक्तम्, तच् च
सविशेषमग्राध्याये व्यक्तम् एव भावि \।\।४९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ईश्वरः
परम-स्वतन्त्रो\ऽप्यनुज्ञाप्य ययौ याने हेतुः देवकीति
मातापित्रादिसुखार्थम् इति भावः \।\।४९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.५० \।\।**

**वर्णितं तद् उपाख्यानं मया ते बहु-विस्तरम् \।**

**वैकुण्ठ-वासिनोर् जन्म विप्र-शापात् पुनः पुनः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
वैकुण्ठवासिनोर्जयविजययोः \।\।५०-५२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वैष्णवैस् तु कथम् अपि
विप्रा नावमन्तव्या इत्य् आशयेन प्रसङ्गादाह---वर्णितम् इति \। तत् त्वया
सप्तमस्कन्धे पृष्टं प्रसिद्धं वा बहुविस्तरो विस्तारो यस्मिन् तत्,
क्रियाविशेषणं वा\। किम्? तदाह---वैकुण्ठेति\।
मोक्षाधिकमहापदप्राप्तयोर् अपि \।\।५०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वैष्णवैस् तु कथम् अपि
विप्रा नावमन्तव्या इत्यानुषङ्गिकतया बोधयन्
महाकथामुपसंहरति-वर्णितम् इति \। तत् त्वया सप्तमे पृष्टं
प्रसिद्धं वा बहुविस्तरः शब्दप्रपञ्चो यस्मिन् तत् क्रियाविशेषणं वा
किं तदाह---वैकुण्ठेति \। तादृशयोर् अपि वैकुण्ठेति पाठः क्वचित्
\।\।५०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.५१ \।\।**

**राजसूयावभृथ्येन स्नातो राजा युधिष्ठिरः \।**

**ब्रह्म-क्षत्र-सभा-मध्ये शुशुभे सुर-राड् इव \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रस्तुतम् आह---राजेति \।
स्नात इत्य् अत्र स्वयं श्री-भगवता श्री-द्रौपदी-सहितस्य
केशसंस्कारपूर्वकाभिषेकादिर्महाभारतोक्तो विशेषो ज्ञेयः \।\।५१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुनर् उत्कण्ठया तदभिषेकं
स्तौति-राजेति \। स्नात इत्य् अत्र स्वयं श्री-भगवता द्रौपदी-सहितस्य
तस्य केशसंस्कारपूर्वकाभिषेकादिविशेषो महाभारते दृश्यः \।\।५१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.५२ \।\।**

**राज्ञा सभाजिताः सर्वे सुर-मानव-खेचराः \।**

**कृष्णं क्रतुं च शंसन्तः स्व-धामानि ययुर् मुदा \।\।**

**श्रीधर-स्वामी (भावार्थ-दीपिका) :** सुरा मानवाः खेचराः प्रमथाश्
च \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुराः श्रीब्रह्मादयः,
मानवा राजादयः, खेचरा सिद्धादयः\। कृष्णं भक्त-वात्सल्यादिना
सर्वचित्ताकर्षकं शंसन्तः स्तुवन्तः, तथा तथा क्रतुसाधनात्तेन
निज-रूप-गुण-लीलाविशेष-प्रकटनाच्च,
क्रत्वङ्ग-श्रीवरुणादिकृतादप्यधिकाधिकगुणसम्पत्तेः \।\।५२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च राजेति युग्मकम् इदं
सुराः श्रीब्रह्मादयः मानवा राजादयः खेचराः सिद्धादयः कृष्णमिति---

> यद् धर्म-सूनोर् बत राजसूये
>
> निरीक्ष्य दृक् स्वस्त्ययनं त्रिलोकः \।
>
> कार्त्स्न्येन चाद्येह-गतं विधातुर्
>
> अर्वाक् स्मृतौ कौशलम् इत्य् अमंस्त \।\। \[भा।पु। ३.२.१३\] इति \।
>
> यन् मर्त्य-लीलौपयिकं स्व-योग-
>
> माया-बलं दर्शयता गृहीतं \।
>
> विस्मापनं स्वस्य च सौभग-र्द्धेः
>
> परं पदं भूषण-भूषणाङ्गम् \।\। \[भा।पु। ३.२.१२\]

इत्य्-आदि-[र्णितरूपादिकम्]{।मर्क्} इत्य् अर्थः क्रतुं च
तत्सान्निध्यात्सर्वविलक्षणतां यातम् एवं साधवः सर्वे हृष्टाः
\।\।५२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** क्रतुं च कृष्णसम्बन्धेन
शंसन्तः \।\।५२-५४\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.५३ \।\।**

**दुर्योधनम् ऋते पापं कलिं कुरु-कुलामयम् \।**

**यो न सेहे श्रियं स्फीतां दृष्ट्वा पाण्डु-सुतस्य ताम् \।\।**

**श्रीधर-स्वामी (भावार्थ-दीपिका) :** पापं धर्म-द्विषम् \। अत्र
हेतुः, कलिं कलेर् अंशम् \। अत एव कुरु-कुलस्यामयं व्याधिवन् नाशकम्
\।\।५३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ऋते विना \। अत्र
धर्मद्वेष्टृत्वे \। अत एव कल्यंशत्वाद् एव \।\।५३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं साधवः सर्वे
प्रहृष्टाः, दुष्टाश् च स्वपापेनैवादूयन्तेत्याह---दुर्योधनम् इति \। स तु
कृष्णं क्रतुं च, न प्रशशंस, न च मुदा स्वधाम ययौ, किन्तु
केवलं शोकसन्तप्तो\ऽभूद् इत्य् अर्थः \। तत्र हेतुः---पापमिति, स्फीतां
समृद्धां तां राजसूयोत्थामनिर्वचनीयां वा\। पाण्डुसुतस्येति असहने
मात्सर्योत्पत्तेर् इति भावः \।\।५३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दृष्टास्तु
स्वपापेनैवादूयन्तेति बोधयितुं तन्मुख्यस्य तापं
निदर्शयति-दुर्योधनम् इति \। स तु कृष्णं क्रतुं च न प्रशशंस न
च मुदा स्वधाम ययौ किन्तु केवलं शोकसन्तप्तो\ऽभूद् इत्य् अर्थः \।
तत्र हेतुः पापम् इति \। पाण्डुसुतस्येत्यसहने हेत्वन्तरं भ्रातृत्वेन
स्पर्धया तत्रापि धर्मनिष्ठत्वेन मात्सर्यापत्तिर् इति भावः \।\।५३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७४.५४ \।\।**

**य इदं कीर्तयेद् विष्णोः कर्म चैद्य-वधादिकम् \।**

**राज-मोक्षं वितानं च सर्व-पापैः प्रमुच्यते \।\।**

**श्रीधर-स्वामी (भावार्थ-दीपिका) :** वितानं यज्ञं च \।

इति श्रीमद्-भागवते महा-पुराणे दशम-स्कन्धे उत्तरार्धे
श्रीधर-स्वामि-विरचितायां भावार्थ-दीपिकायाम् चतुःसप्ततितमो\ऽध्यायः
\।\।७४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चैद्यस्य
भगवद्विरोधित्वेन पाखण्डत्वात्तद्वधश्रवणम् अपि पापनाशकम् इत्य्
आह---कर्म चैद्येत्यादि \।\।५४\।\।

इति श्रीमद्-भागवत-भावार्थ-दीपिका-प्रकाशे दशम-स्कन्धोत्तरार्द्धे
चतुःसप्ततितमो\ऽध्यायः \।\।७४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

इति श्रीनाथ-चक्रवर्ति-पाद-विरचितायां चैतन्य-मञ्जूषायां
चतुःसप्ततितमो\ऽध्यायः \।\।७४\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं श्री-कृष्णं साक्षात्
पश्यताम् अपि दुर्योधनादीनामभक्त्या सदा दुःखम् एव,
कथञ्चित्तद्-भक्त्या च सर्वेषां सदा सुखम् एवेत्य् आशयेन\। यद् वा,
चैद्य-जरासन्धादीनां श्री-कृष्णात्तु साक्षान्मरणेन मोक्षो\ऽभूद् इति
किमाश्चर्यम्, तद्वधादिश्रवणादपि श्री-भगवत्प्रभावेण
परम-पदप्राप्तिः स्याद् इत्य् आह---य इति \। अनेनाधिकारापेक्षा निरस्ता\।
विष्णोः स्वमाधुर्यविशेषप्रकटनेन विश्वव्यापकस्य श्री-कृष्णस्य\।
आदि-शब्देन श्री-युधिष्ठिरप्रतिष्ठादिकं सर्वैः समूलैः सप्रारब्धैश्
च पापैः प्रकर्षण मुच्यते, मोक्षाधिक श्री-वैकुण्ठ-लोकप्राप्तेः
\।\।५४\।\।

इति श्रीमद्-भागवते महा-पुराणे दशम-स्कन्धे उत्तरार्द्धे
श्रीश्रील-सनातन-गोस्वामि-पाद-कृतायां श्री-बृहद्-वैष्णव-तोषण्यां
श्री-दशम-टिप्पण्यां चतुःसप्ततितमो\ऽध्यायः \।\।७४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं श्री-कृष्णं
साक्षात्पश्यताम् अपि दुर्योधनादीनामभक्त्या दुःखम् एव कथञ्चिद्-भक्त्या
च सर्वेषां सदा सुखम् एवेत्य् आशयेनाहय इति \। अनेनाधिकारापेक्षा
निरस्ता विष्णोः स्वमाहात्म्यविशेषप्रकटनेनापि विश्वव्यापकस्य
श्री-कृष्णस्य आदिशब्देन युधिष्ठिरप्रतिष्ठापनादिकं सर्वैः
पापैस्तद्-भक्त्यन्तरायैः \।\।५४\।\।

इति श्रीमद्-भागवते महा-पुराणे दशम-स्कन्धे
श्रीमज्-जीव-गोस्वामि-कृतवैष्णव-तोषिण्यां चतुःसप्ततितमो\ऽध्यायः
\।\।७४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :**

इति श्रीमद्-भागवते दशम-स्कन्धीये
श्रीमज्-जीव-गोस्वामि-कृत-क्रम-सन्दर्भे चतुःसप्ततितमो\ऽध्यायः
\।\।७४\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे
श्रीमज्-जीव-गोस्वामि-कृत-बृहत्-क्रम-सन्दर्भे चतुःसप्ततितमो\ऽध्यायः
\।\।७४\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वितानं यज्ञम् \।\।५४\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुःसप्ततितमो\ऽध्यायो दशमे\ऽजनि सङ्गतः \।\।७४\।\।

**\॥।**

(१०.७५)

## अथ पञ्चसप्ततितमो\ऽध्यायः

### राजसूयान्ते\ऽवभृथ-स्नान-महोत्सवः, मय-निर्मितायां युधिष्ठिर-सभायां दुर्योधनस्यावमाननं च \। 

**\।\। १०.७५.१ \।\।**

**श्री-राजोवाच---**

**अजात-शत्रोस् तं दृष्ट्वा राजसूय-महोदयम् \।**

**सर्वे मुमुदिरे ब्रह्मन् नृ-देवा ये समागताः \।\।**

**श्रीधर-स्वामी (भावार्थ-दीपिका) :**

पञ्चयुक्-सप्ततितमे यज्ञावभृथ-सम्भ्रमः \।

सुयोधनस्य चाक्षान्त्या मान-भङ्गो दृशि भ्रमात् \।\।

दुर्योधनस्यैव दुःखे कारणं प्रष्टुमुक्तमनुवदति-अजातशत्रोर् इति
\।\।१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सम्भ्रम उत्सवः \।
अजामविद्यां तनोति विस्तारयतीत्यजातः कलिस्तद्रूपो दुर्योधनः स एव
शत्रुर्यस्य सो\ऽजातशत्रुः \। यद् वा, -अजातः श्री-कृष्णस्तेन हताः
शत्रवो यस्य स तथा \। मध्यमपदलोपी समासः \। यद् वा, -शत्रुर्
इति भावप्रधानो निर्देशः \। तथा च न जातं शत्रुत्वं यस्य स तथा
\। तस्य युधिष्ठिरस्य \। तमलौकिकम् \।\।१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पापम् इत्य्-आदिना
प्रागुक्तस्यापि कारणविशेषप्रकारं बुभुत्सुर् उक्तानुवादपूर्वकं
पृच्छति---अजातशत्रोर् इति द्वाभ्याम् \। अनेन दुष्टदुर्योधने\ऽपि तस्य
द्वेषाभावः सूचितः \। तमनिर्वचनीयम्, राजसूय एव महानुदय उत्सवो
विभूतिर्वा, तेनोत्कर्षो वा तम्, नृदेवा राजानो ये चान्ये समागतास्ते
सर्वे\। ब्रह्मन्! हे साक्षाद्वेदरूपेति तत् त्वया विज्ञायत एवेति भावः
\।\।१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पापम् इत्य्-आदिना
प्राग्-उक्तस्यापि कारणस्य विशेषं बुभुत्सुर् उक्तानुवादपूर्वकं
पृच्छति-अजातेति युग्मकेन \। इति दुष्टदुर्योधने\ऽपि तस्य द्वेषाभावः
सूचितः दुर्योधनस्य तु मात्सर्ये हेतुः राजानम् आत्मन्येव तदभिमानिनम्
इत्य् अर्थः \। श्रुतं परम्परया श्री-भगवन्मुखेन तु निश्चिततयेत्य्
अर्थः \।\।१-२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

पञ्च-सप्ततिमे क्रतु-कृत्ये तत्र कः किम् अकरोद् इति वर्ण्यम् \।

आवभृथ-कुतुकं च विमानो मन्युमांश् च धृतराष्ट्र-तनुजः \।\।

श्रुतं त्वन्-मुखात् \।\।१\।\।

**\॥।**

**\।\। १०.७५.२ \।\।**

**दुर्योधनं वर्जयित्वा राजानः स-र्षयः सुराः \।**

**इति श्रुतं नो भगवंस् तत्र कारणम् उच्यताम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र**
दुर्योधनाप्रसन्नतायाम् \।\।२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुराश् च राजानम् इति
राजत्वेन पर-द्रव्यानपेक्षया राजान्तरवत् तस्यापि मद्-योग्यतोक्ता \।
तथापि तं **वर्जयित्वा** विना \। वर्जयित्वा इति नृ-देवादि-कृतोपेक्षया
तस्य मोदो नाभूद् इति भावः \। **नो**\ऽस्माभिः \। **भगवन्** ! हे
सर्वज्ञेति तद् वक्तुं त्वम् एव जानासीति भावः \।\।२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यो न सेहे श्रियं स्फीताम्
इत्य् अनेनोक्तं मात्सर्यम् एकं कारणं कारणान्तरम् अपि विवक्षुः
स्मृत्य्-आरूढम् अवर्णितं राजसूय-परिशिष्ट-भागम् अपि
सिंहावलोक-न्यायेन वर्णयति---पितामहस्येत्य् आदिना \।\।२\।\।

**\॥।**

**\।\। १०.७५.३ \।\।**

**श्री-बादरायणिर् उवाच---**

**पितामहस्य ते यज्ञे राजसूये महात्मनः \।**

**बान्धवाः परिचर्यायां तस्यासन् प्रेम-बन्धनाः \।\।**

**श्रीधर-स्वामी (भावार्थ-दीपिका) :** दुर्योधनस्यासहन-कारणत्वेन
याग-महोत्सवम् एव पुनः सिंहावलोकनेन निरूपयति---**पितामहस्य**
इत्य्-आदिना \। एकदान्तः-पुरे तस्य \[भा।पु। १०.८५.३१\] इत्य् अतः
प्राक्तनेन ग्रन्थेन \। **प्रेम-बन्धनाः** प्रेम-यन्त्रिताः \।\।३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तस्य** युधिष्ठिरस्य \।
**प्रेमैव बन्धनम्** आयत्तीकरण-साधनं येषां ते \।\।३\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ते पितामहस्य** इति श्रोतुस्
**तस्य** प्रहर्षणार्थं **यज्ञे परिचर्यायां** विविध-क्रियायां
**तस्य बान्धवाः** \। **महात्मन** उत्कृष्ट-स्वभावस्य \। अतस्
तत्-**प्रेम-बन्धनाः** \।\।३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ते पितामहस्य** इति श्रोतुस्
**तस्य** प्रहर्षणार्थं **यज्ञे परिचर्यायां** विविध-क्रियायां
**तस्य बान्धवाः** **महात्मनः** उत्कृष्ट-स्वभावस्य \। अतस्
तत्-**प्रेम-बन्धनाः** प्रेम्णा बध्यन्त इति तथा \।\।३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यो न सेहे श्रियं स्फीताम्
\[भा।पु। १०.७४.५३\] इत्य् अनेनोक्तं मात्सर्यम् एकं कारणं, कारणान्तरम्
अपि विवक्षुः स्मृत्य्-आरूढम् अवर्णितं राजसूय-परिशिष्ट-भागम् अपि
सिंहावलोक-न्यायेन वर्णयति---**पितामहस्य** इत्य्-आदिना \।
**प्रेम-बन्धना** इत्य् अनेन स्वेच्छयैव स्व-रोचिते कर्मणि प्रवृत्ताः,
न तु राज्ञा प्रवर्तिताः \। अतः **पादावनेजन**-कर्मणि (१०.७५.५)
साभिमानानाम् अशक्ये कृष्ण एव प्रवृत्तः \।\।३-५\।\।

**\॥।**

**\।\। १०.७५.४-५ \।\।**

**भीमो महानसाध्यक्षो धनाध्यक्षः सुयोधनः \।**

**सहदेवस् तु पूजायां नकुलो द्रव्य-साधने \।\।**

**गुरु**[^८]**-शुश्रूषणे जिष्णुः कृष्णः पादावनेजने \।**

[^८]: सतां


**परिवेषणे द्रुपदजा कर्णो दाने महा-मनाः \।\।**

**श्रीधर-स्वामी (भावार्थ-दीपिका) : पूजायां** सन्-मानने \।
**द्रव्य-साधने** नाना-वस्तु-सम्पादने \।\।४\।\। **गुरूणं शुश्रूषणे**
चन्दनालेपनादौ \।\।५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : महानसाध्यक्षः**
पाक-शालाध्यक्षः महानसः पाकशाला-प्रभूत-शकटालये इति निरुक्तिः \।
धनाध्यक्षः सूतस् ततः समागत-धन-स्वीकार-परः \। तद्-धस्ते
धन-वर्धिनी रेखाभूद् अतः श्री-कृष्णानुज्ञया स एव धनाध्यक्षः
कृतस् तद्-धस्त-गत-धनस्याक्षयत्वाद् इति ग्रन्थान्तराद् अवसेयम्
\।\।४-७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद् एव चतुर्भिर् विविच्य
वदन्न् आदौ मुख्य-कर्मसु स्थितान् आह---**भीम** इति द्वाभ्याम् \।
भीमादीनां तत्-तत्-कर्मणि प्रवृत्तिस् तत्र तेषां श्रद्धा-विशेषात्, तेन
नैपुण्याच् च \। अत एव सर्वान्ते निर्दिष्टं **महा-मनाः** \[१०.७५.५\]
इति प्रत्येकं सर्वेषाम् एव विशेषणं ज्ञेयम् \।\।४\।\।

**सतां** श्री-वैष्णावानाम् \। **जिष्णुर्** इति **शुश्रूषणेन** तेषां
वशीकरणात्, सताम् एव पाद-प्रक्षालने **कृष्ण** इति तेन
सर्व-चित्ताकर्षणात् \। भीमादीनां यथा-पूर्वं
तत्-तत्-कर्म-विस्तारापेक्षया तत्-तत्-क्रमेण निर्देशः \। एवम् अग्रेऽप्य्
ऊह्यम् \।\।५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : भीम** इति चतुष्केण तद् एव
विविच्य वदन्न् आदौ मुख्य-कर्मसु स्थितान् आह द्वाभ्याम् \। **अध्यक्षो**
नियोक्ता क्वचित् स्थाने समये क्वचित् स्वयं कर्ता च भीमादीनां
तत्-तत्-कर्मणि प्रवृत्तिः, तत्र तत्र तेषां नैपुण्याद् इच्छा-विशेषाच् च
अत एव सर्वेषां विशेषणत्वेन निर्दिष्टं **महा-मना** \[भा।पु।
१०.७५.५\] इति \। \"महात्मन\" इति पाठः क्वचित् \।\।४\।\।

**सतां** श्री-भगवत्-पक्षपातिनां **शुश्रूषणे** जिष्णुर् अध्यक्षः सताम्
एव पाद-प्रक्षालने श्री-कृष्णो\ऽध्यक्षः \। अयं भावः नास्मिन् कर्मण्य्
असौ श्री-युधिष्ठिरेण नियुक्तः किन्तु प्रेम-बन्धना इत्य् उक्तत्वात् स्वयम्
एव प्रवृत्तः तत् त्व् अन्येषाम् अभिमानित्वात् तेन कर्मणा हीनो यज्ञः
सच्-छिद्रः स्यात् तच् च मद्-एक-बन्धोर् अस्य मा भूद् इति कृपयैवेति
\।\।५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.६ \।\।**

**युयुधानो विकर्णश् च हार्दिक्यो विदुरादयः \।**

**बाह्लीक-पुत्रा भूर्य्-आद्या ये च सन्तर्दनादयः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विकर्णो** दुर्योधन-भ्राता
शिष्टः \। पाठान्तरं स्पष्टम् \। \"विराट्\" इति पाठश् च स्पष्टः \।
**हार्दिक्यः** कृतवर्मा \। **आदि**-शब्दाच् छ्री-भीष्म-द्रोणादयो
दुःशासनादयश् च \। तत्र च कृताकृत-परिज्ञाने भीष्म-द्रोणौ महामती
\[म।भा। २.३२.५\] इति सभा-पर्वोक्त्या तत्रैव तौ ज्ञेयौ \।
**बाह्लीक-पुत्रः** सोमदत्तः तत्-पुत्रो **भूरिः** आद्य-शब्दाद्
भूरिश्रवः-प्रभृतयश् च \। तथापि बाह्लीक-पुत्रा इति पुत्र-पौत्रयोर्
अभेदात् \। **सन्तर्दनः** कैकेयः \।
श्री-पृथा-भगिनी-श्रुतकीर्ति-पुत्रः \। आदि-शब्दात् तद्-भ्रातरश् च
\।\।६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : विकर्णो** दुर्योधन-भ्राता
शिष्टः विरा इति पाठः स्पष्टः \। **हार्दिक्यः** कृतवर्मा \। आदि-शब्दाच्
छ्री-भीष्म-द्रोणादयो दुःशासनादयश् च तत्र कृताकृत-परिज्ञाने
भीष्म-द्रौणौ महामती \[म।भा। २.३२.५\] इति सभा-पर्वोक्त्या \।
तत्रैव तौ ज्ञेयौ \। बाह्लीक-पुत्रः सोमदत्तः तत्-पुत्रो भूरिः
आदि-शब्दाद् भूरिश्रवः-प्रभृतयः, तथापि बाह्लीक-पुत्रा इति
पुत्र-पौत्रयोर् अभेदात् सन्तर्दनः केकयः श्री-पृथा-भगिनी
श्रुतिकीर्ति-पुत्रः आदि-शब्दात् तद्-भ्रातरश् च \।\।६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.७ \।\।**

**निरूपिता महा-यज्ञे नाना-कर्मसु ते तदा \।**

**प्रवर्तन्ते स्म राजेन्द्र राज्ञः प्रिय-चिकीर्षवः \।\।**

**श्रीधर-स्वामी (भावार्थ-दीपिका) : निरूपिताः** नियुक्ताः सन्तो
**नाना-कर्मसु प्रवर्तन्ते** **स्म** \।\।७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तदा** तत्-क्षण एव
**प्रवर्तन्ते स्म** \। तत्र हेतुः---**राज्ञ** इति \। हे **राजेन्द्र**
इति पूर्वेषां तेषां तादृश-माहात्म्येन तव सर्व-राज-वर्ग-श्रेष्ठत्वम्
\। किं वा, राजेन्द्रस्य तव पितामहस्य तस्य तद् युक्तम् एवेति भावः
\।\।७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तदा तत्क्षण एव प्रवर्तते
स्म \।\।७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कृष्णः पादावनेजने \।\।५-७\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.८ \।\।**

**ऋत्विक्-सदस्य-बहु-वित्सु सुहृत्तमेषु**

**स्विष्टेषु सूनृत-समर्हण-दक्षिणाभिः \।**

**चैद्ये च सात्वत-पतेश् चरणं प्रविष्टे**

**चक्रुस् ततस् त्व् अवभृथ-स्नपनं द्यु-नद्याम् \।\।**

**श्रीधर-स्वामी (भावार्थ-दीपिका) :** ऋत्विजश् च सदस्याश् च सभासदो
बहुविदश् च तेषु स्विष्टेषु सम्यक् पूजितेषु सूनृतं प्रियवाक्
समर्हणमलङ्कारादि दक्षिणाश् च प्रसिद्धास्ताभिः द्युनद्यां गङ्गायाम्
\।\।८-१०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः
कालव्यवधानाभावेन \।\।८-९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बहु-विदः
ऋत्विक्-सदस्येतरे विद्वांसो विप्रादयः \। अवभृथे नृप आत्मनोऽन्येषां च
स्नपनं चक्रे \। तु-शब्दस्यैव तत्-कर्म-योग्यत्वापेक्षया \। चक्रुस्
तत इति पाठे पाठान्तरे चावभृथे श्री-युधिष्ठिर-स्नपनम्
ऋत्विग्-आदयश् चक्रुः \। ततस् तत्-पश्चाद् इति तत्-तत्-सिद्ध्यैव
स्वस्थ-चित्ततया तस्य कृत्यत्वाद् इति \। द्युनद्याम् इति दिव्यत्वेन तस्याम्
एव तद्-विधेयत्वात् \। तथादूर-गमनेन शोभा-भर-सम्पत्तेश् च \। सा
चाग्रे व्यक्तीभविष्यति \।\।८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** बहुविदः ऋत्विक्सदस्येतरे
विद्वांसो विप्रादयः अवभृथे श्री-युधिष्ठिरस्य
स्नपनमृत्विगादयश्चक्रुः ततस् तत्पश्चाद् इति तत्तत्प्रसिद्ध्यैव
स्वस्थचित्ततया तस्य कृत्यत्वाद् इति विशेषद्योतनार्थं
तद्वये\ऽप्यतिशयद्योतनार्थं चैद्ये चेति पश्चान्निर्देशः धुनद्यां
गमनस्य कर्मणो यमुनासम्बन्धवद्गङ्गासम्बन्धो\ऽपि स्याद् इति स्पृहया
कौलिकराजधान्याः सन्माननापेक्षया च \।\।८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** द्युनद्याम् इत्य् अनेन तत्रैव तस्य
विधानाद् इति गम्यते \।\।८-१५\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.९ \।\।**

**मृदङ्ग-शङ्ख-पणव- धुन्धुर्य्-आनक-गोमुखाः \।**

**वादित्राणि विचित्राणि नेदुर् आवभृथोत्सवे \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**
मृदङ्ग-धुन्धुरी-पणव-गोमुखा आनक-भेदाः \। आनकः पटहः
दुन्दुभिर् वा \।\।९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** धुन्धुरी आनकभेदः पटहो
दुन्दुभिर्वा \।\।९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.१० \।\।**

**नार्तक्यो ननृतुर् हृष्टा गायका यूथशो जगुः \।**

**वीणा-वेणु-तलोन्नादस् तेषां स दिवम् अस्पृशत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषां वाद्यानाम् \। स
वाद्यगायननृत्यादिध्वनिः \।\।१०-१३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तेषां गायकानां स उत्सवो
नृत्य-सम्बन्धी वीणादिभिर् उच्चैर् नादः \। तलं कर-तलं \। नृत्ये
मृदङ्गादीनाम् अपेक्ष्यत्वेऽपि वीणादीनाम् एवोक्तिर् नृत्ये मधुर-वाद्यत्वेन
तद्-अपेक्षा-विशेषात् \।\।१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वीणा कच्छपी वेणुरूपाङ्गं
तलं करतालं नर्तकीनामुचिते लास्ये तेषाम् एव प्राधान्यात् \।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.११ \।\।**

**चित्र-ध्वज-पताकाग्रैर् इभेन्द्र-स्यन्दनार्वभिः \।**

**स्व्-अलङ्कृतैर् भटैर् भूपा निर्ययू रुक्म-मालिनः \।\।**

**श्रीधर-स्वामी (भावार्थ-दीपिका) :** चित्राणि ध्वज-पताकाग्राणि येषु
तैर् इभेन्द्रैः स्यन्दनैर् अर्वभिर् अश्वरि भटैश् च \। एवं
चतुरङ्गैः सैन्यैर् निर्ययुः \।\।११\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रुक्म-मालाः
सौवर्ण-पुष्प-निर्मित-माल्यानि \। किं वा किरीट-कुण्डलादिभिर् विकारैः
स्वर्ण-पङ्क्तयस् तद्-युक्ताः \।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् अवभृथोत्सवं
सामान्यतो वर्णयित्वा तद्-अर्थं प्रस्थानमारभ्य विशेषतो
वर्णयति---चित्रेत्यादिभिर्विरेजुरित्यन्तैः \। चित्रेति सार्धद्वयकम्
रुक्ममालाः स्वर्णपुष्पमाल्यानि \। किं वा, किरीटादिस्वर्णपङ्क्तयः
तद्युक्ताः \।\।११\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चित्राणि
ध्वज-पताकाग्राणि येषु तैर् इभेन्द्रादिभिश् चतुरङ्ग-सैन्यैः सह
निर्ययुः \। अर्वाणोऽश्वाः \।\।११-१३\।\।

**\॥।**

**\।\। १०.७५.१२ \।\।**

**यदु-सृञ्जय-काम्बोज- कुरु-केकय-कोशलाः \।**

**कम्पयन्तो भुवं सैन्यैर् यजमान-पुरः-सराः \।\।**

**श्रीधर-स्वामी (भावार्थ-दीपिका) :** यजमानो युधिष्ठिरः पुरःसरो
येषां ते \।\।१२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भूपान् एवाह---यद्व् इति
\। काम्बोजा महाभारते प्रसिद्धाः सुदक्षिणादयः \। अन्येषां बहूनां
सद्-भावेऽप्य् एषाम् एवोक्तिः स्नेह-सम्बन्धेन सैन्यादि-समृद्ध्या वा
श्रैष्ठ्यस्यापेक्षया \।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भूपानेवाह---यद्विति \।
काम्बोजाः सुदक्षिणादयः \।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.१३-१४ \।\।**

**सदस्य-र्त्विग्-द्विज-श्रेष्ठा ब्रह्म-घोषेण भूयसा \।**

**देवर्षि-पितृ-गन्धर्वास् तुष्टुवुः पुष्प-वर्षिणः \।\।**

**स्व् अलङ्कृता नरा नार्यो गन्ध-स्रग्-भूषणाम्बरैः \।**

**विलिम्पन्त्योऽभिषिञ्चन्त्यो विजह्रुर् विविधै रसैः \।\।**

**श्रीधर-स्वामी (भावार्थ-दीपिका) :** सदस्या ऋत्विजोऽन्ये च
द्विज-श्रेष्ठा निर्ययुः \।\।१३\।\। किं च, गन्धादिभिः स्वलङ्कृता नरा
नार्यश् च मिथो विजह्रुः \।\।१४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न केवलं निर्ययुरेवेत्य्
आह---किं चेति \।\।१४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** द्विज-श्रेष्ठाः
सदस्य-ऋत्विग्भ्योऽनेय् विप्राः \। \। किं वा, द्विजास् त्रैवणिकास् तेषु
श्रेष्ठाः \। पुष्प-वर्षिणः पुष्पाणि वर्षन्तः सन्तः रसैर् मिथो
विविधतया लिम्पन्त्योऽभितः सिञ्चन्त्यश् च \।\।१३-१४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देवर्षीत्यर्द्धकम् \।\।१३\।\।
स्वलम् इति सार्द्धकम् \। विलिम्पन्त्य इत्य् आदौ स्त्रीत्वं नार्य इत्यस्यैव
विशेषणत्वात् \। अर्थान्तराणाम् एव विविधतया लिम्पन्त्यो\ऽभितः
सिञ्चन्त्यश् च \।\।१४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नृदेव्यो नृ-देवस्य
युधिष्ठिरस्य पत्न्यः द्रौपदी-यौधेयी-प्रभृतय एव \। एतत् सुखम्
उपलब्धुं यथा दिवि विमान-वरैर् देव्यस् तथैव रथादिभिर्
निरगमन् मातुलेयेति \। यथा पत्युर् भागिनेये भागिनेय-शब्दः
प्रयुज्यते तथैव पत्युर् मातुलेयेऽपि मातुलेय उच्यते \। तस्य
देवरत्वात् तेनैव सह परिहासौचित्यात् ता देव रानुत-सखीन् इत्य्
उत्तर-वाक्य-दृष्टेश् च \। स एवात्र गृहीतः, न तु स मातुलेयस् तेन
सह परिहासानौचित्यात् तस्माद् अत्र मातुलेयः प्रसिद्धः कृष्ण एव ततश्
च मातुलेयैः कृष्ण-गद-सारणादिभिः सखिभिर् भीमार्जुनादिभिश् च
\।\।१४\।\।

**\॥।**

**\।\। १०.७५.१५ \।\।**

**तैल-गोरस-गन्धोद-हरिद्रा-सान्द्र-कुङ्कुमैः \।**

**पुम्भिर् लिप्ताः प्रलिम्पन्त्यो विजह्रुर् वार-योषितः \।\।**

**श्रीधर-स्वामी (भावार्थ-दीपिका) :** रसान् एवाह---तैलेति \। किं च,
सान्द्र-कुङ्कुमादिभिः पुम्भिर् लिप्तास् तान् प्रलिम्पन्त्यो वार-योषितश् च
विजह्रुः \।\।१५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यदाह्लादलीलाम् आह---किं
चेति \।\।१५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोरसा दध्य्-आदयः \।
प्रकर्षेण पुम्भ्योऽप्य् आधिक्येन लिम्पन्त्यः \। अन्यत् तैर् व्याख्यातम् \।
तत्र तैलादिभिर् इवेति लेख्ये सान्द्र-कुङ्कुम्बादिभिर् इति लेखक-भ्रमात्
\। किं च, प्रलिम्पन्त्य इत्य् अस्यैव व्याख्या विलिम्पन्त्य इति \। \। किं
वा, अत्रापि प्र-शब्द-स्थाने वि-शब्दो लेखक-भ्रमात् \। यद् वा,
मूल-पाठ एव तादृशो ज्ञेय इति \।\।१५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुम्भिरित्यर्धकम् \।
तैलादिभिः प्रकर्षेण पुम्भ्यो\ऽप्याधिक्येन लिम्पन्त्यः \।\।१५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दतीभिर्
उदकनोदन-विचित्र-चर्म-यन्त्रैः मल-धियां दुर्योधनादीनाम् एव न तु
साधूनाम् \।\।१५-१७\।\।

**\॥।**

**\।\। १०.७५.१६ \।\।**

**गुप्ता नृभिर् निरगमन्न् उपलब्धुम् एतद्**

**देव्यो यथा दिवि विमान-वरैर् नृ-देव्यो \।**

**ता मातुलेय-सखिभिः परिषिच्यमानाः**

**स-व्रीड-हास-विकसद्-वदना विरेजुः \।\।**

**श्रीधर-स्वामी (भावार्थ-दीपिका) :** नृभिर्गुप्ता रथादियानैदेव्यो
यथा तद्वत् मातुलेयैः सखिभिश् च परितः सिच्यमानाः सव्रीडेन हासेन
विकसन्ति वदनानि यासां ताः \।\।१६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतत् क्रीडनम् \।
उपलब्धं चक्षुर्विषयीकर्तुम् \। देव्यो देवाङ्गनाः \। मातुलेयैर् इति
कृष्णपट्टराज्यभिप्रायेण सहदेवादिभिरित्य् अर्थः \। सखिभिः
पतिकनिष्ठसखिभिः \। ता नृदेव्यः \।\।१६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नृदेव्यः
श्री-द्रौपद्याद्याः श्रीरुक्मिण्याद्याश्च, यथा देव्य इति तासां
महाकान्त्यादिकं सूचितम्, तथा देवीनां व्योम्नागमनञ्चोक्तम् \।
मातुलेयस्य श्री-कृष्णस्य साखिभिः, सखीभिः पत्नीभिर् इति केचित्\।
विशेषेण पूर्वतो\ऽप्याधिक्येन रेजुरशोभन्त \।\।१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नृदेव्यः नृदेवस्य
श्री-युधिष्ठिरस्य पत्न्यः श्री-द्रौपदीयौधेयीप्रभृतयः
गङ्गातीरगमनानन्तरं तदुत्सवोचितां तासां क्रीडाम् आह---सार्धेन ताश्
च श्री-द्रौपद्याद्या एव श्रीरुक्मिण्याद्यास्तु प्रायः कौतुकदर्शिन्यः तस्मिन्
यज्ञकर्मणि द्रौपद्यादीनाम् एव मुख्यत्वात् मातुलेयशब्दाच् च
यथापत्युर्भागिनेये भागिनेयता प्रयुज्यते तथा मातुलेयो\ऽप्यत्र
पत्युर्मातुलेय एव गृह्यते स एव युक्तः स्वमातुलेयेन
परिहासस्यानर्हत्वात् स च श्री-कृष्ण एव च प्रसिद्धः प्रसिद्धस्यैव
च ग्रहणं युक्तं हन्तायमद्रिरबला हरिदासवर्यः इत्य् अत्र
श्रीगोवर्धनवत् ततः श्री-कृष्णो देवर इति तत्सहयोगेनान्ये च देवरा
गृह्यन्ते ते च निकटा भीमादयः सखायस्तु तेषाम् एव भ्रातृप्राया ज्ञेयाः
अत एव देवरानुतसखीनिति वक्ष्यमाणेनैकवाक्यत्वं च अतो लोके
विञ्चिन्नर्मप्राप्तेस् तत्र योग्या अन्तरङ्गसम्बन्धान दुष्टदृष्ट्यास्पदानि
च ते \।\।१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नृदेव्यः द्रौपद्याद्याः
श्री-युधिष्ठिरपत्न्यः मातुलेयो\ऽत्र पत्युर्मातुलेयः श्री-कृष्णसखायश्
च पत्युर् एव भ्रातरः श्री-भीमादयः तत्तुल्या अन्ये च केचित् \। देवरान्
श्री-कृष्णभीमादीन् तत्तुल्यानन्यांश्चेति \।\।१६\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.१७ \।\।**

**ता देवरान् उत सखीन् सिषिचुर् दृतीभिः**

**क्लिन्नाम्बरा विवृत-गात्र-कुचोरु-मध्याः \।**

**औत्सुक्य-मुक्त-कवराच् च्यवमान-माल्याः**

**क्षोभं दधुर् मल-धियां रुचिरैर् विहारैः \।\।**

**श्रीधर-स्वामी (भावार्थ-दीपिका) : देवरान्** पति-भ्रातृन् \। **उत
सखीन्** सखीन् अपि \। **दृतीभिर्** उदक-नोदन-चर्म-यन्त्रैः
सेचन-पात्रैश् च \। **मल-धियां** कामिनाम् \।\।१७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ता** नृ-देव्यः \। **दृतिश्**
चर्म-पुटे मत्स्ये इति मेदिनी \। स्याद् दृतिर् भेदने सेक-पात्रे च
साध्वसे तथा इति निरुक्तिः \। आर्द्र-चर्म-स्पर्शस्याशुचित्वापादकत्वाद्
आह---*सेचन-पात्रैश्* चेति, वंश-दलादि-निर्मितैर् इत्य् अर्थः \।
**मला** मलिना कामाविष्टा **धीर्** येषां तेषाम् \।\।१७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सखीन्** श्री-द्रौपद्याद्याः
श्री-कृष्णादीन्, श्रीरुक्मिण्याद्याश् च सहदेवादीन् (सहदेवरादीन् (ग)),
क्लिन्नाम्बरत्वाद् एव विवृतमभिव्यक्तं गात्रे देहे किं वा, गात्रं
सर्वाङ्गम्, तत्रापि विशेषतः कुचादिकं यासां ताः\। यद् वा, क्लिन्नाम्बरा
अपि अविवृत-गात्र-कुचोरु-मध्या इत्य् अत्र कर्मधारयः, औत्सुक्येन
सेकाभिनिवेशेन मुक्त-कवराश् च ताः, च्यवमान-माल्याश् च, विशेषणानाम्
एषां यथोत्तरं सेकाभिनिवेश-प्रकारे श्रैष्ठ्यम् \। विहारैर्
देवरादि-सेक-लक्षणैर् अप्य् आद्य-रसमयैः, क्षोभम् असहिष्णुतया \।
दुःखम्, मल-धियां दुर्योधनादीनाम् एव, न तु साधूनाम् इत्य् अर्थः
\।\।१७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गोत्रत्वेन प्राप्ताव् अपि
वैशिष्ट्य-विवक्षया कुचादि-प्रयोगः, किन्त्व् औत्सुक्येन सेकाभिनिवेशेन च
मुक्त-कवराश् च ताश् च्यवमान-माल्याश् च \। अत्र कवराच् च्यवमानेति
कवराः पतमानेति पाठ-विकल्पो दृश्यते \। मल-धियां दुर्योधनादीनाम्
एव, न तु साधूनां किम् उत तद्-विध-देवरादीनाम् इत्य् अर्थः \।\।१७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मल-धियाम् एव, न तु साधूनां
किम् उत तद्-विध-देवरादीनाम् इत्य् अर्थः \।\।१७-३९\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वपत्नीभिर्
जल-विहारानन्तरम् उत्थिताभिः जल-विहार-पूर्व-वृत्त-वर्णनम् इदं वा
ज्ञेयं क्रियाभिर् अङ्ग-क्रियाभिः क्रतु-राट् स-शरीरो राजसूय इव
\।\।१८\।\।

**\॥।**

**\।\। १०.७५.१८ \।\।**

**स सम्राड् रथम् आरूढः सद्-अश्वं रुक्म-मालिनम् \।**

**व्यरोचत स्व-पत्नीभिः क्रियाभिः क्रतु-राड् इव \।\।**

**श्रीधर-स्वामी (भावार्थ-दीपिका) : क्रियाभिर्** अङ्ग-क्रियाभिः
**क्रतु-राट्** स-शरीरो राजसूय इव \।\।१८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** युधिष्ठिरः \।\।१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वस्य पत्न्यः
श्री-द्रौपदी यौधेयी-प्रभृतयश् च, ताभिः सह विशेषेण सर्वेभ्य
आधिक्येनारोचत अशोभत \।\।१८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ पुना राज्ञो गमनं
वर्णयति---स इति \। स्वस्य पल्यः श्री-द्रौपद्याद्याः ताभिः सह
\।\।१८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.१९ \।\।**

**पत्नी-संयाजावभृथ्यैश् चरित्वा ते तम् ऋत्विजः \।**

**आचान्तं स्नापयाञ्चक्रुर् गङ्गायां सह कृष्णया \।\।**

**श्रीधर-स्वामी (भावार्थ-दीपिका) :** पत्नी संयाजो याग-विशेषः
अवभृथ-सम्बन्धि आवभृथ्यं च तैश् चरित्वा तान् अनुष्ठायेत्य् अर्थः
\।\।१९-२१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ* इति
छान्दसत्वात् कर्मणि तृतीयेति भावः \। तं युधिष्ठिरम् \। आचान्तं
कारिताचमनम् \। णिज्-अन्ताच् चमेः क्तः \।\।१९-२०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ते पूर्वोक्ताः
श्री-द्वैपायनादयः, किं वा, सर्वकर्मकौशलादिना सुप्रसिद्धाः आचान्तं
कृताचमनं सन्तं कृष्णया भार्यामुख्यया श्री-द्रौपद्या सहितम्
\।\।१९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ गङ्गां
गतस्यावभृथकृत्यं वर्णयति---पत्नीति \। ते पूर्वोक्ताः
श्री-द्वैपायनादयः \।\।१९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पत्नी-संयाजो
याग-विशेषः आवभृथ्यानि अवभृथ-सम्बन्धि-कर्माणि च तैश् चरित्वा
तान्य् अनुष्ठायेत्य् अर्थः \।\।१९-२४\।\।

**\॥।**

**\।\। १०.७५.२० \।\।**

**देव-दुन्दुभयो नेदुर् नर-दुन्दुभिभिः समम् \।**

**मुमुचुः पुष्प-वर्षाणि देवर्षि-पितृ-मानवाः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** देवादीनां यथापूर्वं
पुष्पवर्षणे श्रेष्ठ्यम् \।\।२०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देवादीनां यथापूर्वं
पुष्पवर्षणे श्रैष्ठ्यम् \।\।२०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

\।\। १०.७५.२१ \।\।

**सस्नुस् तत्र ततः सर्वे वर्णाश्रम-युता नराः \।**

**महा-पातक्य् अपि यतः सद्यो मुच्येत किल्बिषात् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र गङ्गायाम् \। ततो
युधिष्ठिरस्नानानन्तरम् \। यतो\ऽवभृथस्नानात् \।
सद्यः-स्नानसमकालम् एवेत्य् अर्थः \।\।२१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तस्मात्
श्री-युधिष्ठिरस्नपनात् पश्चात् तत्र तस्यां गङ्गायां तत्स्नपनतीर्थे
वा, वर्णाश्रमाभ्यां तुता इति तेषाम् एव श्रद्धाविशेषात्,
इत्यनधिकारादिनान्त्यजा व्यावर्तिताः\। यद् वा, अकारप्रश्लेषण
वर्णाश्रमरहिता अपि, यतो यत्र यस्माद्वा गङ्गास्नानेन स्वत एव
सर्वकिल्बिषमोक्षो\ऽपि, महापातकीति साक्षाद्ब्रह्महत्यादिभ्यः
सद्योमुक्तिविशेषापेक्षयेति \।\।२१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तस्मात्
युधिष्ठिरस्नपनात्पश्चात् वर्णा ब्राह्मणादयः तत्र चाश्रमयुता आश्रमिण
इत्य् अर्थः \। वर्णाश्रमाभ्यां युता इत्यन्त्यजा अपि गृहीताः किन्तु
तत्सहयोगस्तेषां न युक्त इति पश्चाद् एव ते ज्ञेयाः, श्री-विष्णु-पुराणे
शतधन्वनो मयूरजन्मन्य् अपि तत्स्नाने शुद्धिश्रवणात् यतो
यत्रावभृथतीर्थे किम् उत श्री-युधिष्ठिरादिश्रीवेदव्यासाद्यधिष्ठिते
किमुततरां गाङ्गे किमुततमां साक्षाच्छ्रीकृष्णसनाथे इति भावः
\।\।२१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.२२ \।\।**

**अथ राजाहते क्षौमे परिधाय स्व्-अलङ्कृतः \।**

**ऋत्विक्-सदस्य-विप्रादीन् आनर्चाभरणाम्बरैः \।\।**

**श्रीधर-स्वामी (भावार्थ-दीपिका) :** अहते नूतने आनर्चार्चितवान्
\।\।२२-२३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ स्नानोत्तरम् \। क्षुमा
अतसी तज्जे क्षौमे \। अहतं नवमम्बरम् इति पूर्वोक्तलक्षणम् वेत्य्
अर्थः \।\।२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथानन्तरम् एव,
आदि-शब्दात् क्षत्रियादीन् \।\।२२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथानन्तरम् एव \।\।२२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.२३ \।\।**

**बन्धूञ् ज्ञातीन् नृपान् मित्र- सुहृदोऽन्यांश् च सर्वशः \।**

**अभीक्ष्णं पूजयाम् आस नारायण-परो नृपः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यांस् तत्रागतान्
\।\।२३-२४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बन्धून् श्री-कृष्णादीन्,
ज्ञातीन् श्री-भीष्मादीन्, मित्राणि विराटादीनि, सुहृदश् च सम्बन्धिनः,
द्रुपदादीन्, अन्यांश् च उदासीनान् नृपान्\। बन्धादीनां यथापूर्वं
श्रेष्ठ्येन तत्तत्क्रमेण पूजनम् \। नारायणः साक्षात् परमेश्वरः
श्री-कृष्णस् तत्परः सन् तत्प्रीत्यर्थम् इत्य् अर्थः

\।\।२३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आदिशब्दगृहीतान् एव
विवृणोति-बन्धुज्ञातिनृपानिति \। बन्धून् श्री-कृष्णादीन् ज्ञातीन्
श्री-भीष्मादीन् मित्राणि विराटादीनि सुहृदः सम्बन्धिनः द्रुपदादीन्
नृपानिति सर्वत्र विशेष्यम् अन्यानुदासीननृपांश् च बन्ध्वादीनां
यथापूर्वश्रेष्ठ्येन तत्तत्क्रमेण पूजनं नारायणः नारायणस्त्वं न हि
सर्वदेहिनामात्मासि इत्य्-आद्य्-उक्तमाहात्म्यः श्री-कृष्णः तत्परः सन्
तत्प्रीत्यर्थम् इति भावः \।\।२३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.२४ \।\।**

**सर्वे जनाः सुर-रुचो मणि-कुण्डल-स्रग्- \।**

**उष्णीष-कञ्चुक-दुकूल-महार्घ्य-हाराः \।\।**

**नार्यश् च कुण्डल-युगालक-वृन्द-जुष्ट- \।**

**वक्त्र-श्रियः कनक-मेखलया विरेजुः \।\।**

**श्रीधर-स्वामी (भावार्थ-दीपिका) :** सुराणाम् इव रुक् कान्तिर्येषां
मणिकुण्डलैः सहिताः स्रगुष्णीषादयो येषां ते कुण्डलयुगेनालकवृन्देन
च जुष्ट \। वक्त्रश्रीर्यासां ताः \।\।२४-२९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** जनाः पुमांसः,
सुररुक्त्वे हेतुः---मणीति \। दुकूलमधःपरिधानपट्टवस्त्रे
नारीणामन्याशेषभूषणसद्भावे\ऽपि कुण्डलयुगस्यैवोक्तिर्मुखस्य,
कनकमेखलयेति च मध्यदेशस्य शोभाविशेषापेक्षया \। अन्यत् तैर्
व्याख्यातम् \। यद् वा, यतो मणिकुण्डलादयस्तेषु सन्ति,
कुण्डलयुगेनालकवृन्देन च जुष्टा वक्त्रश्रीर्यासां ताः \। अन्यत् समानाम्
\।\।२४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** जनाः पुमांसः \।\।२४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.२५ \।\।**

**अथर्त्विजो महा-शीलाः सदस्या ब्रह्म-वादिनः \।**

**ब्रह्म-क्षत्रिय-विट्-शूद्रा राजानो ये समागताः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथावभृथस्नानानन्तरम्
\।\।२५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ पूजानन्ते महाशीलाः
कुलीनाः परम-पूज्या इत्य् अर्थः \।\।२५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथेति युग्मकम् \।
अथावभृथपूजानन्तरगृहागमनानन्तरं महाशालाः परम-कुलीनाः
परम-पूज्या इत्य् अर्थः \। लोकपाला देवेष्वपि मुख्याः श्रीब्रह्मादयः
ऋत्विगादीनाम् एषां क्रमेणानुज्ञापनं ज्ञेयम् \।\।२५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : महा-शीलाः** परम-कुलीनाः
\।\।२५-३०\।\।

**\॥।**

**\।\। १०.७५.२६ \।\।**

**देवर्षि-पितृ-भूतानि लोक-पालाः सहानुगाः \।**

**पूजितास् तम् अनुज्ञाप्य स्व-धामानि ययुर् नृप \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं युधिष्ठिरम्
\।\।२६-२७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** लोकपालाः श्रीब्रह्मादयः,
तेषां देवान्तर्गतत्वे\ऽपि पृथगुक्तिः पूजाविशेषाद्यपेक्षय तं
श्री-युधिष्ठिरं स्वधामानि स्व-स्व-गृहान्, हे नृपेति यज्ञसमाप्त्य्-आदिना
सन्तोषात् \।\।२६\।\। \।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हरिः सर्व-दोष-हरो
रूप-गुणादिना स्वस्यापि मनोहरः श्री-कृष्णः तस्य दासो भक्तस् तस्य,
अत एव राजा चासौ ऋषिश् च सर्वज्ञानादि-पूर्णस् तस्येति
राजसूय-महोदयस्य तस्य सर्व-गुण-पूर्णतादिकं सूचितम् अत एव
प्रशंसन्तो\ऽपि नैवातृप्यन् किन्तु प्रीत्यानारतम् एव प्रशंसन्ति स्मेत्य्
अर्थः \। तत्र दृष्टान्तः मर्त्या मरण-धर्मा नित्यं रोगार्तः अमृतं
मरणादि-दुःख-हरं परम-सुख-करं च दिव्य-रसं पिबन् यथा न
तृप्यति, तद्वत् \।\।२६-२७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.२७ \।\।**

**हरि-दासस्य राजर्षे राजसूय-महोदयम् \।**

**नैवातृप्यन् प्रशंसन्तः पिबन् मर्त्योऽमृतं यथा \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हरिः सर्व-दोष-हरो
रूप-गुणादिना च सर्व-मनोहरः श्री-कृष्णस् तस्य दासो भक्तस् तस्य,
अत एव राजा चासौ ऋषिश् च सर्वज्ञानादि-पूर्णस् तस्य, इति
राजसूय-महोदयस्य सर्व-गुणतादिकं सूचितम् \। अत एवं प्रशंसन्तः
स्तुवन्तो\ऽपि नैवातृप्यन्, प्रीत्यानारतम् एव प्रशंसन्ति स्मेत्य् अर्थः \।
तत्र दृष्टान्तः---मर्त्या मरण-धर्मा नित्य-रोगार्तो\ऽमृतं
मरण-दुःखादि-हरं परम-सुख-करं च दिव्य-रसं पिबन् यथा न
तृप्यति, तद्वत् \।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.२८ \।\।**

**ततो युधिष्ठिरो राजा सुहृत्-सम्बन्धि-बान्धवान् \।**

**प्रेम्णा निवारयाम् आस कृष्णं च त्याग-कातराः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत
ऋत्विग्-आदि-प्रस्थानोत्तरम् \।\।२८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं यज्ञ-सम्बन्धिनः
प्रस्थाप्य स्वकीयांस् तु स्व-स्व-गृहं जिगमिषतो\ऽपि स्नेह-भरेण तत्र
न्यवासयद् इत्य् आह---तत इति \। तस्मात् ऋत्विग्-आदीनां स्व-स्व-धाम-यानात्
पश्चात्, सुहृदः श्री-भीष्मादयः, सम्बन्धिनो द्रुपदादयः, बान्धवा
मित्राणि विराटादयस् तान्, च अपि, कृष्णं साक्षाद् भगवन्तम् अपि \। ननु
महा-साहसं धार्ष्ट्यादिकं चापद्येत, तत्राह---त्यागे कातरो\ऽसमर्थः,
किं वा, त्यागे विवशः \।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं यज्ञ-सम्बन्धिनः
प्रस्थाप्य स्वीयांस् तु स्व-स्व-गृहं जिगमिषतो\ऽपि स्नेह-भरेण तत्र
न्यवासयत् इत्य् आह---तत इति \। यत् तूक्तं---

> ततो\ऽनुज्ञाप्य राजानम् अनिच्छन्तम् अपीश्वरः \।
>
> ययौ स-भार्यः सामात्यः स्व-पुरं देवकी-सुतः \।\।

इति तत्र सङ्क्षिप्ते क्रमः पुनर् उत्तरेणानेनैव प्रकरणेन ज्ञेयः
ततस् तस्मात् ऋत्विगादीनां स्व-स्व-धाम-यानात् पश्चात् सुहृदः
श्री-भीष्मादयः सम्बन्धिनो द्रुपदादयः बान्धवा मित्राणि तथा कृष्णं
स्वयं भगवन्तं च तस्य निवासने पूर्वोक्तम् एव हेतुं कार्य-द्वारा
विशिष्य दर्शयति त्यागे कातरः विरह-दुःखाद् भीतः इति \।\।२८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.२९ \।\।**

**भगवान् अपि तत्राङ्ग न्यावात्सीत् तत्-प्रियं-करः \।**

**प्रस्थाप्य यदु-वीरांश् च साम्बादींश् च कुशस्थलीम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र युधिष्ठिर-नगरे
\। युधिष्ठिर-प्रियार्थम् \।\।२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च तेन
स्वातन्त्र्य-भङ्गाच् छ्री-कृष्णस्य तत्रानिच्छा शङ्क्या, किन्तु प्रीतिर्
एवाभूद् इत्य् आह---भगवान् इति \। परम-स्वतन्त्रोऽपि तत्र इन्द्रप्रस्थे
नितरां श्री-महिषी-वर्ग-साहित्य्-आदिनावात्सीत् \। यतस् तस्य
श्री-युधिष्ठिरस्य प्रियङ्करः \। भक्त-वश्यत्वाद् इति भावः \। अत
एवाङ्गेति स-प्रेम-सम्बोधनम् \। ननु श्री-द्वारका-वासिनाम् अपि
चिर-विरहाकुलानां प्रियाचरणं योज्यम् \। तत्राह---प्रस्थाप्येति \।
तेषाम् आश्वासनार्थम् एव यदु-वीरान् कृतवर्मादीन् \। आदि-शब्दात्
सपरिवाराः श्री-प्रद्युम्नानिरुद्धादयः \। ननु तेषां प्रस्थापनेन
कथं तेषाम् आश्वासनं स्यात् ? तत्राह---स्वान् आत्म-तुल्यान् इत्य् अर्थः \।
श्री-प्रद्युम्नस्य सर्व-ज्येष्ठत्वेऽपि साम्बादित्वं साम्बस्य मातुस्
त्यागाशक्त्या यत्नेन भगवता प्रेषणाभिप्रायेण \। सात्यक्य्-आदीन् इति
पाठः स्पष्टः \। ततश् च स्वान् इति प्रद्युम्नादीन् इत्य् अर्थः \।
अन्यथाग्राध्याये साम्ब-सेनापतिना सह
वक्ष्यमाण-श्री-प्रद्युम्न-युद्धस्यासङ्गतेः \।\।२९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न च तेन स्वातन्त्र्य-भङ्गाच्
छ्री-कृष्णस्य तत्रानिच्छा-शङ्कया प्रत्युत भक्त-प्रीतेर् एव
तत्-प्रीतित्वात् प्रीतिर् एवाभूद् इत्य् आह---भगवान् अपीति \।
परम-स्वतन्त्रो\ऽपि तत्र इन्द्रप्रस्थे नितरां
श्रीमहिषीवर्गसाहित्य्-आदिना अवात्सीत् यतस् तस्य परम-भक्तस्य
श्री-युधिष्ठिरस्य प्रियङ्करः ननु द्वारका-वासिनाम् अपि
चिर-विरहातुराणां प्रियाचरणं योग्यं तत्राह---प्रस्थाप्येति \। तेषाम्
आश्वासनार्थम् एवेति भावः \। ननु तेषां प्रस्थापनेन कथं तेषाम्
आश्वासनं स्यात् तत्राह---स्वान् स्वांश-भूतान् इति श्री-प्रद्युम्नस्य
द्वारकायां स्थितत्वात् साम्बादीन् इत्य् उक्तं साम्बादिभिः पुत्रैस् तु
तन्मातरो\ऽपि गृह्यन्ते \।\।२९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.३० \।\।**

**इत्थं राजा धर्म-सुतो मनोरथ-महार्णवम् \।**

**सु-दुस्तरं समुत्तीर्य कृष्णेनासीद् गत-ज्वरः \।\।**

**श्रीधर-स्वामी (भावार्थ-दीपिका) :** गतज्वरो निश्चिन्त आसीत्
\।\।३०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्थं पूर्वोक्त-रीत्या
\।\।३०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-कृष्णेन
साक्षाद्-भगवता हेतुना सम्यक् सुखेन सम्पूर्णतया उत्तीर्य \।
धर्म-सुत इति तत्र तस्य योग्यता सूचिता \।\।३०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मनोरथ-महार्णवं यक्ष्ये
विभूतीर् भवत इत्य् आरभ्य तद्देवदेवभगवतश्
चरणारविन्देत्याद्यन्तेनोक्तलक्षणं कृष्णेन हेतुना सम्यक् सुखेन
सम्पूर्णतया चोत्तीर्य \।\।३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.३१ \।\।**

**एकदान्तः-पुरे तस्य वीक्ष्य दुर्योधनः श्रियम् \।**

**अतप्यद् राजसूयस्य महित्वं चाच्युतात्मनः \।\।**

**श्रीधर-स्वामी (भावार्थ-दीपिका) :** अच्युते आत्मा यस्य तस्य
\।\।३१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्तःपुरे पुरवद् विस्तीर्णे
विमाने\ऽतस् तन्-मध्ये \। तस्य युधिष्ठिरस्य \।\।३१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं
दुर्योधनस्यानुताप-हेतुत्वेन श्री-युधिष्ठिरस्य प्रभावं वर्णयित्वा
तद्-अनुतापोत्थाने हेत्व्-अन्तरं चाह---एकदेत्य् आदिना दृशेत्य् अन्तेन \।
श्रियं विभूतिं महित्वं माहात्म्यं साम्रज्यादि-सम्पादन-लक्षणम् \। यद्
वा, करणे षष्ठी \। राजसूयेन महित्वं सर्व-लोक-पूज्यतादि-लक्षणम्
\। श्रियां महित्वे च हेतुम् आह---अच्युते सर्वैश्वर्य-पूर्णे श्री-कृष्णे
आत्मा चित्तं यस्य तस्येति \। अयम् अप्य् अनुतापे हेतु-विशेषः \। किं वानेन
श्रियो महित्वस्य चासाधारण्यम् अभिप्रेतम् \।\।३१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं
दुर्योधनस्यानुताप-बीजत्वेन श्री-युधिष्ठिरस्य राजसूयं वर्णयित्वा
तद्-अनुतापोत्थाने हेत्व्-अन्तरं चाह---एकदेत्य्-आदिना तद्-दृशेत्य् अन्तेन \।
एकदेति महाभिमानिनस् तस्य प्रायो निज-शिबिर एव स्थितिर् बोध्यते \।
ततश् च एकदा नित्य-तत्-श्रवण-मात्सर्योद्दीपिततया कदाचिद् आगतौ
सत्यां श्रियं साम्राज्य-लक्ष्मी राजसूय-सम्बन्धि-महित्वं प्रभावं
प्रतिष्ठां च वीक्ष्येति पूर्वं राजसूय-समये लोक-सम्मर्दादिना
कार्य-व्यग्रतया च नात्यवधानं कृतवान् अधुना तु तत्-तद्-अपगमे
विशेषतो दृष्ट्वेत्य् अर्थः \। अतप्यत साक्षाद् एव तापं व्यञ्जितवान् इत्य्
अर्थः \। श्री-युधिष्ठिरस्य तु सा श्रीः तच् च महित्वं युक्तम् एव न च
तत्र गर्वादि-दोषो\ऽभूद् इत्य् अत आह---अच्युते
सर्वैश्वर्य-सर्व-माधुर्य-परिपूर्णे श्री-कृष्णे आत्मा चित्तं यस्य
तस्येति \।\।३१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
दुर्योधन-मान-भङ्ग-प्रकारम् आह---एकदेति \। अच्युतात्मनः
कृष्णासक्त-मनसः \।\।३१\।\।

**\॥।**

**\।\। १०.७५.३२ \।\।**

**यस्मिन् नरेन्द्र-दितिजेन्द्र-सुरेन्द्र-लक्ष्मीर्**

**नाना विभान्ति किल विश्व-सृजोपकॢप्ताः \।**

**ताभिः पतीन् द्रुपद-राज-सुतोपतस् थे**

**यस्यां विषक्त-हृदयः कुरु-राड् अतप्यत् \।\।**

**श्रीधर-स्वामी (भावार्थ-दीपिका) :** नरेन्द्रादीनां लक्ष्मीर् लक्ष्म्यो
विभूतयो विश्वसृजा मयेनोपकॢप्ता विरचिताः \। ताभिः सह \। कुरु-राड्
दुर्योधनोऽतप्यत् \।\।३२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्मिन्नन्तःपुरे \।
ताभिर्नरेन्द्रादिविभूतिभिः \। यस्यां द्रुपदराजसुतायाम् \। कुरुराट्
कुरुनगरहस्तिनापुरेश इत्य् अर्थः \।\।३२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कदा कथम् इत्य् अपेक्षायां
विवृणोति---यस्मिन्न् इति \। अन्तःपुरे नाना-विधा विशेषेण
नरेन्द्रादि-लक्ष्मीतोऽप्य् आधिक्येन भान्ति राजन्ते \। किल निश्चये \। तत्र
हेतुः---विश्व-सृजा मयेन सभा-निर्माण-द्वारा \। किं वा,
विश्वकर्मणोपकॢप्ताः, तेनैव पुर-निर्माणात् \। पतिं श्री-युधिष्ठिरम् \।
पतीन् इति चित्सुखः \। द्रुपदराजस्य सुतेति तद्-यज्ञे अस्या जन्मना
सर्व-रूप-गुणादिमत्त्वं सूचितम् \। यस्यां द्रुपद-राज-सुतायां श्रियां
वा \। विषक्त-हृदयो मात्सर्यादिनाविष्ट-चित्तः \। कुरुराड् इति कुरूणां
राजाहम् इत्य् अभिमानेन मात्सर्योदयाद् इति भावः \।\।३२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र राजसूय-माहात्म्यं
दर्शितं श्रियं च दिग्दर्शनयोपदिशंस् तद्-धेतुकं तत्-तापम्
अनुवदति---यस्मिन्न् इति \। अन्तःपुरे नाना-विधाः विशेषेण
नरेन्द्रादि-लक्ष्मीतो\ऽप्य् आधिक्येन भान्ति स्म \। किल निश्चये \। तत्र
हेतुः---विश्व-सृजा मयेन सभा-निर्माण-द्वारा \। किं वा,
विश्वकर्मणोपकॢप्ताः तेनैव पुर-निर्माणात् पतिं श्री-युधिष्ठिरं \।
पतीन् इति चित्सुखः \। द्रुपद-राजस्य सुतेति तद्-यज्ञ एव
तस्याविर्भावसूचनेनालौकिकरूप-गुणादिमत्त्वं सूचितं यस्यां
पूर्वोक्तायां श्रियां विषक्तहृदयो मात्सर्यादिना आविष्टचित्तः कुरुराडिति
कुरूणां राजा\ऽहम् एवेत्य् अभिमानेन मात्सर्योदयाद् इति भावः \।\।३२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नरेन्द्रादीनां लक्ष्म्यः
सम्पदो नाना-विधा भान्ति \। विश्वसृजा मयेनोपकॢप्ता विरचिता \। ताभिर्
लक्ष्मीभिः सहिता द्रौपदी \। यस्यां यासु लक्ष्मीषु विषक्त-हृदयः
मात्सर्याविष्ट-चित्तः कुरु-राड् दुर्योधनः \।\।३२\।\।

**\॥।**

**\।\। १०.७५.३३ \।\।**

**यस्मिंस् तदा मधु-पतेर् महिषी-सहस्रं**

**श्रोणी-भरेण शनकैः क्वणद्-अङ्घ्रि-शोभम् \।**

**मध्ये सुचारु कुच-कुङ्कुम-शोण-हारं**

**श्रीमन्-मुखं प्रचल-कुण्डल-कुन्तलाढ्यम् \।\।**

**श्रीधर-स्वामी (भावार्थ-दीपिका) : महिषी-सहस्रम्** इति
बहुत्वोपलक्षणम् \। **क्वणद्भिर्** **अङ्घ्रिभिः शोभा** यस्य \।
**मध्ये** **सुचारु** सुचारु-मध्यम् इत्य् अर्थः \। **कुच-कुङ्कुमैः शोणा
हारा** यस्य तत् \। **श्रीमन्ति मुखानि** यस्य तत् \। **चलैः कुण्डलैः
कुन्तलैश् चाढ्यं** सम्पन्नम् अशोभतेति शेषः \।\।३३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तदा* यज्ञान्तोत्सवे \।
*इत्य् अर्थ* इति-मध्य-शब्दस्यैद्-अन्तत्वं निपात्यते \। **मध्यं
सुचारु** यस्य तन्-मध्ये सुचारु इति विग्रहाद् इति ध्येयम् \।\।३३-३५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तदा राजसूयानन्तरं
मधुपतेर् निजाशेष-रूप-गुणादि-प्रकटनार्थं मधु-कुलेऽवतीर्य
श्रेष्ठतां गतस्येति तन्-महिषीणाम् अपि तादृशत्वम् अभिप्रेतम् \। श्रोण्या
भरेणातिशयेन भारेण वा हेतुना शनकैश् चलद् इति शेषः \। अत एव
क्वणद् अङ्घ्रि-शोभम् \। यद् वा, श्रोणीभरेण विशिष्टम् \। अत एव
शनकैः क्वणद्भिर् अङ्घ्रिभिः शोभा यस्य तत् \। श्रीमन्-मुखत्वे
हेतुः---चपलेति चञ्चलेति पाठे पाठान्तरेऽपि स एवार्थः \। च-कारस्
त्व् अनुक्त-समुच्चये \। तेनान्यद् अपि सौन्दर्यादिकं बोध्यते \।\।३३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं बहुना ? रेमे रमाभिर्
निज-काम-सम्प्लुतः \[१०.५९.४३\] इत्य् उक्त-रीत्या श्री-कृष्णलक्ष्मीरूपास्ता
एव यत्र स्वयं खेलन्ति स्मेत्याह यस्मिंस्तदेति \। तदा
राजसूयानन्तरं मधुपतेः स्वयं भगवतः श्री-कृष्णस्य
श्रोणीभरेणोपलक्षितम् अत एव शनकैः क्वणद्भिरङ्घ्रिभिः शोभा यस्य
तत् श्रीमन्मुखत्वे हेतुः चपलेति तेनान्यदपि सौन्दर्यादिकं बोध्यते
\।\।३३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महिषीणां सहस्रम्
सहस्राणि श्रीमन्ति मुखानि यस्य तत् व्यराजतेति शेषः \।\।३३\।\।

**\॥।**

**\।\। १०.७५.३४ \।\।**

**सभायां मय-कॢप्तायां क्वापि धर्म-सुतोऽधिराट् \।**

**वृतोऽनुगैर् बन्धुभिश् च कृष्णेनापि स्व-चक्षुषा \।\।**

**श्रीधर-स्वामी (भावार्थ-दीपिका) : क्वापि** कदाचित् स विरेज इति
शेषः \। **स्वस्य चक्षुषा** हिताहित-ज्ञापकेन \।\।३४-३५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** : *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** सभायाम् आसीनः \। मयेन
दैत्य-शिल्पिना कॢप्तायाम् इति परमाद्भुतत्वम् अभिप्रेतम् \। तच् चोक्तं
सभा-पर्वणि---

> सभा तु सा महाराज शातकुम्भ-मय-द्रुमा \।
>
> दश-किष्कु-सहस्राणि समन्ताद् आयताभवत् \।\।
>
> यथा वह्नेर् यथार्कस्य सोमस्य च यथैव भाः \।

भ्राजमाना तथात्य् अर्थं बभार परमं वपुः \।\। इत्य्-आदि \।

> तां स्म तत्र मयेनोक्ता किङ्करा नाम राक्षसाः \।
>
> सभाम् अष्टौ सहस्राणि रक्षन्ति च वहन्ति च \।\। (२.३०.२५) इत्य्-आदि
> \।

अधिराट् सम्राट् \। तथाप्य् अभिमानाद्य्-अभावेन सद्-धर्म-परत्वं
सूचयति---धर्म-सुत इति \। तत्रैव हेतुः---स्व-चक्षुषेति \। एवं
तस्य चित्ताकर्षणात् कृष्णेनेति \। अन्यत् तैर् व्याख्यातम् \।

यद् वा, स्वे स्वकीये चक्षुषी यस्मिन् तेन \। अतृप्त्या सदा दृग्भ्यां साक्षाद्
दृश्यमानेन सहेत्य् अर्थः \। अतः श्री-कृष्णाभिनिविष्ट-दृशा तेन
वक्ष्यमाण-दुर्योधन-पतनादिकं न सम्यग् दृष्टम् इति ज्ञेयम् \। अन्यथा
कृपया भ्रातरम् एकं प्रेष्यासावानीतः स्याद् इति \।\।३४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एकदा इत्य्-आदिकं
विवृणोति---सभायाम् इत्य्-आदि-षड्भिः \। तत्र **सभायाम्** इति युग्मकम्
\। पूर्वोक्तायां सभायाम् आसीनः मय-कॢप्तायाम् इति परमाद्भुतत्वम्
अभिप्रेतम् \। तच् चोक्तं सभा-पर्वणि---

> सभा तु सा महाराज शातकुम्भमयद्रुमा \।
>
> दशकिष्कुसहस्राणि समन्तादायताभवत् \।\।
>
> यथा वह्नर्यथार्कस्य सोमस्य च यथैव भाः \।
>
> भ्राजमानाः तथात्यर्थं बभार परमं वपुः \।\। इत्य्-आदि \।

किं च---

> तां स्म तत्र मयेनोक्ताः किङ्करा नाम राक्षसाः \।
>
> सभाम् अष्टौ सहस्राणि रक्षन्ति च वहन्ति च \।\। इत्य्-आदि \।

अधिराट् सम्राट् तथाप्यभिमानाद्यभावेन सद्धर्मपरत्वं सूचयति
धर्मसुत इति तत्रैव हेतुः स्वचक्षुषेति अन्यत् तैः यद् वा, स्वे \।
स्वीये च चक्षुषी यस्मिन् तेन यद् वा, स्वे आत्मन्येव चक्षुषी यस्य तेन
यद् वा, स्वचक्षुषेति यथा चक्षुर्विना न तादृश्य् अपि सम्पत्सुखकरी
तथा तं विनेति रूपकेण प्रतिपादितम् अहो किं वाच्यं मघवानिवेति
परमेष्ठितुल्यसम्पत्त्यापि सेवित इति \।\।३४-३५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वस्य चक्षुषा
हिताहित-ज्ञापकेन कृष्णेनापि वृतः \। व्यरोचतेति शेषः \।\।३४\।\।

**\॥।**

**\।\। १०.७५.३५ \।\।**

**आसीनः काञ्चने साक्षाद् आसने मघवान् इव \।**

**पारमेष्ठ्य-श्रिया जुष्टः स्तूयमानश् च वन्दिभिः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७५.३६ \।\।**

**तत्र दुर्योधनो मानी परीतो भ्रातृभिर् नृप \।**

**किरीट-माली न्यविशद् असि-हस्तः क्षिपन् रुषा \।\।**

**श्रीधर-स्वामी (भावार्थ-दीपिका) :** मानी साहङ्कारः \। किरीटं च
माला च विद्येते यस्य सः \। न्यविशत् विवेश \। क्षिपन् द्वाः-स्थादीन्
अधिक्षिपन् \।\।३६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र सभायाम् \।\।३६\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** साक्षान् मघवान् इव
पारमेष्ठ्यं साम्राज्यं, तस्य श्रिया जुष्टः सेवितः \। यद् वा, अहो किं
वाच्यं मघवान् इवेति साक्षाच् छ्री-ब्रह्मैवेत्य् आह---पारमेष्ठ्येति \।
तत्र तस्यां सभायां मानित्वाद् एव निज-विभूति-बोधनार्थं किरीट-माली
\। किं च, वीरत्व-दर्शनार्थम् असि-हस्तः \। किं च, रुषा क्षिपन्न्
इतराम् असङ्कोचेनाविशत् \। भ्रातृभिः परीत इति
वक्ष्यमाण-व्रीडाधिक्य-बोधनार्थम् \। हे नृपेति मानिनाम् ईदृशत्वं स्याद्
एवेति भावः \। अत एव द्वाः-स्थादिभिर् भयादिनाभिगमनाद्य्-अभावाज्
जलादि-परिचायकाभावेन \। \। किं वा, नित्याभ्यस् तस्यापि वर्त्मनः
प्रागाढ-मात्सर्य-संरम्भात् परित्यागेन \। यद् वा, सभा-पर्वोक्तेन
सभा-शोभा-दर्शनार्थम् इतस् ततो भ्रमणेन तत्-तद्-अपरिचयाद्
वस्त्राकुञ्चनादिकं ज्ञेयम् \। तत्-तद्-विशेषणं च जलान्तः-पातेन
किरीटादि-भ्रंशस्य तथा तथांशस्य पतनादिना व्रीडाभरस्य
द्योतनार्थम् इति दिक् \।\।३६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र तस्यां सभायां
मानित्वाद् एव निज-विभूतिबोधनार्थं किरीटमालां प्रशंसायां
मत्वर्थीयः तेन तयोर् महाधनत्वं बोध्यते किं च,
वीरत्वदर्शनार्थमसिहस्तः किं च, सहायप्रदर्शनार्थं भ्रातृभिः
परीतः अत एव मानी रुषा क्षिपंश् च नितरामसङ्कोचेनाविशत् हे नृपेति \।
मानिनमीदृशत्वं स्यादेवेति भावः \। अत एव
द्वाःस्थादिभिर्भयादिनाभिगमनाद्यभावाज्जलादिपरिचायकाभावेन किं वा

अभ्यस्तस्यापि वर्त्मनः प्रगाढमात्सर्यादिसंरम्भात्परित्यागेन
विशेषतस् तु सभापर्वोक्तेन सभाशोभादर्शनार्थमितस् ततो भ्रमणेन
तत्-तद्-अपरिचयाद्वस्त्राकुञ्चनादिकं ज्ञेयं तत्-तद्-विशेषणं च
जलान्तःपतन-किरीटादिभ्रंशव्य तथा तादृशस्यापि पतनादिना
व्रीडाभरस्य च द्योतनार्थम् इति दिक् \।\।३६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्षिपन् द्वाःस्थादीनाक्रोशन्
\।\।३६\।\।

**\॥।**

**\।\। १०.७५.३७ \।\।**

**स्थलेऽभ्यगृह्णाद् वस्त्रान्तं जलं मत्वा स्थलेऽपतत् \।**

**जले च स्थलवद् भ्रान्त्या मय-माया-विमोहितः \।\।**

**श्रीधर-स्वामी (भावार्थ-दीपिका) :** तत्र स्थले वस्त्रान्तम्
अभ्यगृह्णाद् आकुञ्चितवान् \। कुतः? तस्मिन् स्थले एव भ्रान्त्या जलं मत्वा
जले चापतत् \। कुतः? स्थलवद्-भ्रान्त्या \।\।३७-३८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आकुञ्चितवान् सङ्कोचितवान्
\। तत्र हेतुमाशङ्कते---कुत इति \। भ्रान्तिर् अपि कुतस्
तत्राह---मयमायेत्यादि \।\।३७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अन्तः-शब्दः स्वरूपे
अधो-वस्त्रं सर्वम् एवेत्य् अर्थः \। वति-प्रत्ययाल्
लौकिकोक्ति-रीत्यानधिकार्थः \। भ्रान्त्या स्थलवत् स्थलम् एव मत्वा,
यतो मयस्य महा-मायाविनो मायया विपरीत-दृष्टि-कारिण्या शिल्प-परिपाट्या
विशेषेण निजाभिमान-ध्वंसनादिना मोहितः \। तथा च सभा-पर्वणि---

> स्फाटिकं स्थलम् आसाद्य जलम् इत्य् अभिशङ्कया \।
>
> स्व-वस्त्रोत्कर्षणं राजा कृतवान् बुद्धि-मोहितः \।\।
>
> ततः स्फाटिक-तोयां वै स्फाटिकाम्बुज-शोभिताम् \।
>
> वापीं मत्वा स्थलम् इव स-वासाः प्रापतज् जले \।\। \[म।भा।
> २.४३.३-४\]

किं च---

> जले निपतितं दृष्ट्वा किङ्करा जहसुर् भृशम् \।
>
> वासांसि च शुभान्य् अस्मै प्रददू राज-शासनात् \।\।
>
> तथागतं तु तं दृष्ट्वा भीमसेनो महाबलः \।
>
> अर्जुनश् च यमौ चोभौ सर्वे ते प्राहसंस् तदा \।\।
>
> नामर्षयत् ततस् तेषाम् अवहासम् अमर्षणः \।
>
> आकारं रक्षमाणस् तु न स तान् समुदैक्षत \।\।
>
> पुनर् वसनम् उत्क्षिप्य प्रतरिष्यन्न् इव स्थलम् \।
>
> आरुरोह ततः सर्वे जहसुस् ते पुनर् जनाः \।\।
>
> द्वारं च विवृताकारं ललाटेन समाहनत् \।
>
> वृतेयं चेति मन्वानो द्वार-देशाद् उपारमत् \।\। \[म।भा। २.४३.६-१२\]
> इत्य्-आदि \।\।३७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अन्तशब्दः स्वरूपे
अधोवस्त्रम् एवेत्य् अर्थः \। स्थलवत् स्थलतुल्ये जले या भ्रान्तिस्तया
जले चापतत् यतो मयस्य मायया विपरीतदृष्टिकारिशिल्पपरिपाट्या
विशेषेण निजाभिमानध्वंसनादिना मोहितः अस्तु तावल्लोकपालादिमाया
किञ्चास्तुतरां भगवन्मायेति तं दुर्मानिनं प्रति सोपहासो भावः तथा
च सभापर्वणि---

> स्फाटिकस्थलमासाद्य जलम् इत्य् अभिशङ्कया \।
>
> स वस्त्रोत्कर्षणं राजा कृतवान् बुद्धिमोहितः \।\।
>
> ततः स्फाटिकतोयां तां स्फाटिकाम्बुजशोभिताम् \।
>
> वापी मत्वा स्थलम् इव सवासाः प्रापतज्जले \।\।

किं च---

> जले निपतितं दृष्ट्वा किङ्करा जहसुर्भृशम् \।
>
> वासांसि च शुभान्यस्मै प्रददू राजशासनात् \।\।
>
> तथागतन्तु तं दृष्ट्वा भीमसेनो महाबलः \।
>
> अर्जुनश् च यमौ चोभौ सर्वे ते प्राहसंस्तदा \।\।
>
> नैवामृष्यत्तस्तेषाम् अवहासममर्षणः \।
>
> आकारं लक्ष्यमाणन्तु न स तान् समुदैक्षत \।\।
>
> पुनर् वसनमुत्क्षिप्य प्रतरिष्यन्निव स्थलम् \।
>
> आरोह ततः सर्वे जहसुस्ते पुनर् जनाः \।\।
>
> द्वारं च विवृताकारां समापेदे पुनश् च सः \।
>
> वृतेयञ्चेति मन्वानो द्वारदेशादुपारमत् \।\। इत्य्-आदि \।\।३७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्थले वस्त्रान्तम्
अभ्यगृह्णात् आकुञ्चितवान् तस्मिन् स्थल एव जलं मत्वा तथा जले चापतत्
\। कुतः ? तस्मिन् जलेऽपि स्थलवत् स्थल इव या भ्रान्तिस् तया स्थलं
मत्वेत्य् अर्थः \। मयस्य माया द्वेष्टृ-जन-विज्ञापनी शक्तिर् या तया
विमोहितः \।\।३७\।\।

**\॥।**

**\।\। १०.७५.३८ \।\।**

**जहास भीमस् तं दृष्ट्वा स्त्रियो नृपतयोऽपरे \।**

**निवार्यमाणा अप्य् अङ्ग राज्ञा कृष्णानुमोदिताः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं दुर्योधनम् \।\।३८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अपरे पाण्डवानाम् आत्मीया
नृपतयः \। यद् वा, अन्ये च
सभा-पर्वोक्त-मय-नियुक्त-किङ्कराख्य-राक्षसादयः \। श्री-भीमादीनां
यथा-पूर्वं हासे श्रैष्ठ्यम् \। कृष्णेन हासे सर्व-चित्ताकर्षकेण
भगवतानुमोदिताः \। श्री-नेत्रान्त-निकुञ्चनादिना प्रेरिता इत्य् अर्थः \।
अङ्गेति श्री-भगवद्-अनुमोदने राज्ञोऽपि निवारणाशक्त्या
हास-प्रौढत्वानुस्मरणेन सहास-सम्बोधनम् \।\।३८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तं दुर्योधनम् इति
भ्रातृभिः साहित्ये\ऽपि तस्यैव पतनादिकमग्रगामित्वात् अपरे
पाण्डवानामात्मीया नृपतयः यद् वा, अन्ये च

किङ्कराख्यराक्षसादयः श्री-भीमादीनां यथापूर्वं हासे श्रैष्ठ्यं
कृष्णेन हासे सर्वचित्ताकर्षकेन भगवतानुमोदिताः श्रीनेत्रान्तस्मितादिना

प्रेरिता इत्य् अर्थः \। अङ्गेति श्री-भगवदनुमोदनेन राज्ञो\ऽपि
निवारणाशक्त्या हासप्रौढत्वानुस्मरणेन सहासं सम्बोधनम् \।\।३८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्त्र्य्-आदयोऽपि जहसुः \।
राज्ञा नेत्रेङ्गितेन मा हसतेति निवार्यमाणा अपि \। कुतः ?
कृष्णेनानुमोदिताः हसतेति भ्रुवा दत्तानुमतय इत्य् अर्थः \।\।३८\।\।

**\॥।**

**\।\। १०.७५.३९ \।\।**

**स व्रीडितोऽवाग्-वदनो रुषा ज्वलन्**

**निष्क्रम्य तूष्णीं प्रययौ गजाह्वयम् \।**

**हा-हेति शब्दः सुमहान् अभूत् सताम्**

**अजात-शत्रुर् विमना इवाभवत् \।**

**बभूव तूष्णीं भगवान् भुवो भरं**

**समुज्जिहीर्षुर् भ्रमति स्म यद्-दृशा \।\।**

**श्रीधर-स्वामी (भावार्थ-दीपिका) :** भुवो भरं भारं जिहीर्षुर् इति
\। अद्य सम्पादितेन कलह-बीजेन कुरूणां संहारं करिष्यामीति मत्वेति
\। किं च, यस्य दृशा दृष्टि-मात्रेण दुर्योधनो भ्रमति स्म भ्रान्तिं
प्राप \। मय-माया तु निमित्त-मात्रम् \। स भू-भार-हरण-बीजं
दुर्योधनस्य भ्रमं भीमादि-हास्येन च तस्य पराभवं विधाय तूष्णीम्
आसीद् इत्य् अर्थः \।\।३९\।\।

इति श्रीमद्-भागवते दशम-स्कन्धे श्रीधर-स्वामि-विरचितायां
भावार्थदीपिन्यां पञ्चसप्ततितमो\ऽध्यायः \।\।७५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स दुर्योधनः \।
बीजहेतुम् आह---किं चेति \। यस्य कृष्णस्य \। स कृष्णः \। तस्य
दुर्योधनस्य \। इत्य् अर्थ इति---भीमं हास्यास्त वारितवान् दुर्योधनं
च न सांत्वितवानिति भावः \।\।३९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स दुर्योधनः \। तूष्णीं
निष्क्रम्य सभाया निःसृत्य \। तत्र हेतुः---व्रीडित इत्य्-आदि \।
व्रीडितत्वाद् एवावाग्वदनोऽधोमुखः सन् \। किं च, रुषेति प्रसभं
श्री-युधिष्ठिरेण भृत्यादि-द्वारा \। किं वा, तद्-भ्रातृभिर्
अनुनीयमानोऽपि हठाद् ययौ \। हाहेति महा-दुष्टात् तस्माद् अनिष्ट-शङ्कया
\। अजात-शत्रुर् इति तस्मिन्न् अपि स्वतो द्वेषाभावः सूचितः \। अतः
सहज-कृपया विमना इव ईषद् दुःखित-चित्तोऽभूत् \। यद् वा, इवेति
श्री-कृष्ण-प्रसादात् सर्व-मङ्गलं भावीत्य् अनुसन्धानेन तत्त्वतो
वैमनस्याभावात् तूष्णीं बभूव \। निजाभीष्ट-सिद्धेः \। अभीष्टम्
एवाह---भुव इति \। तत्रैव हेतुः---भगवान् दुष्ट-संहारेण
शिष्ट-पालनेन च स्व-भक्ति-विस्तारणायाशेषैश्वर्य प्रकटनार्थम्
अवतीर्णः साक्षात् परमेश्वरः \। यद् वा, भगवान् सर्वज्ञः
पाण्डवादि-दुःख-बीजं जानन्न् अपि तूष्णीं बभूव \। तत्र हेतुः---भुव
इति \। यद् वा, सर्व-शक्तिमान् \। अत एवोच्चैर् भ्रमति स्म, अन्यथा
मय-मायायास् तादृश-शक्त्य्-असम्भवाद् इति \।\।३९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अर्वाग्वदनो\ऽधोमुखः हाहेति
महादुष्टात्तस्मादनिष्टशङ्कया अजातशत्रुत्वाद्राजा तु सहजकृपया विमना
इवाभूत् ईषद्दुःखितो\ऽभूत् बभूवेत्यर्धकं तूष्णीं बभूव
निजाभीष्टसिद्धेः अभीष्टम् एवाह---भुव इति \। अत्र जिहीर्षुरुच्चैर् इति
पाठः टीकासम्मतः समुज्जिहीर्षुर् इति पाठो बहुत्र \।\।३९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भुवो भारं हर्तुम्
इच्छुः कलह-बीजोत्थापनाद् इति भावः \। यस्य दृशा दृष्टि-मात्रेणैव
दुर्योधनो भ्रमति स्म \। मयमाया तु निमित्त-मात्रम् इति भावः
\।\।३९\।\।

**\॥।**

**\।\। १०.७५.४० \।\।**

**एतत् तेऽभिहितं राजन् यत् पृष्टोऽहम् इह त्वया \।\।**

**सुयोधनस्य दौरात्म्यं राजसूये महा-क्रतौ**

**श्रीधर-स्वामी (भावार्थ-दीपिका) :**

इति श्रीमद्-भागवते महा-पुराणे दशम-स्कन्धे उत्तरार्धे
श्रीधर-स्वामि-विरचितायां भावार्थ-दीपिकायाम् पञ्चसप्ततितमो\ऽध्यायः
\।\।७५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्त्वया दुर्योधनस्य
दौरात्म्यमुद्दिश्येति शेषः \। अहं पृष्ट एतद् इति योज्यम् \।\।४०\।\।

इति श्रीमद्-भागवत-भावार्थ-दीपिका-प्रकाशे दशम-स्कन्धोत्तरार्धे
पञ्चसप्ततितमो\ऽध्यायः \।\।७५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

इति श्रीनाथ-चक्रवर्ति-पाद-विरचितायां चैतन्य-मञ्जूषायां

पञ्चसप्ततितमो\ऽध्यायः \।\।७५\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यद् दुर्योधनस्य
दुःख-कारणम् इह सभा-मध्येऽहं पृष्टः \। यद् वा, इह गङ्गा-तीरे
एतत् तेऽभिहितं मया, अतोऽत्रान्यथात्वं नास्ति, कारणान्तरं च न
मन्तव्यम् इति भावः \। तद् एव विवृणोति---दुर्योधनस्येति \। महाक्रताव्
अपि दौरात्म्यं दुष्ट-चित्तत्वम् एव न च केनापि कृतं तद् अवमानादिकम्
अन्यत् किञ्चिद् इत्य् अर्थः \। तत्रैव हेतुं सूचयति---सुष्ठु युध्यत इति
तथा तस्येति \। महा-वीराभिमानाद् इति हे राजन्न् इति च
सर्व-सद्गुणवता त्वया तच् च बुध्यत एवेति भावः \।\।४०\।\।

इति श्रीमद्-भागवते महा-पुराणे दशम-स्कन्धे उत्तरार्द्धे
श्री-श्रील-सनातन-गोस्वामि-पाद-कृतायां श्री-बृहद्-वैष्णवोपण्यां
दशम-टिप्पण्यां पञ्चसप्ततितमो\ऽध्यायः \।\।७५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** राजसूय इति तदन्त इत्य्
अर्थः \।\।४०\।\।

इति श्रीमद्-भागवते महा-पुराणे दशम-स्कन्धे
श्रीमज्-जीव-गोस्वामि-कृतवैष्णव-तोषिण्यां पञ्चसप्ततितमो\ऽध्यायः
\।\।७५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यस्यां पूर्वोक्तायां श्रियाम्
\।\।४०\।\।

इति श्रीमद्-भागवते दशम-स्कन्धीये

श्रीमज्-जीव-गोस्वामि-कृत-क्रम-सन्दर्भे

पञ्चसप्ततितमो\ऽध्यायः \।\।७५\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-बृहत्-क्रम-सन्दर्भे

पञ्चसप्ततितमो\ऽध्यायः \।\।७५\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्य दृशा
दृष्टिमात्रेणैव दुर्योधनो भ्रमति स्म मयमाया तु निमित्त-मात्रम् इति
भावः \।\।४०\।\।

इति सारार्थ-दर्शिन्यां हर्षिण्यां भक्त-चेतसाम् \।

पञ्चसप्ततितमो\ऽध्यायो दशमे\ऽजनि सङ्गतः \।\।७५\।\।

**\॥।**

(१०.७६)

## अथ षट्सप्ततितमो\ऽध्यायः

### शाल्वस्य यदुभिः सह युद्धम् \। 

**\।\। १०.७६.१ \।\।**

**श्री-शुक उवाच---**

**अथान्यद् अपि कृष्णस्य शृणु कर्माद्भुतं नृप \।**

**क्रीडा-नर-शरीरस्य यथा सौभ-पतिर् हतः \।\।**

**श्रीधर-स्वामी (भावार्थ-दीपिका) :**

ततः षट्-सप्ततितमे वृष्णि-शाल्व-महा-मृधे \।

द्युमद्-गदा-प्रहारेण रणात् प्रद्युम्न-निर्गमः \।\।

संपाद्य धर्म-राजस्य राजसूय-महोदयम् \।

निहत्य सौभ-राजादीन् अथोपारमद् अच्युतः \।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *ततो*
महाभारत-बीज-वपनोत्तरम् \। *अथ* सौभ-राजादि-वधोत्तरम् \।
**अथ** युधिष्ठिर-राजसूयानन्तरम् \।\।१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अथ** आनन्तर्ये, तदानीम्
एवेन्द्रप्रस्थाच् छ्री-द्वारकाम् आगतेन श्री-भगवता साक्षात् तस्य वधात्,
तच् चाग्रे व्यक्तं भावि \। **अद्भुतत्वे** हेतुः क्रीडा-मयं
**नर-शरीरं** मनुष्याकारो यस्य तस्य, तेन
विचित्र-मधुर-क्रीडा-विस्तारणाद् इत्य् अर्थः \। यतः कृष्णस्य
जगच्-चित्ताकर्षक-लीलस्य \। हे **नृप** ! इति तच्-छ्रवणे
सर्व-लोक-पालकस् त्वम् एव योग्य इति भावः \। किं तद् ? इत्य् अपेक्षायाम्
आह---**यथा** इति \। येन प्रकारेण **हतस्** तत्-प्रकारं कर्म \।
किं वा, यथा यत् सौभस्य पतिर् इति कृष्ण-वध्यत्वं सूचितम् \।
तत्रोपदद्धात कथाम् आह---**शृण्व्** इति \।\।१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अथ** आनन्तर्ये, तदानीम्
एवेन्द्रप्रस्थाच् छ्री-द्वारकाम् आगतेन भगवता साल्वस्य वधात् तच्
चाग्रे व्यक्तं भावि \। **अद्भुतत्वे** हेतुः **क्रीडा**-मयं
**नर-शरीरं** प्रसिद्ध-मनुष्याकारो विग्रहो यस्य तस्य, तेन
विचित्र-मधुर-क्रीडा-विस्तारणाद् इत्य् अर्थः \। किं तद् ? इत्य् अपेक्षायाम्
आह---**यथा** इति \। येन प्रकारेण **हतः,** तत्-प्रकारकं कर्म
\।\।१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

षट्सप्ततितमे साल्वे रुद्र-प्राप्ते रणे वरम् \।

कुर्वति द्युमतः शस्त्राद्य्-उक्तं प्रद्युम्न-निष्क्रमः \।\।१\।\।

क्रीडा-प्रधानश् चासौ नर-शरीरश् चेति शाक-पार्थिवादिः \।\।१-४\।\।

**\॥।**

**\।\। १०.७६.२ \।\।**

**शिशुपाल-सखः शाल्वो रुक्मिण्य्-उद्वाह आगतः \।**

**यदुभिर् निर्जितः सङ्ख्ये जरासन्धादयस् तथा \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तथा निर्जिताः** \।\।२-३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : शिशुपालस्य सखा** इति \।
जरासन्धादिभ्यो\ऽपि तस्य द्वेष-विशेषश् च \।\।२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : सङ्ख्ये** युद्धे \। तस्य का
वार्ता ? **जरासन्धादयो**\ऽपीत्य् अर्थः \।\।२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.३ \।\।**

**शाल्वः प्रतिज्ञाम् अकरोच् छृण्वतां सर्व-भूभुजाम् \।**

**अयादवां क्ष्मां करिष्ये पौरुषं मम पश्यत \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव **प्रतिज्ञाम्
अकरोत्** \। अनादरे षष्ठी, अशक्ये\ऽर्थे प्रतिज्ञा नोचितेत्य्-आदिकं तेषां
वाक्यम् अनादृत्येत्य् अर्थः \।\।३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथापि **प्रतिज्ञाम् अकरोत्**
\। अनादरे षष्ठी, अशक्ये\ऽर्थे प्रतिज्ञा नोचितेति तेषां वाक्यम्
अनादृत्येत्य् अर्थः \। यद् वा, शृण्वत्स्व् इत्य् अर्थः \। ततश् च प्रतिज्ञाया
दार्ढ्यं बोधयति\।\।३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.४ \।\।**

**इति मूढः प्रतिज्ञाय देवं पशुपतिं प्रभुम् \।**

**आराधयामास नृपः पांशु-मुष्टिं सकृद् ग्रसन् \।\।**

**श्रीधर-स्वामी (भावार्थ-दीपिका) :** प्रत्यहं **सकृत्**
**पांशु-मुष्टिम्** एकां **ग्रसन्** भक्षयन् \।\।४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इति** उक्त-रीत्या \।
**पांसुर्** धुलिः, पांसुर् धूलौ च सस्यार्थ-चिर-सञ्चित-गोमये इति
मेदिनी \।\।४\।\।

[------------------------------------------------------------------------------------------------------------------]{दिर्="र्त्ल्"}

**श्रीनाथ-चक्रवर्ती (चैतन्य-मत-मञ्जुषा)** : न व्याख्यातम्

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव **देवं**
निजेष्ट-दैवतं दैत्यानाम् आराध्यं वा **आराधयामास** \। **पशुपतिम्**
इति श्लेषेण पशु-तुल्यानाम् अपि जनानां पालकत्वेन
परम-दयालुत्व-ज्ञानाद् इति सूचितम् \। अयम् आराधने हेतुः \। किं च,
**प्रभुम्** आश्व् अभीष्ट-दान-समर्थम् \। **नृपः**
सुख-भोग-योग्यो\ऽपीत्य् अर्थः \।\।४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : इत्य्** एतत् प्रतिज्ञाय यतो
**मूढः** निर्बुद्धिः श्री-कृष्ण-नाथानाम् अन्यतो
(ग्ला)हान्य्-अभावाननुसन्धानात् \। तम् एव कथम् **आराधयामास** इत्य्
अत्र योग्य-पदान्य् एवोपन्यस्यति---**देवं** निजेष्ट-दैवतं **पशूनां**
स्व-सदृशानां तु प्रमथानां **पतिं** **प्रभुम्** आश्व्
अभीष्ट-दान-समर्थं चेति \। **नृपः** सुख-भोग-योग्यो\ऽपीत्य् अर्थः
\। **पांस्व्** इति योग्यम् एव तस्य प्रमथतस् तद्-भोजनम् इत्य्
उपहास-व्यञ्जना \।\।४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तम् एव कथम् आराधयामास ? इत्य्
अत्र योग्य-पदान्य् एवोपन्यस्यति---**देवं** निजेष्ट-दैवतं **पशूनां**
सदृशं प्रमथानां **पतिं** **प्रभुम्** आश्व् अभीष्टार्थ-दान-समर्थं
चेति \।\।४\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.७६.५ \।\।**

**संवत्सरान्ते भगवान् आशुतोष उमा-पतिः \।**

**वरेण च्छन्दयामास शाल्वं शरणम् आगतम् \।\।**

**श्रीधर-स्वामी (भावार्थ-दीपिका) : संवत्सरान्त** इति \।
**आशुतोषो**ऽपि **भगवान् उमा-पतिः** श्री-कृष्ण-विद्विषि शाल्वे वरस्य
वैफल्यं मन्यमानो न शीघ्रं प्रादुरभूत् \। तस्यातिनिर्बन्धम् आलक्ष्य
**संवत्सरान्ते** च **वरेण छन्दयामास** इच्छां कारितवान् \"वरं
वृणीष्व\" इत्य् उवाचेत्य् अर्थः \।\।५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ*
इति---कृष्ण-द्विषि वर-दानानौचित्ये\ऽपि भक्ताभीष्टदत्वात् तं वरार्थं
प्रेरयामासेति भावः \।\।५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भगवान्** सर्वज्ञो
देय-तद्-इष्ट-वरस्य वैफल्यं जानन्न् अपीत्य् अर्थः \। किं च, **उमा**
श्री-भगवद्-भक्ता पार्वती, तस्याः **पतिर्** अपि **छन्दयामास** \।
कुतः? **शरणम् आगतं** महा-दुष्कर-व्रतेन प्रपन्नम् इत्य् अर्थः \।
अन्यथा शरणागतोपेक्षा-दोष-प्रसक्तिः कर्म-वैयर्थ्यापत्तिश् च \।
**वरेण** छन्दनं चान्तः-सन्तोषाभावाद्
अप्रत्यक्षीभूतेनाकाश-वाण्यैवेति ज्ञेयम्, आविर्भावाद्य्-अनुक्तेः \।\।५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : भगवान्** इति
वर-वैफल्य-ज्ञाने कारणम्, अत एव तादृश-**वरेण** अपि
**छन्दयामास** \। अत **उमाया** मायांशत्वात् **पतिर्** इति
वञ्चनाभिप्रायेण \। ननु तर्ह्य् अनागमनम् एवोचितं ?
तत्राह---**शरणम् आगतम्,** अन्यथा शरणागतोपेक्षा लोके प्रवर्ततेति
शङ्कयेति भावः \। अत्र सामान्यतो यत् तस्य पशुपतित्वं तच्
छ्मशान-वासादिनैव तादृश-सङ्गेन निज-गोपनायैव दत्तात्रेयस्य
स्त्र्य्-आदि-सङ्गवत् यच् च भगवद्-विरोधिभ्यो\ऽपि वर-प्रदानं तत्
पुनस् तान् उत्साह्य बल-सहायादि-सम्पादने न योग्यांश् च कृत्वा
श्री-भगवद्-अत्यभीष्ट-युद्धादि-लीलायां प्रवर्तनायेति वास्तवं ज्ञेयम्
\।\।५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **भगवान्** इति
वर-वैफल्य-ज्ञाने कारणम् \। अत एव तादृश-**वरेण** अपि
**छन्दयामास** \। ननु तर्ह्य् अनागमनम् एवोचितं ? तत्राह---**शरणम्
आगतम्**, अन्यथा शरणागतोपेक्षा लोके प्रवर्तेतेति शङ्कयेति भावः
\।\।५-३३\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : वरेण** दित्सितेन
**छन्दयामास** वशीचक्रे, अभिप्राय-वशो छन्दः इत्य् अमरः
\।\।५-६\।\।

**\॥।**

**\।\। १०.७६.६ \।\।**

**देवासुर-मनुष्याणां गन्धर्वोरग-रक्षसाम् \।**

**अभेद्यं कामगं वव्रे स यानं वृष्णि-भीषणम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** शाल्वः \। **यानं**
गमनवत् पुरम्, यानं वाहनम् उद्दिष्टं यानं गमनवत् पुरम् इति
धरणिः \। **अभेद्यम्** इहाकार-वाच्येन वासुदेवेन भेद्यम् इति
वाचो\ऽभिप्रायः \। अत एव तत् कृष्ण-हस्तेरितया विचूर्णितं पपात तोये
गदया सहस्रधा \[भा।पु। १०.७७.३४\] इत्य् उक्त्या विरोधो नेति \।\।६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कामगं** स्वेच्छया भूमौ
जले गिरौ वियत्य् अपि गच्छतीति तथा तत्, **यानं** रथम् \। **स**
साल्वो **वृष्णीनां भीषणं** भयङ्करम् एव, न तु घातकम् इति \।
श्री-शिवेनैवान्तस् तथा-प्रेरणाद् इति ज्ञेयम् \।\।६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत एव **वृष्णीनां भीषणम्**
एव **वव्रे,** न तु घातकम् इति श्री-शिवेनान्तस् तथा प्रेरणाद् इति
भावः \।\।६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सौभं** सौभ-संज्ञम्
\।\।६\।\।

**\॥।**

**\।\। १०.७६.७ \।\।**

**तथेति गिरिशादिष्टो मयः पर-पुरं-जयः \।**

**पुरं निर्माय शाल्वाय प्रादात् सौभम् अयस्-मयम् \।\।**

**श्रीधर-स्वामी (भावार्थ-दीपिका) : तथेति** प्रतिज्ञाय
**गिरिशेनादिष्टोऽयस्-मयं** लोह-मयं **पुरं सौभ-संज्ञं निर्माय**
रचयित्वा **प्रादात्** \।\।७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अयस्मयादीनि छन्दसि
\[पा। १.४.२०\] इति पाणिनिः \।\।७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गिरौ** कैलासे **शेते**
निश्चलतया वसतीति तथा, तेन **आदिष्ट** इत्य् आकाश-वाण्यैव मयं
प्रत्य् आदेश इति \। तथा **परेषां** शत्रूणां **पुरं जयतीति** तथा
सः, इति सौभस्यापि तादृशत्वं सूचितम् \। **पुरम्** इति
श्री-रुद्राज्ञादरेण दैत्य-पक्ष-पातेन च दैत्य-शिल्पिना मयेन
तद्-अशेष-सैन्याद्य्-आधारतया पुरवत् यानस्यैव निर्माणात् \। अत एव
**प्र**कर्षेण श्री-गिरिशादिष्टाद् अप्य् उत्कृष्टतया **अदात्** \।\।७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : परपुरञ्जय** इति \।
सौभ-सदृश-पुरादि-निर्माणमय्या माययेति शेषः \। **पुरं** तद्-आकारं
महा-रथं **प्र**कर्षेण दैत्य-पक्षत्वाद् उत्कृष्टया **अदात्** \।\।७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अयस्मयं** लोहमयम्
\।\।७\।\।

**\॥।**

**\।\। १०.७६.८ \।\।**

**स लब्ध्वा कामगं यानं तमो-धाम दुरासदम् \।**

**ययौ द्वारवतीं शाल्वो वैरं वृष्णि-कृतं स्मरन् \।\।**

**श्रीधर-स्वामी (भावार्थ-दीपिका) : तमसो**ऽन्धकारस्य **धाम**
आश्रयम् \। अन्यैर् **दुरासदं** दुष्प्राप्यम् \।\।८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** शाल्वः \।
**तमो-धाम** नील-रश्मि-पुञ्जात्मकत्वात् \। **वृष्णि-कृतं**
रुक्मिणी-विवाहादिषु जातम् \।\।८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स** महा-दुष्टत्वेन
प्रसिद्धः \। अन्यत् तैर् व्याख्यातम् \। यद् वा, **तमोधामत्वाद्** एव
**दुरासदम्** अस्त्राद्य्-अनतिक्रम्यं चक्षुषादृश्यम् इति वा \।\।८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तमोधामत्वाद्** एव
**दुरासदं** चक्षुषा\ऽप्य् अगम्यम् \। अत्र **वृष्णि-कृतं** कृष्ण-कृतम्
इति पाठ-द्वयम् \।\।८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.९ \।\।**

**निरुध्य सेनया शाल्वो महत्या भरतर्षभ \।**

**पुरीं बभञ्जोपवनान् उद्यानानि च सर्वशः \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : पुरीं** श्री-द्वारकां
**निरुद्ध्य** सर्वतो बहिर् आवृत्य \। इति महा-विस्मयात्
सम्बोधयति---**भरतर्षभ** इति \। यद् वा, अनिष्टाशङ्किनं तम्
आश्वासयति \। महा-वंश्य-श्रेष्ठेन त्वया श्री-भगवन्-माहात्म्यं ज्ञायत
एवेति कापि शङ्का कार्येति भावः \। **बभञ्ज** भङ्क्तुम् ऐच्छत्
\।\।९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : निरुद्ध्येति** त्रिकम् \। तत्र
विहारान् स \[१०ब्\] इत्य् अन्तम् एकं वाक्यं \। दिश \[११ब्\] इत्य् अन्तं त्व्
अन्यत् \। **पुरीं** श्री-द्वारकां **निरुद्ध्य** सर्वतो बहिर् आवृत्य इति
महा-विस्मयात् सम्बोधयति---**भरतर्षभ** इति \। यद् वा,
अनिष्टाशङ्किनं तम् आश्वासयति महा-वंश-श्रेष्ठत्वेन त्वया
श्री-भगवन्-माहात्म्यं ज्ञायत एवेति कापि शङ्का न कार्येति भावः \।
**बभञ्ज** भङ्कुम् उद्यतवान् \। वर्तमान-सामीप्ये वर्तमानवद् वा
\।\।९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.१० \।\।**

**स-गोपुराणि द्वाराणि प्रासादाट्टाल-तोलिकाः \।**

**विहारान् स विमानाग्र्यान् निपेतुः शस्त्र-वृष्टयः \।\।**

**श्रीधर-स्वामी (भावार्थ-दीपिका) : प्रासादा** गृहाः \। **अट्टालास्**
तद्-उपरि-गृहाः \। **तोलिकास्** तत्-पर्यन्त-कुड्यानि, ताः \। **विहारान्**
क्रीडा-स्थानानि च स **बभञ्ज** \। किं च, **विमानाग्र्यात्** तस्माच्
**छस्त्र-वृष्ट्य्**-आदयः **पेतुः** \।\।१०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तद्-उपरि* प्रासादोपरि\।
*तत्-पर्यन्तम्* अट्टालिका-पर्यन्तम् \। **स** शाल्वः \। न केवलं स एव
**बभञ्ज**, अपि तु तस्मान् महादेव-प्रसाद-लब्ध-विमानाद् अपीत्य्
आह---*किं च* इति \।\।१०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गोपुराणि** पुर्या बहिर्
**द्वाराणि** तत्-सहितानि, द्वाराण्य् अन्यानि, भञ्जनार्थम् एव **नि**तरां
नैरन्तर्यादिना **पेतुः** \।\।१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गोपुराणि** पुर्या बहिर्
**द्वाराणि** तत्-सहितानि द्वाराण्य् अन्यानि भञ्जनार्थम् एव **नि**तरां
नैरन्तर्यादिना **पेतुः** \।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तोलिका** भित्तिः \।
**विहारान्** क्रीडा-स्थानानि \। **स** साल्वः \। ततश् च
**विमान**-श्रेष्ठात् सौभात् \।\।१०\।\।

**\॥।**

**\।\। १०.७६.११ \।\।**

**शिला-द्रुमाश् चाशनयः सर्पा आसार-शर्कराः \।**

**प्रचण्डश् चक्रवातोऽभूद् रजसाच्छादिता दिशः \।\।**

**श्रीधर-स्वामी (भावार्थ-दीपिका) : आसार-शर्करा** धारा-संपात-वज्
जलोपलाः[^९] \।\।११\।\।

[^९]: जलोपलाः वायुना घनीभूत-जलमय-पाषाणाः इति १०.२५.९
    वंशीधरः \।


------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *जलोपलाः* करकाः
\।\।११\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : प्रचण्डश्** चासौ
**चक्र-वातश्** च वात्या विमानाग्र्याद् एवाभूत् \। स-विसर्ग-पाठे
पाठान्तरे\ऽपि स एवार्थः \। **रजसा** चक्रवात-भरेण तद्-विमानाद्
एव निपतितेन वा \।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्रचण्डश्** चासौ
**चक्रवातश्** च वात्या विमानार्थम् एव **नि**तरां नैरन्तर्यादिना
**पेतुः** \। प्रचण्डश् चासौ चक्रवातश् च वात्या विमानाग्र्याद् एवाभूत्
शीघ्र-भ्रमणोर्जित्यात् **रजसा** चक्रवात-[भके]{।मर्क्} \।\।११\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.१२ \।\।**

**इत्य् अर्द्यमाना सौभेन कृष्णस्य नगरी भृशम् \।**

**नाभ्यपद्यत शं राजंस् त्रि-पुरेण यथा मही \।\।**

**श्रीधर-स्वामी (भावार्थ-दीपिका) : शं** सुखं **नाभ्यपद्यत**
\।\।१२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सौभेन** तत्-संज्ञ-पुरेण
तत्रत्य-शाल्वेन च \।\।१२-१४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भृशम् अर्द्यमाना**
शस्त्र-वृष्ट्य्-आदिभिर् हिंस्यमाना[^१०] सती कृष्णस्य परमानन्द-घनस्य,
अतः परमानन्दमय्य् अपि **नगरी** **शं** न **अभितो\ऽपद्यत** लेभे
\। नन्व् एतद् असम्भाव्यम् इव ? तत्राह---**त्रिपुरेण** अर्दिता **मही**
सर्वा यथा शं नाभ्यपद्यत तद्वद् इति \। त्रिपुर-दाहादिना पूर्वं
यथा श्री-रुद्रस्य माहात्म्यं श्री-भगवता विस्तारितम्, तथाधुनापि
तद्-अर्थं तद्-इच्छयैवेति भावः \। तच् च त्वया बुध्यत एवेत्य्
आह---हे

[^१०]: हन्यमाना \[ग\]


**राजन्न्** इति \। यद् वा, मही त्रिपुरेण यथार्दिता, तथार्द्यमानापि शं
नाभ्यपद्यत किम्, काक्वा \। अपि त्व् अभ्यपद्यतैव, यतः कृष्णस्य \।
अन्यत् समानाम् \।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : भृशम् अर्द्यमाना** हिंस्यमाना
श्री-**कृष्णस्य** पुरीति साश्चर्य-दुःख-वचनं तस्य दुर्बोध-लीलस्य
तादृश्य् एवेच्छेति भावः \।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.१३ \।\।**

**प्रद्युम्नो भगवान् वीक्ष्य बाध्यमाना निजाः प्रजाः \।**

**मा भैष्टेत्य् अभ्यधाद्**[^११] **वीरो रथारूढो महा-यशाः**[^१२]
**\।\।**

[^११]: अभ्ययाद्


[^१२]: महा-रथः


**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : बाध्यमाना** बाधितुम्
आरभ्यमाणा **वीक्ष्य** आलक्ष्य \"**मा भैष्ट**\" इति **प्रजा** आश्वास्य
**अभ्ययाद्** अभिमुखं गतः \। \"अभ्यधाद्\" इति पाठे
पाठान्तरे\ऽब्रवीत् \। यतो **भगवान्** सर्व-शक्ति-युक्तः, अतो
**वीरो**\ऽभय-दानादौ समर्थः \। किं च, **महारथो**
योध-वर्ग-श्रेष्ठः \। पाठान्तर-पक्षे\ऽपि निर्ययाव् इति ज्ञेयम् एव
\।\।१३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बाध्यमाना** बाधितुम्
आरभ्यमाणाः \"**मा भैष्ट**\" इत्य् **अभ्यधात्** अब्रवीत् यतो
**भगवान्** स्वयं भगवत एव तृतीय-व्यूहः \। तथा लौकिक-लीलया
च **वीरः** शूरः \। तत्रापि **महारथः** योध-वर्ग-श्रेष्ठः तत्
किम् इदम् आश्चर्यं ? किन्तु तादृश-क्षुद्रैर् अपि लीला-कौतुकम् इति भावः
\।\।१३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रद्युम्नो भगवान् वीक्ष्य**
इति \"युद्धार्थं बलभद्रे निर्जिगमिषति सति वयम् एव शाल्वं
वधिष्यामः \। त्वया तु सुखेनात्रैव स्थेयम्\" इत्य् उक्त्वा साम्बादिभिः
सह प्रद्युम्न एव निर्जगामेति ज्ञेयम् \।\।१३-१६\।\।

**\॥।**

**\।\। १०.७६.१४-१५ \।\।**

**सात्यकिश् चारुदेष्णश् च साम्बोऽक्रूरः सहानुजः \।**

**हार्दिक्यो भानुविन्दश् च गदश् च शुक-सारणौ \।\।**

**अपरे च महेष्वासा रथ-यूथप-यूथपाः \।**

**निर्ययुर् दंशिता गुप्ता रथेभाश्व-पदातिभिः \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : चारुदेष्णः**
श्री-प्रद्युम्नानुजः, **अक्रूरानुजा** आसङ्ग-सारमेयादयश् चतुर्दश,
**भानुविन्दः** श्री-सत्यभामा-पुत्रो भानुर् एव, **शुकः सारणः**
श्री-रोहिणी-सुतौ, **च**-काराः सर्वेषां निर्याणे प्राधान्यापेक्षया \।
अपरे च श्री-भगवत्-पुत्र-भ्रात्र्-आदयः \। **महान्** सर्वतः
श्रेष्ठतर **इष्वासो** येषां ते \। अतो **रथानां** **यूथानि पान्ति**
ये, तेषाम् अपि **यूथपाः**, यादव-वीर-वर्ग-मुख्यतमा इत्य् अर्थः \।
**दंशिताः** सन्नद्धा **रथादिभिर्** **गुप्ताश्** च **निर्ययुः** \।
पुराद् इति पुरी-रक्षणार्थं श्री-बलदेव-वसुदेवोग्रसेनादयो\ऽपि ते
चासन्न् इति ज्ञेयम्\। रथादीनां यथा-पूर्वं सेनाङ्गत्वे गुप्त-साधनत्वे
च श्रैष्ठ्यम् \।\।१४-१५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : सात्यकिर्** इति युग्मकम् \।
**चारुदेष्णः** प्रद्युम्नानुजः \। **अक्रूरानुजाः** आसङ्ग-सारमेयादयश्
चतुर्दश \। **भानुविन्दः** श्री-सत्यभामा-ज्येष्ठ-पुत्रो भानुर् एव \।
**शुकः** कश्चित् **सारणः** श्री-रोहिणी-सुतः \। **च**-कारात् सर्वेषां
निर्याणे प्राधान्यापेक्षया पुरी-रक्षार्थं
श्री-बलदेव-वसुदेवोग्रसेनादयो\ऽभ्यन्तर एवासन्न् इति ज्ञेयम् \।
रथादीनां यथा-पूर्वं सेनाङ्गत्वे गुप्ति-साधनत्वे च श्रैष्ठ्यम्
\।\।१४-१५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.१६ \।\।**

**ततः प्रववृते युद्धं शाल्वानां यदुभिः सह \।**

**यथासुराणां विबुधैस् तुमुलं लोम-हर्षणम् \।\।**

**श्रीधर-स्वामी (भावार्थ-दीपिका) : तुमुलं** व्याकुलम् \।
**लोम-हर्षणं** रौद्रम् \।\।१६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततः** पुरात्
प्रद्युम्न-निर्गमनोत्तरम् \।\।१६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** साल्वानाम्, यद् वा,
साल्वस्य तदीयानां चेत्य् अर्थः \। साल्वदेशोद्भवानां यथेति
सुप्रसिद्धदेवासुरमहायुद्धोपमया महत्त्वम्\। यद् वा, काक्वा
ततो\ऽप्याधिक्यं सूचयति \। तदेवाह---तुमुलम् इति विशेषणाभ्याम्
\।\।१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : साल्वानां** साल्व-देशोद्भवानां
\। यद् वा, साल्वस्य तदीयानां चेत्य् अर्थः \।\।१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.१७-१८ \।\।**

**ताश् च सौभ-पतेर् माया दिव्यास्त्रै रुक्मिणी-सुतः \।**

**क्षणेन नाशयामास नैशं तम इवोष्ण-गुः \।\।**

**विव्याध पञ्च-विंशत्या स्वर्ण-पुङ्खैर् अयो-मुखैः \।**

**शाल्वस्य ध्वजिनी-पालं शरैः सन्नत-पर्वभिः \।\।**

**श्रीधर-स्वामी (भावार्थ-दीपिका) : नैशं** निशि भवं \। **तम
उष्ण-गुः** सूर्य इव \।\।१७\।\। किं च, विव्याधेति \। **स्वर्ण**-मयानि
**पुङ्खानि** पृष्ठ-प्रान्ता येषां तैः \। **अयो** लोहं तन्-मयानि
**मुखान्य्** अग्राणि येषां तैः \। ध्वजिनी-पालं सेनान्यम् \। सन्नतानि
निम्नानि पर्वाणि ग्रन्थयो येषां तैः \।\।१८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ताः**
शिला-द्रुम-वर्षणादि-रूपाः \। **उष्णा गावः** किरणा तुमुलं यस्य स
तथा \।\।१७\।\। माया विनाश्य युद्धं चकार इत्य् आह---*किं च* इति
\।\।१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ताः** पूर्वोक्ताः
शस्त्र-वृष्ट्य्-आदि-निपात-लक्षणाः सर्व-महिषी-वर्ग-ज्येष्ठायाः[^१३]
सुतः ज्येष्ठ-पुत्र इति माहात्म्य-भरः सूचितः \। अतः **क्षणेन**
सद्य एव **नाशयामास** \। **नैशम्** इति दृष्टान्तेन निर्गम-मात्रेण
अनायासेन युगपद् अशेष-माया-नाशनं द्योतयति \। स्वर्ण-पुङ्खैर्
इत्य्-आदि-विशेषणैः शराणां गाढ-वेधकत्वम् उक्तम् \।\।१७-१८\।\।

[^१३]: सर्वमहिषीश्रेष्ठायाः \[ग\]


------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : रुक्मिण्याः**
श्री-महिषी-वर्ग-श्रेष्ठायाः **सुतः** ज्येष्ठ-पुत्र इति माहात्म्य-भरः
सूचितः \।\।१७\।\। **स्वर्ण-पुङ्खैर्** इत्य्-आदि-विशेषणैः शराणां
गाढ-वेधकत्वं सूचितम् \।\।१८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नैशं** निशा-भवम् \।
**उष्णगुः** सूर्यः \।\।१७\।\। **ध्वजिनी-पालं** सेनान्यं **सन्नतानि**
निम्नानि **पर्वाणि** ग्रन्थयो येषां तैः \।\।१८\।\।

**\॥।**

**\।\। १०.७६.१९ \।\।**

**शतेना**[^१४]**ताडयच् छाल्वम् एकैकेनास्य सैनिकान् \।**

[^१४]: शरेण ?


**दशभिर् दशभिर् नेतॄन् वाहनानि त्रिभिस् त्रिभिः \।\।**

**श्रीधर-स्वामी (भावार्थ-दीपिका) : सैनिकान्** भटान् \। **नेतॄन्**
सारथीन् \।\।१९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एकैकेन** इति प्रत्येकम्
एकेनैकेन शरेणेत्य् अर्थः \। एवम् अग्रे\ऽपि \। वाहनानि ध्वजिनी-पालं
साल्वादीनाम् अश्वादीन् \।\।१९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एकैकेन** इति प्रत्येकम्
एकैकेन शरेणेत्य् अर्थः \। एवम् अग्रे\ऽपि \।\।१९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नेतॄन्** सारथीन् \।\।१९\।\।

**\॥।**

**\।\। १०.७६.२० \।\।**

**तद् अद्भुतं महत् कर्म प्रद्युम्नस्य महात्मनः \।**

**दृष्ट्वा तं पूजयामासुः सर्वे स्व-पर-सैनिकाः \।\।**

**श्रीधर-स्वामी (भावार्थ-दीपिका) : स्व-पर-सेनयोर्** वर्तमानाः
**सर्वे** पूजयामासुः संमानितवन्तः \।\।२०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तच्** छाल्वादि-ताडन-रूपम्
\। **तं** प्रद्युम्नम् \।\।२०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अद्भुतं** लोकातीतम् \। अतो
**महत्** सर्वतः श्रेष्ठम् \। यद् वा, महद् अद्भुतं परमाश्चर्यम्,
क्षणेनैव तादृश-सर्व-माया-नाशनात्, तथा ध्वजिनी-पालादीनां सर्वेषां
शरैर् युगपत् तथा-प्रहरणाच् च \। तच् च तस्य युक्तम् एवेत्य्
आह---**महात्मनो** \ऽपरिच्छिन्न-शक्तेर् इत्य् अर्थः \।\।२०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अद्भुतं** लोकातीतम् अतो
**महत्** सर्वतः श्रेष्ठं \। तच् च तस्य नात्यद्भुतम् इत्य्
आह---**महात्मनः** अपरिच्छिन्न-शक्तेर् इत्य् अर्थः \।\।२०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत्** सौभम् \।\।२०-२३\।\।

**\॥।**

**\।\। १०.७६.२१-२२ \।\।**

**बहु-रूपैक-रूपं तद् दृश्यते न च दृश्यते \।**

**माया-मयं मय-कृतं दुर्विभाव्यं परैर् अभूत् \।\।**

**क्वचिद् भूमौ क्वचिद् व्योम्नि गिरि-मूर्ध्नि जले क्वचित् \।**

**अलात-चक्र-वद् भ्राम्यत् सौभं तद् दुरवस्थितम् \।\।**

**श्रीधर-स्वामी (भावार्थ-दीपिका) :** कदाचिद् **बहु-रूपं,** कदाचिद्
एक-रूपं, क्वचिन् **न दृश्यते** \। एवं **दुर्विभाव्यं** दुर्वितर्क्यम्
**अभूत्** \।\।२१\।\। किं च, क्वचिद् इति \। एवं तद् दुरवस्थितम्
अनवस्थितं चाभूत् \।\।२२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्** पुरम् \।\।२१\।\। तत्
पुर-गतम् अन्यद् अद्भुतम् आह---किं चेति \। **तत्** पुरम् \।\।२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च
श्री-प्रद्युम्न-भयात् तत् सौभम् अलक्ष्यम् अस्थिरं चाभूद् इत्य्
आह---**बह्व्** इति द्वाभ्याम् \। **बहूनि रूपाणि** वर्णा आकारा वा यस्य,
**तच्** च तद्-**एक-रूपं** च \। यद् वा, **बहु-रूपं** बहुलं च
तद्-एक-रूपम् एकं चेति तथा \। तत् **मयेन** महा-मायाविना कृतम् इति
माया-मयत्वे\ऽपि विशेष उक्तः \। **परैर्** यादवैः क्वचित् कदाचिद् गिरे
रैवतस्य मूर्ध्नि कदाचित् \।\।२१-२२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च श्री-प्रद्युम्न-भयात्
तत्-सौभम् अलक्ष्यम् अस्थिरं चाभूद् इत्य् आह---**बह्व्** इति द्वाभ्याम्
\।\।२१\।\। **क्वचित्** कदाचित् **गिरेः** रैवतकस्य **मूर्ध्नि**
\।\।२२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.२३ \।\।**

**यत्र यत्रोपलक्ष्येत स-सौभः सह-सैनिकः \।**

**शाल्वस् ततस् ततोऽमुञ्चञ् छरान् सात्वत-यूथपाः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : यत्र यत्र** भूम्य्-आदौ \।
**ततस् ततस्** तत्र तत्र \।\।२३-२७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उप** समीपे,
उपलक्षणतयापि वा **लक्ष्येत** \। **सात्वत-यूथपा**
यादव-महा-वीराः \।\।२३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : उप** हीने यत् किञ्चिद् अपि
लक्ष्यते \।\।२३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.२४ \।\।**

**शरैर् अग्न्य्-अर्क-संस्पर्शैर् आशी-विष-दुरासदैः \।**

**पीड्यमान-पुरानीकः शाल्वोऽमुह्यत् परेरितैः \।\।**

**श्रीधर-स्वामी (भावार्थ-दीपिका) : अग्निवद्** दाहकः, **अर्कवद्**
युगपत् सर्वतः **संस्पर्शो** येषां तैः \। **आशी-विष**वद्
एक-देश-स्पर्श-मात्रेण मारकत्वाद् **दुरासदैर्** दुःसहैः
**पीड्यमानं** **पुरम् अनीकानि** च यस्य सः \। **परैर्** यदुभिर्
**ईरितैर्** मुक्तैः \।\।२४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अर्को**\ऽर्क-रश्मिः, स
यथा सर्वान् अप्य् एकदैव **सम्यक् स्पृशति**, तद्वद् इत्य् अर्थः \। अन्यत्
तैर् व्याख्यातम् \। तत्र सर्वत इति सर्वेष्व् इत्य् अर्थः \।\।२४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अग्नयः** दाहकतया
तद्-रूपत्वेन रूपिता इत्य् अर्थः \। **अर्क-संस्पर्शा** अर्कस्येव
रश्मि-द्वारा सर्वत्र **संस्पर्शस्** तापमयो येषां ते च ते च तैः
\।\।२४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अग्न्य्-अर्कयोर्** इव
**स्पर्शो** येषां, तैः **आशी-विषैः** सर्पैर् इव **दुरासदैः**
दुःसहैः **पीड्यमानं** **पुरम् अनीकानि** च यस्य, सः \। **परैर्**
यदुभिर् **ईरितैर्** मुक्तैः \।\।२४-२५\।\।

**\॥।**

**\।\। १०.७६.२५ \।\।**

**शाल्वानीकप-शस्त्रौघैर् वृष्णि-वीरा भृशार्दिताः \।**

**न तत्यजू रणं स्वं स्वं लोक-द्वय-जिगीषवः \।\।**

**श्रीधर-स्वामी (भावार्थ-दीपिका) : भृशार्दिता** अपि **स्वं स्वं
रणं** स्वां युद्ध-भूमिम् \।\।२५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : लोक-द्वयस्य जिगीषवः**
क्षात्र-धर्म-प्रवर्तनार्थं यशो-धर्माद्य्-अपेक्षकाः सन्तः \। यद् वा,
जगद्-धितार्थं निज-कीर्ति-विस्तारणेन
ऊर्ध्वाधो-लोक-द्वय-वशीकरणेच्छव इत्य् अर्थः \।\।२५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : लोक-द्वयस्य जिगीषवः**
क्षात्र-धर्म-प्रवर्तनार्थं यशो-धर्म-प्रवर्तनार्थं
यशो-धर्माद्य्-अपेक्षकाः सन्तः \। यद् वा, जगद्-धितार्थं
निज-कीर्ति-विस्तारेणोर्ध्वाधो-लोक-द्वय-वशीकरणेच्छव इत्य् अर्थः
\।\।२५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.२६ \।\।**

**शाल्वामात्यो द्युमान् नाम प्रद्युम्नं**[^१५] **प्राक् प्रपीडितः \।**

[^१५]: प्रद्युम्नात्


**आसाद्य गदया मौर्व्या व्याहत्य व्यनदद् बली \।\।**

**श्रीधर-स्वामी (भावार्थ-दीपिका) : मौर्व्या** कार्ष्णायस-मय्या \।
**व्याहत्य** प्रहृत्य \।\।२६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : प्रद्युम्नात् प्राक्**
प्रकर्षेण **पीडितो**\ऽस्त्र-प्रहारेण दुःखितः \। \"प्रद्युम्नम्\" इति
पाठे पाठान्ते प्रद्युम्नम् आसाद्येत्य् अन्वयः \। प्राक् प्रपीडितस् तेनैव
विशेषेण **आहत्य** प्रहृत्य **व्यनदत्** अत्युच्चैर् नादम् अकरोत्, यतो
**बली** \।\।२६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रद्युम्नाद् धेतोः **प्राक्**
प्रकर्षेण **पीडितः** अस्त्र-प्रहारेण दुःखितः **वि**शेषेण **आहत्य**
प्रहृत्य \।\।२६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रद्युम्नाद्** धेतोः
**प्राक्** प्रथमं **पीडितः** प्रद्युम्न-प्रयुक्तेन अस्त्रेण बाधितः
**मौर्व्या** कार्ष्णायस-मया \।\।२६\।\।

**\॥।**

**\।\। १०.७६.२७ \।\।**

**प्रद्युम्नं गदयाशीर्ण-वक्षः-स्थलम् अरिन्दमम् \।**

**अपोवाह रणात् सूतो धर्म-विद् दारुकात्मजः \।\।**

**श्रीधर-स्वामी (भावार्थ-दीपिका) : अपोवाह** अन्यतो निनाय \।\।२७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अशीर्ण-वक्षः-स्थलम्** अप्य्
**अपोवाह** \। किम्-अर्थम्? **अरिन्दमं** क्षणं विश्रम्य स्वस्थतया
निजारिं दमयितुम् इत्य् अर्थः \। ननु तथापि रणाद् अपवहनम् अयुक्तम् ?
तत्राह---**धर्मवित्**, अस्वस्थस्य सतो रथिनो\ऽवेक्षणं सारथिः
कुर्याद् इति धर्मं जानन् \। यतो **दारुकः** श्री-भगवत्-सारथिः,
तस्य **आत्मजः** \।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अशीर्ण-वक्षः-स्थलम्** अप्य्
**अपोवाह** \। किम्-अर्थम् **अरिन्दमं** क्षणं विश्रम्य निजारिं
दमयितुम् इत्य् अर्थः \। तथापि रणाद् अपवाहनम् अयुक्तं,
तत्राह---**धर्मवित्** सारथिः रथि-रक्षण-धर्मं जानन् यतो
**दारुकस्य** **आत्मजः** \।\।२७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तं** प्रद्युम्न
शीर्ण-वक्षः-स्थलम् इति प्रकृत्या द्युमतो **गदया**
चिद्-आनन्द-मय-वक्षसस् तस्य शीर्णत्वासम्भवे\ऽपि लीला-शक्त्यैव तम्
युद्धोत्साह-रस-वर्धनार्थम् आवेग-मात्रे उत्पादिते, तं **गदयैव**
शीर्ण-वक्षः-स्थलं मत्वा **अपोवाह** अन्यत्र निनाय, यतो
**धर्मवित्** सूतः कृच्छ्र-गतं रक्षेत् इति धर्मज्ञः, वस्तुतस् तु
अ-कार-प्रश्लेषेण सच्-चिद्-आनन्द-विग्रहत्व-लक्षणं तस्य धर्मं न
वेत्तीत्य् अधर्मवित्, तच् च तद्-अज्ञानं तम् परम-सुसङ्गतम् एव, यतो
**दारुकात्मजः**, परीक्षिति भवेद् रागो दारुके च तथोद्धवे
\[भ।र।सि। ३.२.९०\] इति भक्ति-रसामृतोक्तेर् महा-प्रेमवतो
दारुकस्यात्मजः प्रद्युम्न-विषयक-महा-स्नेहवान् इति भावः \।\।२७\।\।

**\॥।**

**\।\। १०.७६.२८ \।\।**

**लब्ध-संज्ञो मुहूर्तेन कार्ष्णिः सारथिम् अब्रवीत् \।**

**अहो असाध्व् इदं सूत यद् रणान् मेऽपसर्पणम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अपसर्पणं** बहिर्
निर्गमनम् \।\।२८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कार्ष्णिः**
लीला-कौतुकाकृष्ट-चित्तस्य भगवतः पुत्र इति तस्यापि तादृशत्वं
सूचितम् \। अतो वैचित्र्यादिकं सर्वं तस्य सङ्गच्छेतैवेति भावः \।
यद् वा, **लब्धा संज्ञा** वीरेषु ख्यातिर् येन सः, अतो **मुहूर्तेन**
स्वस्थः सन्न् **अब्रवीद्** इत्य् अर्थः \। **अहो** खेदे, **मे**
श्री-यादवेन्द्र-पुत्रस्य मम \।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : कार्ष्णिः** तद्-अपत्यत्वेन
तद्वल् लीला-वैचित्र्याकृष्ट-चित्त इत्य् अर्थः \। अतो मोहाद्य्-अनुकरणं
सर्वं सङ्गच्छेतैवेति भावः \। **अहो** खेदे **मे** मम
श्री-यादवेन्द्र-सुतस्येत्य् अर्थः \।\।२८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च **लब्धा**
**सम्यक् ज्ञा,** \"अनेन युद्ध-स्थलाद् अहम् अपसारितः\" इति ज्ञानं येन
सः कृतावधान इत्य् अर्थः \। यद् वा, **लब्धा संज्ञा** अर्थ-सूचना
अपसारण-व्यापारेण स्व-मूर्छा-ज्ञापना सूत-कृता येन सः \। अत एव तं
प्रति कुपितः सन्न् **अब्रवीत्**---**असाध्व्** इति संज्ञा स्याच् चेतनानाम्
अहस्ताद् यैः स्वार्थ-सूचना इत्य् अमरः \। **मुहूर्तेन** क्षणेन
\।\।२८\।\।

**\॥।**

**\।\। १०.७६.२९ \।\।**

**न यदूनां कुले जातः श्रूयते रण-विच्युतः \।**

**विना मत् क्लीब-चित्तेन सूतेन प्राप्त-किल्बिषात्**[^१६] **\।\।**

[^१६]: कल्मषात्


**श्रीधर-स्वामी (भावार्थ-दीपिका) : मत्** मत्तो **विना**, **क्लीबं
चित्तं** यस्य तेन \। **त्वया** सूतेन \।\।२९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्राप्तं कल्मषम्** अपवादो
येन, तस्मात् \। कल्मषं पाप-निन्दयोः इति निघण्टुः \।
\"किल्बिष\"-पाठे\ऽपि स एवार्थः \।\।२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : रणाद् विच्युतो**\ऽपसृतः
को\ऽपि न श्रूयते \। **क्लीबं** पौरुष-हीनं **चित्तं** यस्य तेन \।
**सुतेन** त्वया हेतुना **प्राप्तं किल्बिषं** पापं येन \। यद् वा,
प्राप्तं किल्बिषम् अपराधो यं तस्मात् \।\।२९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : क्लीबं** पौरुष-हीनं
**चित्तं** यस्य तेन **सूतेन** त्वया हेतुना \। **प्राप्तं** त्वया
**किल्बिषं** पापं येन तस्मात् \।\।२९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सूतेन** त्वया हेतुना
**प्राप्तं किल्बिषं** कलङ्को येन तस्मात् \।\।२९\।\।

**\॥।**

**\।\। १०.७६.३० \।\।**

**किं नु वक्ष्येऽभिसङ्गम्य पितरौ राम-केशवौ \।**

**धर्म्याद् युद्धात्**[^१७] **अपक्रान्तः पृष्टस् तत्रात्मनः क्षमम् \।\।**

[^१७]: युद्धात् सम्यग् इति श्रीधरः \।


**श्रीधर-स्वामी (भावार्थ-दीपिका) : पितरौ** **राम-कृष्णाव्
अभिसङ्गम्य** तत्-पार्श्वं गत्वा ताभ्यां **पृष्टः** स्व-योग्यं **किं
नु** **वक्ष्यामि** ? इति \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** पितृ-पार्श्वे \। **किं
वक्ष्यामि** ? न किम् अपि वक्तुं योग्यो भविष्यामीत्य् अर्थः \।\।३०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वैरि-वधादिना स्वान्
रमयतीति **रामः**, **केशवश्** च अवहेलया महा-दैत्य-केशि-सूदनात्,
तौ इति तयोर् महावीर्यत्वं[^१८] सूचितम् \। **धर्म्यात्** पुण्यजात्
शुभकरात् स्व-धर्म-योग्याद् वा इत्य् अवश्य-कृत्यत्वम् उक्तम् \।
**अपक्रान्तो** भङ्गं प्राप्तः, **आत्मनो** मे **क्षमं** योग्यं कर्म
**किं** कतरद् वक्ष्ये ? अपि तु न किञ्चिद् अपीत्य् अर्थः \। यद् वा, क्षमं
हितं स्व-धर्म-पालन-लक्षणं **पृष्टः** सन् \। एवं मम महती
लज्जा जाता \।\।३०\।\।

[^१८]: महावीर्यं \[घ,ङ\]


------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वैरि-वधादिना स्वान् रमयति
इति **रामः** \। **केशवश्** च हेलया केशि-सूदनात्, ताव् इति तयोर्
महा-वीर्यत्वं सूचितम् \। धर्माद्य्-अवश्य-कृत्यत्वम् उक्तम् **आत्मनः**
**क्षमं** योग्यं कर्म \।\।३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : क्षमं** योग्यम् \।\।३०\।\।

**\॥।**

**\।\। १०.७६.३१ \।\।**

**व्यक्तं मे कथयिष्यन्ति हसन्त्यो भ्रातृ-जामयः \।**

**क्लैब्यं कथं कथं वीर तवान्यैः कथ्यतां मृधे \।\।**

**श्रीधर-स्वामी (भावार्थ-दीपिका) : भ्रातृ-जामयो** भ्रातृ-भार्याः
**व्यक्तं** निश्चितं मत्-**क्लैब्यं** **कथयिष्यन्ति** \। तत् कथनम्
अनुकरोति---**कथं कथम्** इति \।\।३१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तासां कथनं
तत्-कथनम् \।\।३१-३२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपहासश् चातीवाभूद् इत्य्
आह---**व्यक्तम्** इति निश्चितं स्फुटं वा **क्लैब्यम्** इत्य् अस्य परेणाप्य्
अन्वयः \। **अन्यैः** शत्रुभिः कृत्वा **मृधे** युद्ध-मध्ये **तव**
क्लैब्यं कथम् अभूत्, तत् त्वया कथ्यताम् \। तत्र वीप्सा च \।
**वीर**! हे शूर ! इति चोपहासाद् एव \। यद् वा, अन्यैर् जनैः कथं
कथ्यताम्? अपि तु न केनापि कथयितव्यम् इति मा लज्जस्व इत्य् अर्थः \।
अन्यत् समानम् \।\।३१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं मम महती
लोक-धर्म-विच्युतिर् जाता उपहासश् चातीवाभूद् इत्य् आह---**व्यक्तम्** इति
मन्य इत्य् अर्थः \। **भ्रातरो**\ऽत्र ज्येष्ठाः पितृव्यादि-पुत्राः ज्ञेयाः
\। **क्लैब्यम्** इत्य् अस्य परेणान्वयः \। **अन्यैः** शत्रुभिर् हेतुभिः
\। **तव** दैन्यं कथम् अभूत् ? तत् त्वया **कथ्यतां** \। तत्र
वीप्सा च \। हे वीर ! इति चोपहासातिशयात् \। यद् वा, अन्यैर् जनैः
कथं कथ्यताम् ? अपि तु नैकेनापि कथयितव्यम् इति मा लज्जस्व इत्य्
अर्थः \। तद् इदं तु सारथि-भर्त्सनार्थम् एवारोप्य प्रोक्तम्
मर्म-भेदकस्येदृश-वाक्यस्य ताभिर् आत्मीयाभिर् अव्यक्तत्वात् \।\।३१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भ्रातृ-जामयो**
भ्रातृ-भार्याः \। हे **वीर** ! **अन्यैः** सह **मृधे** **तव
क्लैब्यं कथं कथम् अभूत्** विस्मये द्वित्वम् \।\।३१-३२\।\।

**\॥।**

**\।\। १०.७६.३२ \।\।**

**सारथिर् उवाच---**

**धर्मं विजानतायुष्मन् कृतम् एतन् मया विभो \।**

**सूतः कृच्छ्र-गतं रक्षेद् रथिनं सारथिं रथी \।\।**

**श्रीधर-स्वामी (भावार्थ-दीपिका) : विभो** ! हे समर्थ ! **एतद्**
अपसर्पणम् \। **धर्मम्** आह---**सूत** इति \।\।३२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न मया किल
क्लीब-चित्ततया त्वम् अपवाहितः, किन्तु स्व-धर्मापेक्षयैवेत्य्
आह---**धर्मम्** इति \। **आयुष्मन्** ! हे नित्य-विग्रह ! इति \। हे
**विभो** ! इति च \। त्वयि कथम् अप्य् अनिष्ट-शङ्का नास्त्य् एवेति भावः
\। तथापि **कृतम्** \। कुतः? **धर्मं** **वि**शेषेण **जानता**,
**कृच्छ्र-गतं** कष्टं प्राप्तं **सारथिं** च **रथी रक्षेत्**
\।\।३२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आयुष्मन्न्** इति नित्य-योगे मतुप्
\। हे सर्व-काल-व्यापक ! **विभो** ! हे सर्व-देश-व्यापक ! इति त्वयि
कथम् अप्य् अनिष्ट-शङ्का नास्त्य् एवेति भावः \। तथापि **कृतं** \। कुतः
? **धर्मं** **वि**शेषेण **जानता** **कृच्छ्र-गतं** कष्ट-प्राप्तं
**सारथिं** च **रथी रक्षेत्** \।\।३२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७६.३३ \।\।**

**एतद् विदित्वा तु भवान् मयापोवाहितो रणात् \।**

**उपसृष्टः परेणेति मूर्च्छितो गदया हतः \।\।**

**श्रीधर-स्वामी (भावार्थ-दीपिका) : अपोवाहितो**ऽपनीतः \।
**उपसृष्ट** उपसर्गं पीडां प्राप्त इति कृत्वा \। यतः **परेण**
शत्रुणा **गदया हतः** सन् मूर्च्छितो निःसंज्ञतां गतो **भवान्** इति
\।\।३३\।\।

इति श्रीमद्-भागवते महा-पुराणे दशम-स्कन्धे उत्तरार्धे

श्रीधर-स्वामि-विरचितायां भावार्थ-दीपिकायाम्

षट्सप्ततितमो\ऽध्यायः \।\।७६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : एतद्** वचनम् \।\।३३\।\।

इति श्रीमद्-भागवते महा-पुराणे दशम-स्कन्धोत्तरार्धे

श्री-वंशीधर-विरचिते भावार्थ-दीपिका-प्रकाशे

षट्सप्ततितमो\ऽध्यायः \।\।७६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

इति श्रीनाथ-चक्रवर्ति-पाद-विरचितायां चैतन्य-मञ्जूषायां

षट्सप्ततितमो\ऽध्यायः \।\।७६\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्व-दोषं परिहर्तुं तद्
एव द्रढयन्न् उक्त-पोष-न्यायेनाह---**एतद्** इति \। **तु** एव, एतद्
एव ज्ञात्वा, न त्व् अन्यथेत्य् अर्थः \। **कृच्छ्र-गतत्वम्**
एवाभिव्यञ्जयति---**उपसृष्ट** इति \। अन्यत् तैर् व्याख्यातम् \।

यद् वा, **गदया हतो\ऽपि मूर्च्छितः**, समुच्छ्रितस् तेजो-वृद्धिं
प्राप्तः, महा-वीरत्व-स्वभावात् \। अतः **परेण** परमेश्वरेण
श्री-कृष्णेन उपसृष्टः पुनर् जनित इति मत्वा क्षणं विश्रामार्थं
**मयोपोवाहितो**\ऽपोढः \।\।३३\।\।

इति श्रीमद्-भागवते महा-पुराणे दशम-स्कन्धे उत्तरार्धे

श्री-श्रील-सनातन-गोस्वामि-पाद-कृतायां श्री-बृहद्-वैष्णव-तोषण्यां

श्री-दशम-टिप्पण्यां षट्सप्ततितमो\ऽध्यायः \।\।७६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एतद्** इति \। **परेणोपसृष्टो
गदया हतो मूर्च्छितश्** च **एतद् विदित्वा** इत्य् अन्वयः\।
**अपोवाहित** इत्य् अस्मिन्न् ओ-कार-मध्यत्वम् आर्षम् \।\।३३\।\।

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-वैष्णव-तोषिण्यां

षट्सप्ततितमो\ऽध्यायः \।\।७६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

इति श्रीमद्-भागवते दशम-स्कन्धीये
श्रीमज्-जीव-गोस्वामि-कृत-क्रम-सन्दर्भे षट्सप्ततितमो\ऽध्यायः
\।\।७६\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-बृहत्-क्रम-सन्दर्भे

षट्सप्ततितमो\ऽध्यायः \।\।७६\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अपोवाहितः** अपनीतः
**उपसृष्टः** पीडित इत्य् अर्थः \। यतो **गदया हतो** भवांस् तदानीं
**मूर्च्छितो\ऽभूत्** इति **ज्ञात्वैव मया अपोवाहितः** \। ततश् च धिङ्
मूढ मां नैव त्वम् अज्ञासीर् इति प्रत्युक्तिर् ज्ञेया \।\।३३\।\।

इति सारार्थ-दर्शिन्यां हर्षिण्यां भक्ति-चेतसाम् \।

षट्सप्ततितमो\ऽध्यायो दशमे\ऽजनि सङ्गतः \।\।७६\।\।

**\॥।**

(१०.७७)

## अथ सप्त-सप्ततितमो\ऽध्यायः

### भगवता सौभ-सहितस्य शाल्वस्य विनाशः \। 

**\।\। १०.७७.१ \।\।**

**श्री-शुक उवाच---**

**स तूपस्पृश्य**[^१९] **सलिलं दंशितो धृत-कार्मुकः \।**

[^१९]: स उपस्पृश्य


**नय मां द्युमतः पार्श्वं वीरस्येत्य् आह सारथिम् \।\।**

**श्रीधर-स्वामी (भावार्थ-दीपिका) :**

सप्त-युक्-सप्ततितमे नाना-माया-विचक्षणः \।

कृष्णेनागत्य शाल्वस् तु हतः सौभं च चूर्णितम् \।\।

**दंशितः** सन्नद्धः \।\।१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आगत्य राजसूयात् \। **स**
प्रद्युम्नः \।\।१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तु**-शब्दो भिन्नोपक्रमे
\।\। **दंशित** इत्य् अनेन प्राग्-अवज्ञया कवचाद्य्-अग्रहणं सूचयति \।
**धृतम्** उद्यतं **कार्मुकं** येन सः \। क्रोध-भरेण दूरत एव
शरैर् **द्युमतो** जिघांसया \। ननु दुष्ट-पार्श्वे पुनर् गमनम्
अयोग्यं, तद् अन्यत्र नेयम् ? तत्राह---**वीरस्य** मत्-प्रतियोधस्य \।
अत आदौ तद्-वधार्थं तत्-पार्श्वे नयनम् एवोचितम् इति भावः \।\।१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तु**-शब्दो भिन्नोपक्रमे \।
**दंशित** इति सल्-लक्षणार्थं मध्ये सूतेनोत्तारणात् **धृतम्**
उद्यतं **कार्मुकं** येन स इति परमोत्साहो दर्शितः \। अतस् तत्रैव
नयने हेतुम् आह---**वीरस्य** इति \।\।१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

सप्त-सप्ततितमे हरिर् इन्द्रप्रस्थतो निज-पुरीं समुपेत्य \।

साल्वम् आत्त-बहु-मायम् अरीन् द्राक् सौभ-सक्तम् अरिणैव जघान \।\।

**स त्व्** इति \। सूतेन सारथ्य-धर्म-सावधानेन तथा कृतं \।
**स** प्रद्युम्नस् **तु** क्षात्र-धर्म-प्रवीणः \।
रण-विच्युति-रूप-प्रत्यवाय-परिहारार्थं **सलिलम् उपस्पृश्य
दंशितः** धृत-कवचः \।\।१\।\।

**\॥।**

**\।\। १०.७७.२ \।\।**

**विधमन्तं स्व-सैन्यानि द्युमन्तं रुक्मिणी-सुतः \।**

**प्रतिहत्य प्रत्यविध्यान् नाराचैर् अष्टभिः स्मयन् \।\।**

**श्रीधर-स्वामी (भावार्थ-दीपिका) : विधमन्तं** क्षपयन्तम् \।
प्रतिहस्य प्रतिरुध्य \।\।२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपसर्ग-वशाद्
**धमतिर्** अत्र नाशने, शतृ-प्रत्ययः \।\।२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : प्रतिहत्य**
**स्व-सैन्य**-क्षपण-प्रतिघातं कृत्वा \। प्रतिहृत्येति पाठे
पाठान्तरे तद्-विध-मर्दनं प्रत्यक्षं निरस्येत्य् अर्थः \। **प्रति**
प्रतिरूपतया प्रत्यङ्ग-व्याप्त्या **वाविध्यत्** \। **नाराचैर्**
बाण-विशेषैः **स्मयन्** स्मयमानः लीलयेत्य् अर्थः \। यद् वा,
प्रौढिमाविष्कुर्वन् \।\।२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्रतिहत्य** **स्व-सैन्यं**
रुन्धानं तं तस्मान् निरुध्य **प्रत्यविध्यत**
तत्-कृत-वेध-प्रतियोगितया\ऽविध्यत् \। **नाराचैर्** बाण-विशेषैः
**स्मयन्** स्मयमान इति वीर-स्वभावत्वेनोत्साह एव जातो, न तु क्रोध
इति श्लाघितम् \।\।२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रतिहत्य** रे रे यावत्
सामर्थ्यं प्रहरेत्य् उक्त्वा तद्-अस्त्र-घातानन्तरं तस्मै
प्रत्यस्त्र-घातं समर्प्येत्य् अर्थः \। **नाराचैः** शरैः \।\।२\।\।

**\॥।**

**\।\। १०.७७.३ \।\।**

**चतुर्भिश् चतुरो वाहान् सूतम् एकेन चाहनत् \।**

**द्वाभ्यां धनुश् च केतुं च शरेणान्येन वै शिरः \।\।**

**श्रीधर-स्वामी (भावार्थ-दीपिका) :** अष्टानां विनियोगम्
आह---**चतुर्भिर्** इति \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अष्टानां* बाणानां
*विनियोगं* कृत्यम् \।\।३-४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वै** अपि \। **शिरो**\ऽपि
च-कारैर् वै-शब्देन च तत्-तद्-धनने यौगपद्यं बोधयति \।\।३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वै** समुच्चये **शिरो**\ऽपीत्य्
अर्थः \।\।३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अष्टानां विनियोगम्
आह---**चतुर्भिर्** इत्य्-आदि \।\।३\।\।

**\॥।**

**\।\। १०.७७.४ \।\।**

**गद-सात्यकि-साम्बाद्या जघ्नुः सौभ-पतेर् बलम् \।**

**पेतुः समुद्रे सौभेयाः सर्वे सञ्छिन्न-कन्धराः \।\।**

**श्रीधर-स्वामी (भावार्थ-दीपिका) : सौभेयाः** सौभ-स्थाः \।\।४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च केवलं स एव
स्व-विक्रमं दर्शयामास, तेन विवर्धितोत्साहा अन्ये\ऽपि यदु-प्रवीरा इत्य्
आह---**गद-** इति \। **आद्य**-शब्दात् पूर्वोक्ताश् चारुदेष्णादयः \।
**सर्वे** प्रायश इत्य् अर्थः \।\।४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलं स एव
स्व-विक्रमं दर्शयामास, तेन विवर्धितोत्साहा अन्ये\ऽपि यदु-वीरा इत्य्
आह---**गद-** इति \। **सर्वे** प्रायश इत्य् अर्थः \।\।४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सौभेयाः** सौभस्थाः
\।\।४\।\।

**\॥।**

**\।\। १०.७७.५ \।\।**

**एवं यदूनां शाल्वानां निघ्नताम् इतरेतरम् \।**

**युद्धं त्रि-नव-रात्रं तद् अभूत् तुमुलम् उल्बणम् \।\।**

**श्रीधर-स्वामी (भावार्थ-दीपिका) :** नवानां रात्रीणां समाहारो
**नवरात्रम्**, त्रयाणां नव-रात्राणां समाहारस् **त्रि-नवरात्रम्** \।
सप्त-विंशतिम् अहो-रात्राणीत्य् अर्थः \। **तुमुलम्** आकुलम् \। **उल्बणं**
घोरम् \।\।५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तद्** युद्धम् \।\।५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : त्रि-नवरत्रं**
सप्तविंशत्य् अहोरात्राणि व्याप्येत्य् अर्थः \।\।५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : त्रि-नवरात्रं** व्याप्य
\।\।५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्रयाणां नव-रात्राणां
समाहारस् **त्रिणवरात्रम्** सप्तविंशतिम् अहोरात्राणि व्याप्येत्य् अर्थः
\।\।५-७\।\।

**\॥।**

**\।\। १०.७७.६-७ \।\।**

**इन्द्रप्रस्थं गतः कृष्ण आहूतो धर्म-सूनुना \।**

**राजसूयेऽथ निवृत्ते शिशुपाले च संस्थिते \।\।**

**कुरु-वृद्धान् अनुज्ञाप्य मुनींश् च स-सुतां पृथाम् \।**

**निमित्तान्य् अतिघोराणि पश्यन् द्वारवतीं ययौ \।\।**

**श्रीधर-स्वामी (भावार्थ-दीपिका) :** पर-मतम्
उपन्यस्यति---**इन्द्रप्रस्थं** **गत** इत्य्-आदिना \।\।६-७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *पर-मतं*
व्यासेतर-मतम् \। *उपन्यस्यति* कथयति शुकः \।\।६-८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वयं वक्ष्यमाणस्य
सत्यस्य श्री-भगवच्-चरितस्य श्री-वैशम्पायनाद्य्-उक्तेन विरोधम्
आशङ्क्य तद् दूययित्वा परिहर्तुम् उत्थापयति---**इन्द्र-** इत्य्-आदिना
उद्यत \[भा।पु। १०.७७.२९\] इत्य् अन्तेन \। **आहूतो** दूत-द्वारा एतच् च
सभा-पर्वोक्तानुसारेण श्री-बादरायणि-मते च श्री-नारदोक्त्या
श्रीमद्-उद्धव-मन्त्रेण स्वयम् एव गमनं, तच् च प्राग् उक्तम् एव \।
एवम् अन्यद् अपि बहुलं विरुद्धम् अग्रे\ऽप्य् ऊह्यम् \। तच् च यथा-स्थानम्
अभीव्यञ्जयितव्यम् \। **धर्म-सूनुना** इति श्री-युधिष्ठिरस्य
सद्-धर्म-परत्वम् अभिप्रेतम् \। अत एव तद्-आह्वानेननाकृष्टत्वात्
**कृष्ण** इति \।\। अथागमनानन्तरं स-परिकरे राजसूये निष्पत्रे
**सुताः** श्री-युधिष्ठिरादयस् तत्-सहितां **निमित्तानि** शकुनानि सखि
**पश्यन्** \।\।६-७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : इन्द्र-** इति युग्मकम् \।
**आहूत** इवाहूतः श्री-नारद-द्वारा तादृश-विज्ञापनात् **राजसूय**
इत्य्-आदेर् इन्द्रप्रस्थ-गमन-प्रयोजने सर्वस्मिन् समाप्त इत्य् अर्थः \।
अथेति चेति वा पाठः \। **निमित्तानि** पथि **पश्यन्** \।\।६-७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७७.८ \।\।**

**आह चाहम् इहायात आर्य-मिश्राभिसङ्गतः \।**

**राजन्याश् चैद्य-पक्षीया नूनं हन्युः पुरीं मम \।\।**

**श्रीधर-स्वामी (भावार्थ-दीपिका) : आह च** इति स्व-गतम् एव पथि
चिन्ता-विजृम्भित-भाषणम् \। **आर्य-मिश्राभिसङ्गतो** बलभद्र-सहितः
\।\।८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : इह** इन्द्रप्रस्थे \।
**नूनं** वितर्के \।\।८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आर्यो** गुरुः श्री-बलभद्रः \।
स एव **मिश्रः** पूज्यः \। यद् वा, आर्येण तेन मिश्राः सहिता ये, तैर्
अपि **सङ्गतः** \।\।८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आह च** इति स्वगतम् \।
**आर्यः** श्री-बलभद्रः, स एव **मिश्रः** पूज्यः, तेन
**अभिसङ्गत** इति न शुक-मतं, किन्तु पर-मतम् एवोक्तं,
तथैवोपरिष्टाद् व्याख्यास्यमानत्वात् \।\।८\।\।

**\॥।**

**\।\। १०.७७.९ \।\।**

**वीक्ष्य तत् कदनं स्वानां निरूप्य पुर-रक्षणम् \।**

**सौभं च शाल्व-राजं च दारुकं प्राह केशवः \।\।**

**श्रीधर-स्वामी (भावार्थ-दीपिका) :** दुर्निमित्त-दर्शनाकुल-चित्त
एवं चिन्तयन् द्वारकाम् आगत्य स्वानां **कदनं वीक्ष्य, सौभं च
शाल्व-राजं च** वीक्ष्य, रामं **पुर-रक्षणं** प्रति **निरूप्य**
नियुज्य **दारुकं** **प्राह** इत्य् अन्वयः \।\।९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तच्** छाल्व-कृतम् \।
**कदनं** मर्दम्, कदनं मर्द-पापयोः इति

मेदिनी \।\।९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रकर्षेण
न्याय-प्रदर्शनादिन प्रणयेन वा आह \। यतः **केशवः** साक्षात्
परमेश्वरः, तत्-स्वामी वै एव \।\।९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वीक्ष्य** इति \। टीकायां
दुर्निमित्तेत्य्-आदिकम् आगत्येत्य् अन्तम् अध्याहृतम् \।\।९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं विचिन्तयन्न् एव
द्वारकाम् आगत्य \। तत्र च शाल्व-प्रापितं **स्वानां कदनं वीक्ष्य**
**पुराणाम्** अन्तः-पुर-स्थानां श्री-रुक्मिण्य्-आदीनां **रक्षणं निरूप्य**
ताः सर्वाः पट्टमहिषीः सेनानी-द्वारा गुप्त-मार्गेण द्वारका-वास-मध्यं
च प्रवेश्येत्य् अर्थः \। **शाल्व-राजं** च वीक्ष्य \।\।९\।\।

**\॥।**

**\।\। १०.७७.१० \।\।**

**रथं प्रापय मे सूत शाल्वस्यान्तिकम् आशु वै \।**

**सम्भ्रमस् ते न कर्तव्यो मायावी सौभ-राड् अयम् \।\।**

**श्रीधर-स्वामी (भावार्थ-दीपिका) : ते** त्वया \।\।१०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सम्भ्रमो** भयम्,
सम्भ्रमः साध्वसे\ऽपि स्यात् संवेगादरयोर् अपि इति मेदिनी \।\।१०-१२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आश्व्** एव \। **मायावी** इति
**सम्भ्रमः** साध्वसम् \। यद् वा, **सम्भ्रमो न कर्तव्यः**
व्याकुल-चित्तेन न भाव्यं, किन्तु सावधानेनैवेत्य् अर्थः \। यतो\ऽयं
शाल्वो मायावी तत्र हेतुः---सौभेन मयमायामययानेन राजत इति तथा
सः \। यद् वा, स्वतो मायावी पुनश् च **सौभराट्** सौभ-रतिः
\।\।१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वै** एव \। **आश्व्** एव
**सम्भ्रमः** साध्वसानुभावः आवेगो **न कर्तव्यः** \। यतो
**मायावी**, न तु स्वतो वीरः \। **सौभेन** च मायामयेनैव राज्ञा इति
तथा \।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७७.११ \।\।**

**इत्य् उक्तश् चोदयामास रथम् आस्थाय दारुकः \।**

**विशन्तं ददृशुः सर्वे स्वे परे चारुणानुजम् \।\।**

**श्रीधर-स्वामी (भावार्थ-दीपिका) : आस्थाय** सम्यग् अधिष्ठाय
**अरुणानुजं** ध्वजे वर्तमानं गरुडम् \।\।११\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विशन्तं** पुरीं
युद्ध-स्थलं वा प्रविशन्तं दूराद् एव **ददृशुः** \। रथ-ध्वजोपरि
वर्तमानत्वात् \। **स्वे** यादवाः **परे** शाल्वादयः \।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : विशन्तं** युद्धम् इति शेषः
\।\।११\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च **अरुणानुजं**
ध्वजे प्रवर्तमानं श्री-गरुडम् \।\।११\।\।

**\॥।**

**\।\। १०.७७.१२ \।\।**

**शाल्वश् च कृष्णम् आलोक्य हत-प्राय-बलेश्वरः**[^२०] **\।**

[^२०]: बलेश्वराः (व्च्त्)


**प्राहरत् कृष्ण-सूताय शक्तिं भीम-रवां मृधे \।\।**

**श्रीधर-स्वामी (भावार्थ-दीपिका) : हत-प्रायस्य बलस्य** सैन्यस्य
**ईश्वरः** \।\।१२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : च** तु \। **शाल्वस्** त्व्
इति श्री-गरुड-दर्शनेन यादवानां परमानन्दे जाते\ऽपि तत्रैव
दुष्टस्य तस्य क्रोधाद्य्-उत्पादकतया भिन्नोपक्रमात् कृष्णं
स्व-सख-शिशुपालादीनां प्राणाकर्षकम् इति भावः \।
**हत-प्राय-बलेश्वरो**\ऽपि **मृधे प्राहरत्** चिक्षेप \।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हत-प्राय-बलेश्वरो\ऽपि
**मृधे प्राहरत्** प्रहार्थं चिक्षेप \।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : हत-प्रायाः बलेश्वराः**
सेनान्यो यः सः \।\।१२-१३\।\।

**\॥।**

**\।\। १०.७७.१३ \।\।**

**ताम् आपतन्तीं नभसि महोल्काम् इव रंहसा \।**

**भासयन्तीं दिशः शौरिः सायकैः शतधाच्छिनत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तां** शक्तिम् \।\।१३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : रंहसा** वेगेन **नभस्य्
आपतन्तीं** **महोल्काम्** इवेति रंहसा पतने दिशां भासने च दृष्टान्तः
\। **नभस्य् एवाच्छिनद्** इति वा \। यतः **शौरिर्**
निजाशेषैश्वर्य-प्रकटनार्थं शूर्य-वंशे\ऽवतीर्णः साक्षाद् भगवान्
\।\।१३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : नभस्य् आपतन्तीं** नभस्य् एव
**अच्छिनद्** इत्य् अर्थः \।\।१३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७७.१४ \।\।**

**तं च षोडशभिर् विद्ध्वा बाणैः सौभं च खे भ्रमत् \।**

**अविध्यच् छर-सन्दोहैः खं सूर्य इव रश्मिभिः \।\।**

**श्रीधर-स्वामी (भावार्थ-दीपिका) : तं च** शाल्वम् \।
**शर-सन्दोहैः** शर-जालैः \। **खं सूर्य इव रश्मिभिर्** इति
सुनीलत्व-विपुलत्वादिभिर् आकाशोपमा सौभस्य \।
अचिन्त्य-वेग-बाहुल्यादिभिः शराणां रश्मि-सादृश्यम् \। अयत्नेनैव
रश्मि-वच् छर-जाल-प्रसारणात् सूर्य-तुल्यः श्री-कृष्ण इति \।\।१४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तं** शाल्वम् \।\।१४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(लघु-वैष्णव-तोषणी) : खे भ्रमद्** अपि \।\।१४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : खं सूर्य इव** इति
सौभस्य श्यामत्व-त्वरितत्वाभ्याम् आकाशेन उपमा शराणाम्
असङ्ख्यत्व-तापकत्वाभ्यां रश्मिभिः कृष्णः सर्व-तेजः-पराभावकतया
सूर्येण \।\।१४\।\।

**\॥।**

**\।\। १०.७७.१५-१६ \।\।**

**शाल्वः शौरेस् तु दोः सव्यं स-शार्ङ्गं शार्ङ्ग-धन्वनः \।**

**बिभेद न्यपतद् धस्ताच् छार्ङ्गम् आसीत् तद् अद्भुतम् \।\।**

**हाहा-कारो महान् आसीद् भूतानां तत्र पश्यताम् \।**

**निनद्य सौभ-राड् उच्चैर् इदम् आह जनार्दनम् \।\।**

**श्रीधर-स्वामी (भावार्थ-दीपिका) : दोर्** बाहुम् \।\।१५-१६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तच्** छार्ङ्ग-पतनम्
\।\।१५\।\। **तत्र** युद्धे \। **इदं** वक्ष्यमाणम् \।\।१६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अग्रे स-न्यायम्
अतिदूषयितुं सर्वथा विरुद्धं पर-मतम् उपहसन्न् इवाह---**साल्व**
इत्य्-आदिना \। **शार्ङ्गधन्वनो**\ऽपि एतद् अतिविरुद्धम् एव \।
सच्चिदानन्द-घन-विग्रहस्य भेदनासम्भवात् सरस्वती-स्तुतेर् अत्र
वास्तवो\ऽर्थो वर्तमानो\ऽपि न व्याख्येयः, पर-मतस्य दुष्टत्वात् \। अत
एव तैर् अपि न सूचितः \। **जनानां** तादृशानां दुष्टानाम् **अर्दनम्**
अप्य् **आह** इति धृष्टता निर्बुद्धिता सूचिता \।\।१५-१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दोषो नपुंसकत्वं च दृश्यते
\। सव्यं दोर् अच्छिनत् तस्य इति रघु-काव्याच् **छार्ङ्गधन्वनो**\ऽपि
\।\।१५\।\। **जनानां** तादृशानां दुष्टानाम् **अर्दनम्** अपि लीलयैव
तादृशताम् अनुकुर्वन्तं तम् **आह** इति धृष्टता निर्बुद्धिता च सूचिता
\।\।१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** साल्व इत्य्-आदि
श्लोक-द्वयं न शुक-सम्मतम् \। दोः सव्यम् इति दोषो नपुंसकत्वम् अपि
दृश्यते \। सव्यं दोर् अच्छिनत् तस्य इति रघु-काव्यात् **तत्**
शार्ङ्ग-पतनम् **अद्भुतं** तद्-भुज-बलस्य अपरिमेयत्वात्
\।\।१५-१७\।\।

**\॥।**

**\।\। १०.७७.१७ \।\।**

**यत् त्वया मूढ नः सख्युर् भ्रातुर् भार्या हृतेक्षताम् \।**

**प्रमत्तः स सभा-मध्ये त्वया व्यापादितः सखा \।\।**

**तं त्वाद्य निशितैर् बाणैर् अपराजित-मानिनम् \।**

**नयाम्य् अपुनर्-आवृत्तिं यदि तिष्ठेर् ममाग्रतः \।\।**

**श्रीधर-स्वामी (भावार्थ-दीपिका) : सख्युः** शिशुपालस्य \।
**ईक्षताम्** अस्माकम् \। **प्रमत्तो**ऽनवहितः \। **व्यापादितो** निहतः
\।\।१७\।\। **अपराजितो**ऽहम् इति **मानिनं** मानवन्तम् \।
**अपुनर्-आवृत्तिं** मृत्युम् \। **तिष्ठेः** स्थास्यसि \।\।१८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सखित्वाद् एव **भ्रातुर्**
इत्य् उक्तम् \। **स** शिशुपालः \।\।१७\।\। **तं** सखि-हन्तारम्
\।\।१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सखित्वाद् एवास्माकं
**भ्रातुः** स्व-पैतृष्वसेयस्य वा **सभा-मध्ये**, न तु युद्ध-मध्ये
अतः **प्रमत्तो**\ऽनवहितः, अत एव **व्यापादितः** \। अन्यथा
**त्वया**\ऽसौ हन्तुं न योग्य इति भावः \। **त्वया** इति पुनरुक्त्या
व्यापादनस्य तद्-एक-कर्तृकत्वेन परम-द्वेष्यत्वं तथा **सखा** इति
चान्तः-शोक-विशेषं मित्रार्थम् अवश्य-प्रतिकृत्यं च सूचयति \।\।१७\।\।
**यदि** इत्य् अधुनैव मद्-भयात् किल पलायिष्यस इति भावः \।\।१८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : यद्** इति युग्मकम् \। **यत्**
येन **त्वया** अस्माकं सख्युस् तव तु **भ्रातुः** पैतृष्वसेयस्य
**सभा-मध्ये,** न तु युद्ध-मध्ये, अतः **प्रमत्तः** अनवहितः,
अत एव **व्यापादितः** \। पुनरुक्त्या व्यापादनस्य तद्-एक-कर्तृत्वेन
परम-द्वेष्यत्वं तथा **सखा** इति चान्तः-शोक-विशेषं, सखा इति
मित्रार्थ-कृत्यस्य अवश्यकत्वं च सूचयति---यदीत्य् अधुनैव
मद्-भयात् किल पलायिष्यस इति भावः \।

गीर्-देवी-मते---\"अमूढ ! हे परम-विद्वन्! अस्माकं सख्युर् भ्रातुश् च
शिशुपालस्य तथा नो\ऽस्माकं च ईक्षताम् ईक्षमाणानां तं चास्मांश्
चानादृत्येत्य् अर्थः \। येन **त्वया** भार्या लक्ष्मीत्वान् निजा जायैव
हृता, तथा प्रमत्तः पीतम् अद्यादिवन् नाना-दुर्वचनाद्य्-उन्मत्त-चेष्टः
सो\ऽस्मत्-सखा व्यापादितः\" \।\।१७\।\।

**तं** न विद्यते पुनर्-आवृत्तिस् तथा-भूतं तथा **अपराजितः**
केनाप्य् अनभिभूतो **मानः** पूजा तद्वत् तं च त्वां त्वदीयैर् एव
निशितेर् बाणैर् हेतुभिर् नयामि गच्छामि प्रविशामीत्य् अर्थः \। नय पय
गतौ किन्तु मद्-भाग्यम् एव तत्र साधकतमम् इत्य् आह---यदीति
\।\।१८\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे **मूढ**!
**अपुनर्-आवृत्तिं** मृत्युं **नयामि** प्रापयामि \। भारती-पक्षे न
भवति\। मूढो यस्मात् तथा-भूत! न **सख्युः भ्रातुस्**
त्वत्-पैतृष्वसेयस्य शिशुपालस्य **ईक्षमाणानाम्** अस्माकं चेत्य् अनादरे
षष्ठी **भार्या** लक्ष्मीत्वात् स्व-स्त्री **हृता** गृहीता **निशितैर् बाणैः
अपराजितश्** चासौ **मानी** आदर-पात्रश् च, तम् **अपुनर्-आवृत्तिं**
मोक्षं **नयामि** नाययामीत्य् अर्थः \। यद् वा, न भवति पुनर्-आवृत्तिः
संसारो यस्मात्, तं मोक्ष-दायिनं त्वां नयामि प्राप्नोमीत्य् अर्थः
\।\।१८-२०\।\।

**\॥।**

**\।\। १०.७७.१९ \।\।**

**श्री-भगवान् उवाच---**

**वृथा त्वं कत्थसे मन्द न पश्यस्य् अन्तिकेऽन्तकम् \।**

**पौरुषं दर्शयन्ति स्म शूरा न बहु-भाषिणः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अन्तकं** तवान्त-कर्तारं
माम् इत्य् अर्थः \।\।१९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कत्थसे** आत्मानं
श्लाघसे, गर्वेण बहु जल्पसि वा \। तच् च युक्तम् एवेत्य् आह---**मन्द**
! हे निर्बुद्धे! दुष्टेति वा \। मन्दत्वम् एवाह---नेति \। आसन्नं
मृत्युत्वाद् ईदृशं कत्थनं युक्तम् एवेति भावः \। शूरो\ऽपि त्वं न खलु
भवसीत्य् आह---पौरुषम् इति \। स्मेति प्रसिद्धम् एवैतद् इत्य् अर्थः
\।\।१९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : कत्थसे** आत्मानं श्लाघसे \।
तच् च युक्तम् इत्य् आह---**मन्द** ! हे निर्बुद्धे! मन्दत्वम् एवाह---नेति
\। आसन्न-मृत्युत्वाद् ईदृशं कत्थनं युक्तम् एवेति भावः \। शूरो\ऽपि न
खलु भवसीत्य् आह---पौरुषम् इति \। स्मेति प्रसिद्धम् एवैतद् इत्य्
अर्थः \।\।१९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७७.२० \।\।**

**इत्य् उक्त्वा भगवाञ् छाल्वं गदया भीम-वेगया \।**

**तताड जत्रौ संरब्धः स चकम्पे वमन्न् असृक् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** शाल्वः \।\।२०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भगवान्** सर्व-शक्तिमान्,
**भीमो** भयङ्करो **वेगो** निपातो यस्यास् तया **संरब्धः** क्रुद्धः
सन् **तताड** एतद् अपि महा-विरुद्धं तेन तथा तादृश-ताडनेन सद्य
एव मरण-सम्भवात् **स** शाल्वः \।\।२०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : स** साल्वः \।\।२०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

\।\। १०.७७.२१ \।\।

**गदायां सन्निवृत्तायां शाल्वस् त्व् अन्तरधीयत \।**

**ततो मुहूर्त आगत्य पुरुषः शिरसाच्युतम् \।**

**देवक्या प्रहितोऽस्मीति नत्वा प्राह वचो रुदन् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततो**\ऽन्तर्धानानन्तरम् \।
**मुहूर्ते** मुहूर्तम् इते काले गते सति \। **पुरुषः**
द्वारकास्थ-पुरुषः \।\।२१-२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सम्यक् निवृत्तायां**
निवृत्त्य पुनः श्री-भगवद्-धस्ताब्जं गतायां \। किं वा, **गदायां**
तत्-प्रहारे सन्निवृत्तायां सत्यां तु **मुहूर्ते** सति एक-मुहूर्त-मध्य
एवेत्य् अर्थः \। पञ्चम्य्-अन्त-पाठे पाठान्तरे तद्-अनन्तरं **शिरसा**
**नत्वा वचः** स-गद्गदं प्रणयेनाह \।\।२१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गदायाम्** इत्य् अर्धकम् \।
**सम्यक् निवृत्तायां** निवृत्तः पुनः भगवत्-कर-पङ्कजं गतायां
**मुहूर्ते** जाते सतीत्य् अर्थः \। मुहूर्ताद् इति क्वचित् **पुरुषः**
श्री-वसुदेवस्य प्रसिद्ध-भृत्य-विशेषाकारः **वचस्** तत्-सन्देशं
गीर्-देवी-मते अप्रहित इति च्छेदः \। **वचो** यत् किञ्चिद् वचन-मात्रं,
न तु सत्यम् इत्य् अर्थः \।\।२१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पर-मतम्
आह---**गदायां सन्निवृत्तायाम्** इत्य् आरभ्य यावत् स्वाप्नं यथा
\[भा।पु। १०.७७.२९\] इति \।\।२१-२२\।\।

**\॥।**

**\।\। १०.७७.२२-२३ \।\।**

**कृष्ण कृष्ण महा-बाहो पिता ते पितृ-वत्सल \।\।**

**बद्ध्वापनीतः शाल्वेन सौनिकेन यथा पशुः \।**

**निशम्य विप्रियं कृष्णो मानुषीं प्रकृतिं गतः \।**

**विमनस्को घृणी स्नेहाद् बभाषे प्राकृतो यथा \।\।**

**श्रीधर-स्वामी (भावार्थ-दीपिका) : घृणी** दयावान् \।\।२३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रकृतिं** स्वभावम्
\।\।२३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अद्यापि एवं वदन्ति
राजर्षे! मुनयः केचनान्विताः \[भा।पु। १०.७७.३०\] इति वक्ष्यति, तथापि
श्रुति-कटु-दोषोऽसह्य एव समाधीयते---**निशम्य** इत्य्-आदि \।
**अमानुषीं प्रकृतिं गतः**, **विमनस्कः** विशिष्ट-मनाः **स्नेहाद्** अपि
**अघृणी** अकातरः चेत् **अप्राकृतः** **यथा** यथावत् **बभाष** इत्य्
अर्थः \।\।२३\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे **कृष्ण**-संज्ञ!
वीप्सा त्रासानुकारात् \। हे **महाबाहो** ! इति त्वत्-पितुः शत्रुणा
**बद्ध्वा** नयनं परमानुचितम् इति भावः \। किं च, हे
**पितृ-वत्सल** ! इति शोकं सञ्जनयति---**उप** स्व-समीपे उपरि वा
**नीतः** \। \"अपनीत\" इति पाठो वा \। अपमान्य्-अर्थं व नीत इत्य्
अर्थः \। न च त्वत्-पिता आत्मानं मोचयितुं शक्य इत्य्-आदिकं दृष्टान्तेन
बोधयन् शोकम् अधिकं जनयति---**सौनिकेन** इति \। **पशु**-पतिना
व्याधेनेत्य् अर्थः \। कृष्णः साक्षाद् भगवान् ,९अपि प्रकृतिं स्वभावं
विमनस्कः शोकाकुलः सन् यतो **घृणी** पितरि कृपावान्, अतः स्नेहात
प्राकृतवत् स्वयं स्वस्मिन्न् एव दूतं प्रति वा बभाषे \।\।२३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे **कृष्ण**! एतत्-संज्ञया
प्रसिद्ध! वीप्सा त्रासानुकारात् \। हे **महाबाहो** ! परम-वीर ! इत्य्
अर्थः \। इति त्वत्-पितुः शत्रुणा **बद्ध्वा** आनयनं परमानुचितम् इति
भावः \। किं च, हे **पितृ-वत्सल** ! इति शोकं जनयति \।
**अपनीतः** अपमान्य अपकारार्थं वा नीत इत्य् अर्थः\। न च त्वत्-पिता
आत्मानं मोचयितुं शक्त इत्य्-आदिकं दृष्टान्तेन बोधयन् शोकम् अधिकं
जनयति---**शौनिकेन** इति **पशु**-घातिना व्याधेनेत्य् अर्थः \।
गीर्-देवी-मते---**अपिता** इति छेदः \। पितृ-सदृशः कश्चिन् माया-निर्मित
इत्य् अर्थः \।\।२२\।\।

**कृष्णः** स्वयं भगवान् अपि **प्रकृतिं** स्वभावं **विमनस्कः**
शोकाकुलः सन् **घृणी** पितरि कृपावान्, अतः **स्नेहात्** प्राकृतवत्
**स्वयं** स्वस्मिन्न् एव **बभाषे** \।\।२३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** **निशम्य विप्रियम्** इत्य्-आदि
\। **अमानुषीं प्रकृतिं गतः**, आकृतिर् एव तस्य मानुषी मनुष्य-सदृशी,
न प्रकृतिर् इत्य् अर्थः \। **विमनस्को** विशिष्ट-मनाः \। **स्नेहाद्** अपि
स्नेहेनापि **अघृणी** स्थिरः, यतोऽ**प्राकृतः** \। एवं सन् **यथा**
यथावद् **बभाषे** \।\।२३\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : घृणी** दयावान्
\।\।२३-२५\।\।

**\॥।**

**\।\। १०.७७.२४ \।\।**

**कथं रामम् असम्भ्रान्तं जित्वाजेयं सुरासुरैः \।**

**शाल्वेनाल्पीयसा नीतः पिता मे बलवान् विधिः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अहो **विधिर्** दैवम्
\।\।२४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : कथं रामम्
असम्भ्रान्तम्** इत्य्-आदि \। नैवेदम् इत्य् आत्मनः सर्वज्ञता-प्रतिपादनं,
**बलवान् विधिर्** इति पितृ-विशेषणं, स च निर्बलो न भवति, विधिर्
विधान-कर्ता, यथा कृमयः कार्य-विधाता (?), अतो मायैवेयम्
\।\।२४\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : असम्भ्रान्तम्** अप्रमत्तम्
**अल्पीयसा** अधमेनापि अहो दुर्घटम् अपि विधातुर् इच्छया घटेतेति
शोकाद् आह---**विधिर् बलवान्** इति \। एतच् चाज्ञानादिकं परमं
विरुद्धम् एव तच् चाग्रे स्वयम् एव भगवता श्री-बादरायणिना व्यक्तं
वक्ष्यते \।\।२४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : असम्भ्रान्तम्** अप्रमत्तम्
**अल्पीयसा** तद्-अपेक्षयातिक्षुद्र-बलेनापि अहो दुर्घटम् अपि विधातुर्
इच्छया घटतेति **शोकाद्** आह---**विधिर् बलवान्** इति \।\।२४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत् किम् ? इत्य् आह---कथम्
इत्य्-आदि \। एवं-भूतं **रामं जित्वा** **कथम् अल्पीयसा** क्षुद्रेण
**शाल्वेन** बलवान् मे पिता नीतः ? कीदृशः पिता ? **विधिः**,
सर्वतो-भावेन समर्थः \। तद् इदं मृषैवेति सार्वज्ञ्य-प्रकटनम्
\।\।२४\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७७.२५ \।\।**

**इति ब्रुवाणे गोविन्दे सौभ-राट् प्रत्युपस्थितः \।**

**वसुदेवम् इवानीय कृष्णं चेदम् उवाच सः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इदं** वक्ष्यमाणम्
\।\।२५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : गोविन्दे** गवाम् इन्द्र इति
परम-वात्सल्यं सूचितम् \। **प्रति** पुनः परावृत्त्या **उपस्थितः**
साक्षात् समीपम् आगतः \। किं कृत्वा ? **वसुदेवम् इव** मायया
वसुदेव-सदृशम् एकम् **आनीय** कृष्णं शोकाकृष्ट-चित्तम् इति भावः \।
**स** महा-मायावी **उवाच च** \।\।२५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्रत्युपस्थितः** पुनः
परावृत्त्य समीपम् आगतः \। किं कृत्वा ? **वसुदेवम् इवानीय** कञ्चित्
तद्-आकारम् उपस्थाप्य \।\।२५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७७.२६ \।\।**

**एष ते जनिता तातो यद्-अर्थम् इह जीवसि \।**

**वधिष्ये वीक्षतस् तेऽमुम् ईशश् चेत् पाहि बालिश \।\।**

**श्रीधर-स्वामी (भावार्थ-दीपिका) : जनिता** जनयिता \। **ईशश् चेच्**
छक्तश् चेत् \।\।२६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : यद्-अर्थं** पितृ-निमित्तम्
\। पितरि मृते त्वम् अपि मरिष्यसीति वृद्ध-वसुदेव-कृपया त्वां न
मारयामि \। त्व् अस्मिन् पुनस् त्वाम् अप्य् अहं मारयिष्यामीति भावः \।\।२६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एष ते तव अजनिता
**तातः**, अजनितायाम् अजातायाम् अपि तातः पितृ-व्यपदेशवान्, वस्तुतस्
त्वम् अजनिर् एव तथाप्य् एष तातः, तथा प्रसिद्धेः \। **यद्-अर्थं**
**जीवसि** जीव इवाचरसि लुप्तायिः \। अस्य स्नेहेनैव जीववत् अस्य
पुत्रवत् वर्तसे \। **वीक्षतो** वीक्षमाणस्य तव पुरतोऽ**मुं**
वधिष्ये, **पाहि चेत् त्वम् ईशः** वलितुं शीलं येषां ते बालिनः
बलवन्त इत्य् अर्थः \। तान् श्यति तन्ष् करोतीति **बालिशः**, तस्य
सम्बोधनम् \।\।२६\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तव जनकः न त्व्
अन्न-दानादि-लक्षणः पिता इति सम्बन्ध-विशेषेण शोक-भरम् उत्पादयति
\। **यद्-अर्थं** यद् धेतोः इह संसारे **जीवसि** उत्पाद्य वर्तसे \।
यद् वा, यत्-पालनार्थं जीविकां सम्पादयसीत्य् अर्थः \। **वीक्षतः**
साक्षात् पश्यतो\ऽपि **तव** **बालिश**! हे मत्-प्रभावानभिज्ञ!
\।\।२६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : जनिता** जनकः, न त्व्
अन्न-दात्र्-आदि-लक्षणः पिता इति सम्बन्ध-विशेषेण शोक-भरम्
उत्पादयति---**यद्-अर्थम्** इति \। सत्-पुत्रस्य तद्-अर्थे
प्राण-त्यागौचित्याद् इति भावः \। **वीक्ष्यतः** साक्षाद् ईक्ष्यमाणस्यापि
**तव** \। हे **बालिश**! मत्-प्रभावानभिज्ञत्वाद् इति भावः \।

गीर्देवी तु वाचयति---**यद्-अर्थम्** **इह** मयि **जीवसि** बलं
प्रकटयसि, स **एष** ते तव **अजनिता** जनको न भवति, अत एव
**अतातस्** तातो न भवतीत्य् अर्थः \। तस्मात् पश्यतस् ते इन्द्रजालम् इव
कौतुकेन पश्यति त्वयि अमुं वधिष्ये, तत्र निजोद्देश्यम् आह---**ईशम्**
इति चेद् इत्य् अवधारते धत्से पदं त्वम् अविता यदि विघ्न-मूर्ध्नि
\[भा।पु। ११.४.१०\] इतिवत् \। हे **बालिश**! बाला मूर्खाः सन्त्य् एषां
बालिनो मूर्ख-सभा-पतयः तान् मादृशान् स्यति तनूकरोति क्षिणोतीति, हे
तथा-भूत! तस्माद् अवश्यम् ईशः परम-स्वतन्त्रस् त्वं, तस्मात् पाहि
मादृशं संसाराद् उद्धरेति \।\।२६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एष ते **जनिता** इत्य्-आदि \।
सरस्वती वक्ति---एष वसुदेवस् ते तव अजनिता, अतोऽजनितायाम् अपि
अजत्वेऽपि जातः \। तातत्वेन स्वीकृतः \। वस्तुतस् तव जनिर् एव नास्ति,
कुतस् तात-सम्भावना ? **यद्-अर्थं** यस्य
वसुदेव-पूर्व-पूर्व-जन्म-कृतस्य निमित्तं **जीवसि**, जीव इवाचरसि,
जातवत् प्रतीयसे \। आचारार्थे क्विपि कृते तल्-लोपात् सिद्धम् \।
**ईक्षतो** वीक्षमाणस्य **तव** पुरतोऽ**मुं वधिष्ये** \। **पाहि**
रक्ष \। **चेद्** यतस् त्वम् **ईशः** \। हे **बालिश** ! केशि-नाशन !
बालाः केशाः सन्त्य् अस्येति बाली केशी, तं श्यतीति कः ? \।\।२६\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : जनिता** जनयिता
\।\।२६-२७\।\।

**\॥।**

**\।\। १०.७७.२७ \।\।**

**एवं निर्भर्त्स्य मायावी खड्गेनानकदुन्दुभेः \।**

**उत्कृत्य**[^२१] **शिर आदाय ख-स्थं सौभं समाविशत् \।\।**

[^२१]: उत्पाट्य


**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : एवम्** उक्त-रीत्या
**निर्भर्त्स्य** कदुक्त्वा \। **उत्कृत्त्य** छित्त्वा \।\।२७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उत्कृत्य** छित्त्वा
**सम्यक्** सुखम् **आविशद्** आरोहत् \।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आनकदुन्दुभेस्** तद्-आकारस्य
**उत्पाट्य** छित्त्वा उत्कृत्येति वा पाठः \।\।२७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७७.२८ \।\।**

**ततो मुहूर्तं प्रकृताव् उपप्लुतः**

**स्व-बोध आस्ते स्व-जनानुषङ्गतः \।**

**महानुभावस् तद् अबुध्यद् आसुरीं**

**मायां स शाल्व-प्रसृतां मयोदिताम् \।\।**

**श्रीधर-स्वामी (भावार्थ-दीपिका) : स्व-बोधः** स्वतः
सिद्ध-ज्ञानवान् अपि **स्व-जन-स्नेहतः प्रकृतौ** मनुष्य-स्वभावे
**उपप्लुतो** निमग्न **आस्ते** अतिष्ठत् \। ततस् तत् सर्वम् **आसुरीं
मायाम् अबुध्यत्** मायेयम् इति ज्ञातवान् \।\।२८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततो**
वसुदेव-शिरश्-छेदोत्तरम् \। **स** शाल्वः \। तथा च श्रुतिः---

> यद् अचरस् तन्वा वावृधानो बलानीन्द्र प्रब्रुवाणो जनेषु \।
>
> मायेत् सा ते यानि युद्धान्य् आहुर् नाद्य शत्रुं ननु पुरा विवित्से \।\।
> \[ऋ।वे। १०.५४.२\]

इति श्रुति-सिद्धो\ऽयम् अर्थः \। तथा हि---हे *इन्द्र तन्वा* *वावृधानः*
स्वरूपेण भृशं वर्धमानस् त्वं *बलानि* वीर्याणि वक्रम् अलक्षणानि
*अचरः* अकृतेति यत् स्व*-जनेषु प्रब्रुवाणः* व्याकुर्वाणो वर्तस इति
शेषः \। तस्मात् स्वभाव-रहस्यं स्वजना जानन्तीत्य् अर्थः \।
शाल्वादि-शत्रुणा क्रियमाणानि *यानि युद्धान्य् आहुः* \। पुराणाद् आवेतानि त्वाम्
उद्दिश्य सा मयोदिता *माया इत्* इन्द्र-जाल-लक्षणैव त्वं *पुरा*
प्रथमतो मुहूर्तं शत्रु-सुख-त्रोटनान् मायां *न विवित्से* न ज्ञातवान्
असि \। *अद्य* अधुना \। विवित्से *ननु* पश्चात् सा सिद्धाभूद् इत्य् अर्थः
\।\।२८\।\। \।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तत** इत्य्-आदि
तद्-अनन्तरम् **अस्वजनानां** विपक्षाणाम् **अनुसङ्गतो** मुहुर्तम्
**उपप्लुतः** उपद्रुतः सन् **महानुभावः** श्री-कृष्णस् तत् **ताम् आसुरीं
मायाम् अबुध्यत**, यतः **प्रकृतौ** स्वभावे
सर्वज्ञत्वादि-सर्व-शक्तिमत्त्व-रूपे प्रबोधे स्व-ज्ञाने च **आस्ते**
\।\।२८\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ततः** शिरस उत्पाटनाद्
आदानाच् च हेतोः सो\ऽ**बुध्यत** यतो **महानुभावः** प्रभावो यस्य
सः \। **शाल्वात् प्रसृतां** तेन प्रसारिताम् इत्य् अर्थः \। ननु कुतस्
तस्येदृशी शक्तिः? तत्राह---**मयेनोदितां** प्रकटितां मयाज् जातां वा
\।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ततः** शिरस उत्पाटनाद् आदानाच्
च हेतोः **साल्वात् प्रसृतां** तेन प्रसारिताम् इत्य् अर्थः \। ननु कुतस्
तस्येदृशी शक्तिः ? तत्राह---**मयेनोदिताम्** उपदिष्टाम् \।\।२८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** **ततो मुहूर्तम्** इत्य्-आदि \।
**ततस्** तद्-अनन्तरम् **अस्वजनानां** परेषां शत्रूणाम् **अनुषङ्गतो**
**मुहूर्तं** क्षण-मात्रम् एव **उपप्लुत** उपद्रुतः सन्
**महानुभावः** श्री-कृष्णस् **तत्** ताम् **आसुरीं मायाम् अबुध्यत**,
यतः **प्रकृतौ** भावे सर्वज्ञत्वे स्थितः \।\।२८\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रकृतौ** मानुष-स्वभावे
**उपप्लुतः** व्याप्तः सुष्ठु अबोधः सन्न् **आस्ते** स्म तद्-अनन्तरं तु
स **महानुभावस्** तत् सर्वम् **आसुरीं मायां** **साल्वेन प्रसृतां**
प्रयुक्तां **मयात् उदिताम् अबुध्यत** \।\।२८\।\।

**\॥।**

**\।\। १०.७७.२९ \।\।**

**न तत्र दूतं न पितुः कलेवरं**

**प्रबुद्ध आजौ समपश्यद् अच्युतः \।**

**स्वाप्नं यथा चाम्बर-चारिणं रिपुं**

**सौभ-स्थम् आलोक्य निहन्तुम् उद्यतः \।\।**

**श्रीधर-स्वामी (भावार्थ-दीपिका) :** स्वप्नं स्वप्न-प्रपञ्चं यथा
\।\।२९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र युद्धे \। अच्युतो
ज्ञान-च्युति-रहितः \।\।२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रबुद्धः सन् न सम्यक्
साक्षाद् अपश्यत् यतो\ऽच्युतो ज्ञानादौ सदा स्थिर इति भावः \। च तु
अम्बर-चारिणं तु \।\।२९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रबुद्धः सन् न सम्यक्
साक्षाद् अपश्यत् \। प्रबुद्धत्वे हेतुः अच्युतः अनश्वर-ज्ञानादित्वाद् इति
भावः \।\।२९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतः एव न
तत्रत्येत्य्-आदि स्वाप्नं स्वप्न-प्रपञ्चं यथा \।\।२९\।\।

**\॥।**

**\।\। १०.७७.३० \।\।**

**एवं वदन्ति राजर्षे ऋषयः केच नान्विताः \।**

**यत् स्व-वाचो विरुध्येत नूनं ते न स्मरन्त्य् उत \।\।**

**श्रीधर-स्वामी (भावार्थ-दीपिका) :** एवं पर-मतम् उपन्यस्तं
निराकरोति---एवम् इति \। **केच** केचन \। **नान्विता** अनन्विताः
पूर्वापरानुसन्धान-रहिताः \। तद् आह---**यत् स्व-वाच** इति \। **तन्
नानुस्मरन्ति** इत्य् अर्थः \। अयम् अभिप्रायः---न तावद् राजसूयार्थं
रामेण सह गतः श्री-कृष्णः, सङ्कर्षणम् अनुज्ञाप्य \[१०.७१.१३\] इति
पूर्वम् उक्तत्वात् \।\।३०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तद् आह* \।
*पूर्वपरानुसन्धान-राहित्यम्* आह---**स्व-वाचो यद् विरुध्येत** \। *इत्य्
अर्थ* इति---तद्-विरोध-लक्षणं वचो नानुसन्दधत इति \। अत्र
तात्पर्यम् आह---*अयम् अभिप्रायः*\। *न तावद्* इत्य्-आदिना \। मम त्व्
इत्थं प्रतिभाति **केच ऋषयः** \। हे **राजर्षे** ! **एवं वदन्ति**
\। किम्भूताः ?---**नान्विताः** अनु-पश्चाद्-उक्तिं सङ्कर्षणम् अनुज्ञाप्य
\[१०.७१.१३\] इत्य्-आदिकां न इता न ज्ञातवन्त इत्य् अर्थः \। **यद्** यतः
**स्वस्य** मम **वाचः** \। सङ्कर्षणम् इत्य्-आदिकम् एव ते न स्मरन्ति
\। अतस् तद्-उक्त्या---आह चाहम् इहायात आर्य-मिश्राभिसङ्गतः \[१०.७७.८\]
इत्य्-आदिकया **विरुध्येत** \। तद्-उक्त्या इति शेषः \। विरुध्येत इति
भावे लिङ् \। उपसर्ग-वशाद् रुधेर् अकर्मकत्वम् \।

तीर्थस् तु---खेचरान्विता विरुध्यन्ते इति पाठम् आह---स्वस्य
स्वतन्त्रस्य हरेर् वाचो वेद-लक्षणाः \। विरुध्यन्ते यत् हरि-मोहादिकं
प्रति हरेर् मोहादिकं न सहन्ते \। अजस्यावक्र-चेतसः \[क।उ। २.२.१\]
इति श्रुतेः \। खेचरा भूतास् तद्-आवेश-युतास् तथा \।\।३०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ऋषयो** मन्त्र-मात्र-विदः
ज्ञानि-मात्रेण ऋषयो वा \। यद् वा, ऋषयो\ऽपि **स्वकीयाया वाचः** सकाशाद्
**यद् विरुध्येत** विरुद्धं स्यात्, तत् **नानुस्मरन्ति** नानुसन्दधते
\। **नूनं** वितर्के निश्चये वा \। अन्यत् तैर् व्याख्यातम् \।

यद् वा, सभा-पर्वोक्तानुसारेण श्री-वैशम्पायनादि-मते राजसूये
श्री-बलदेवस्यापि गमनाद् एवं व्याख्येयम् \। महाभारतादौ स्थाने
स्थाने श्री-हरिवंशे च श्री-रुक्मिणी-स्वयंवरादौ जरासन्धाद्य्-उक्त्यापि
श्री-कृष्णस्य भगवत्त्वं प्रतिपादितम् अस्तीति तेनैतद् विरुध्येतेत्य्
अर्थः \।\।३०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ऋषयो\ऽपि** **स्वकीयाया** एव
वाचो **हेतोर् यद् विरुध्येत** विरुद्धं स्यात्, **तन् नानुस्मरन्ति**
नानुसन्दधति \। **नूनं** वितर्के निश्चये वा \।\।३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *पर-श्लोक-व्याख्या द्रष्टव्या \।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** **एवं वदन्ति** इत्य्-आदि \।
हे **राजर्षे** ! **केचनान्विता** मुनय **एवं वदन्ति**, न तु तत्
सत्यम्, सर्वज्ञस्य श्री-भगवतस् तथापि सरस्वत्यैव तत् समाधीयते
\।\।३०\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं पर-मतम् उपन्यस्य
निराकरोति---**एवम्** इति \। **के च** केचन **नान्विताः**
पूर्वापरानुसन्धान-रहिताः \। तद् एवाह---**यत् स्व-वाचो विरुध्येत**
विरुध्येरन्न् इति तन् नानुस्मरन्तीत्य् अर्थः \। तथा हि, न तावद्
राजसूयार्थं रामेण सह गतः कृष्णः सङ्कर्षणम् अनुज्ञाप्य
\[१०.७१.१३\] इति पूर्व-मुक्तत्वात् ततश् चार्यमिश्रादि-सङ्गत इति तैर्
वर्णितं कृष्णोक्तं कथं सङ्गच्छतां, यदि वा कष्टेन सङ्गच्छतां
नाम तदा पुनर् अपि कथं रामम् असम्भ्रान्तं जित्वाजेयं सुरासुरैः
\[१०.७७.२४\] इति कृष्णोक्तम् उपपद्यताम् इति \।\।३०\।\।

**\॥।**

**\।\। १०.७७.३१ \।\।**

**क्व शोक-मोहौ स्नेहो वा भयं वा येऽज्ञ-सम्भवाः \।**

**क्व चाखण्डित-विज्ञान- ज्ञानैश्वर्यस् त्व् अखण्डितः \।\।**

**श्रीधर-स्वामी (भावार्थ-दीपिका) :** असम्भावितं चेत्य् आह---**क्व
शोक-मोहाव्** इति \। **भयं वा** दुर्निमित्त-दर्शन-कृतं नूनं हन्युः
पुरीं ममेति यद् उक्तं यच् च हस्ताच् छार्ङ्गं न्यपतद् \[१०.७७.१३\] इत्य्
उक्तं \। तद् **भयं वा क्व** इति \। **अज्ञेषु सम्भवो** येषां ते \।
**अखण्डितानि विज्ञान-ज्ञानैश्वर्याणि** यस्य सः \। तत्र **विज्ञानं**
स्वरूप-विषयम् \। **ज्ञानं** बाह्य-विषयम् \।\।३१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विपरीतं तत्-कथनं
निषेधति---**क्व** इति \।\।३१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : मोहो**\ऽज्ञानं ममता वा \।
**ये\ऽज्ञ-सम्भवा** इत्य् अनेन श्री-भगवद्-भक्ति-विशेषाज् जायमानास् तु
गुणातीता अभिज्ञेष्व् अपि सम्भवतीति ध्वनितम् \। विज्ञान-ज्ञानयोर्
ऐश्वर्यान्तर्गतत्वे\ऽपि पृथग् उक्तिः प्रस्तावानुसारेण तयोर्
आधिक्यापेक्षया \। सुरैर् ईडित इति शुद्ध-सात्त्विक-देव-स्तुत्वेन
तामस-शोकाद्य्-अभावो\ऽखण्ड-विज्ञानादि-सद्भावश् च दृढीकृतः
\।\।३१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : मोहः** अज्ञानं सुरैर् ईडित
इति शुद्ध-सात्त्विक-देवः तत्त्वेन
तामस-शोकाद्य्-अभावो\ऽखण्ड-विज्ञानादि-सद्भावश् च दृढीकृतः
\।\।३१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं वदन्तीति विरुद्धं यत् तत्
स्वयम् एवाह---**क्व शोक** इति \। अत्र **अज्ञ-सम्भवा** अन्ये
लभ्यन्ते, पूर्वे माया-पारवश्य-कृताः चेत् संसारिणाम्, उत्तरे
परमार्थ-माधुरी-पारवश्य-कृताः \। ते तु संसारोत्तीर्णानां यथा
प्रह्लादस्य संसारिणां तद्-बहिर्मुखत्व-मय-दुःख-दर्शनेन
श्री-नृसिंह-देवे स्व-शोक-निवेदनं, यथा
ब्रह्म-मोहन-लीला-कथनारम्भे श्री-शुक-देवस्य मोहः, यथा
श्री-भरतस्य श्री-भगवन्तम् अविदुषि रहूगणे\ऽनुग्रहमयः
स्नेहोदयः, यथा वा सनकादीनां श्री-वैकुण्ठ-देवे
तत्-पार्षद-शाप-जनित-स्व-भय-निवेदनम् इति एते श्री-भागवते\ऽपि
वर्णिताः, यथा

> तान् वीक्ष्य कृष्णः सकलाभय-प्रदो
>
> ह्य् अनन्य-नाथान् स्व-कराद् अपच्युतान् \।
>
> दीनांश् च मृत्योर् जठराग्नि-घासान्
>
> घृणार्दितो दिष्ट-कृतेन विस्मितः \।\। \[१०.१२.२७\]

इति तस्माद् असुरैर् यदि मायया मोहयितुम् इष्यते तदा तु न सर्वथासौ
शोक-मोहादि-भाग् भवतीत्य् एव मन्तव्यम् \। यत् तु ततो वत्सान् अदृष्ट्वा
\[१०.१३.१६\] इत्य्-आदिकं

वर्णितं तत् पुनः परम-भक्तेन ब्रह्मणा सह लीला-कौतुकार्थम् एव
स्वातन्त्र्येणाङ्गीकृतम् इति ज्ञेयम् \।\।३०-३१\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, साल्व-मायया मोह
एव तावत् कृष्णस्य न सम्भवेत् \। कुतः ? तद्-धेतुकौ
वसुदेव-विषयक-स्नेह-शोकौ सम्भवेतां, तथा साल्वाद् भयम् एव तस्य
न सम्भवेत्, कुतस् तद्-धेतुकं शार्ङ्ग-पतनं चेत्य् आह---**क्व शोक**-
इति \। शोकादयो द्विविधाः अज्ञ-सम्भवाः विज्ञ-सम्भवाश् च \। तत्र
अज्ञे असर्वज्ञ-जने सम्भवन्ति ये ते वा क्व ? अखण्डितानि विज्ञानादीनि
यस्य स परमेश्वरः कृष्णः क्व ? इति तस्माद् विज्ञे मायातीत-लोके
सम्भवन्ति ये ते चिन्मयाः शोकादयो भगवद्-भक्ते भगवति च
निखिल-रसामृत-मय-स्वरूपे रसाङ्ग-भूत-सञ्चारि-नामानः सन्त्य् एव,
ते च दामोदर-लीला गोपी-पूर्व-राग-रासादि-लीला सुव्यक्ता एव द्रष्टव्याः
\। अत्र भयं वेति भयं पलायन-हेतु-भूत-भय-भिन्नं ज्ञेयम्,
अरि-भयात् पलायनम् \[३.४.१६\] इत्य् उद्धवोक्तेः \। तत् तन् न वास्तवं
चेत् स्यात् तद्-विदां बुद्धि-भ्रमस् तदा न स्यात् \[ल।भा। १.५.६४\] इति
भागवतामृतोक्तेश् च \। इमाम् अगृभ्णन् अशनामृतस्य इति सामान्ये
अश्वाभिधानीम् आदत्त इतिवत् \।\।३१\।\।

**\॥।**

**\।\। १०.७७.३२ \।\।**

**यत्-पाद-सेवोर्जितयात्म-विद्यया**

**हिन्वन्त्य् अनाद्यात्म-विपर्यय-ग्रहम् \।**

**लभन्त आत्मीयम् अनन्तम् ऐश्वरं**

**कुतो नु मोहः परमस्य सद्-गतेः \।\।**

**श्रीधर-स्वामी (भावार्थ-दीपिका) :** किं च, **यस्य पाद-सेवया
ऊर्जिता** पुष्कला या **आत्म-विद्या**, तया **अनादिश्** चासाव्
**आत्म-विपर्यय-ग्रहश्** च, अहं कृशः सुखी दुःखी इत्य्-आदि-लक्षणः,
तं **हिन्वन्ति** नाशयन्ति सन्तः \। **ऐश्वरं** पदं च \। तस्य
**सतां गतेः कुतो नु मोहः ?** इति \। अतो वा एतद् वचनं सत्यम् इत्य्
अर्थः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कैमुत्येन तद् एव
द्रढयति---*किं च,* इति \। अतो मोहाभावात् \। *एतद् वचनं* ततो
मुहूर्तम् \[१०.७७.२८\] इत्य्-आदि-रूपम् \। *इत्य् अर्थ* इति---न सर्वथा
सत्यम् \। यद् अचरस् तन्वा \[ऋ।वे। १०.५४.२\][^२२] इत्य्-आदि-श्रुत्या
तद्-व्यवहारस्य मायिकत्वागमाद् इति भावः \।\।३२\।\।

[^२२]: यद् अचरस् तन्वा वावृधानो बलानीन्द्र प्रब्रुवाणो जनेषु \।

    मायेत् सा ते यानि युद्धान्य् आहुर् नाद्य शत्रुं ननु पुरा विवित्से \।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आत्म-विद्यया
स्व-तत्त्व-ज्ञानेनानादिं सदा वर्तमानम् आत्मनः स्व-स्व-रूपस्य
विपर्ययेण वैपरीत्येन ग्रहं ग्रहणं ज्ञानम् इत्य् अर्थः \। आत्मीयं
पदं स्वरूपानुभव-लक्षणं मोक्षम् इत्य् अर्थः \। ऐश्वरं च
श्री-वैकुण्ठ-लोकं कथम्भूतम्? अनन्तं लोकत्वे\ऽप्य् अपरिच्छिन्नं
ब्रह्म-घनत्वेन परम-व्यापकत्वात् \। नु अहो \। मोहो\ऽज्ञानं परमस्य
परमेश्वरस्येति दुर्निमित्त-दर्शनं, तेन चिन्ता च \। तथा सतां
मुक्तानां मोक्षानपेक्षक-भक्तानां वा गतेर् गम्यस्येति
सच्चिदानन्द-विग्रहत्वेन च दौर्भेदनादिकं न सम्भवेद् एवेति भावः
\।\।३२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आत्म-विद्यया**
स्व-तत्त्व-विज्ञानेन **आत्मनः** स्व-स्वरूपस्य **विपर्ययेण**
वैपरीत्येन **ग्रहणं** ज्ञानम् इत्य् अर्थः \। **आत्मीयं** पदं
स्वरूपानुभव-लक्षणं मोक्षम् इत्य् अर्थः \। **ऐश्वरं** च
वैकुण्ठ-लोक \। कथं-भूतम्? **अनन्तं** लोकत्वे\ऽपि श्री-विग्रहवद्
अपरिच्छिन्नं **नु** अहो **मोहः** अज्ञानं **परमस्य** परमेश्वरस्य
इति दुर्निमित्तता-दर्शनं तेन चिन्ता च न सम्भवेत्, तथा **सतां**
मुक्तानां मोक्षानपेक्षक-भक्तानां वा **गतेर्** गम्यस्येति
सच्चिदानन्द-विग्रहत्वेन च दोर्-भेदनादिकं न सम्भवेद् एवेति भावः
\।

अथवात्र प्रकरणे सर्वं नासमञ्जसं, किन्तु किञ्चिद् एव
कुरु-वृद्धानुज्ञापना-पूर्वक-प्रस्थानादीनाम् अपेक्षितत्वात् श्री-बलदेवस्य
सभा-पर्वादाव् उक्तं \। तत्र गमनं च न विरुद्धं पूर्वम् आगतस्यापि
पश्चाद् यज्ञार्थम् आह्वानेन तथा श्री-कृष्णेन सहैवागत्य
पुर-रक्षार्थावस्थानेन च सम्भवात् पूर्वं द्वारकायां स्थिते तु
श्री-बलदेवे श्री-प्रद्युम्नस्य युद्धादौ प्राधान्यायुक्तत्वात् प्राकृता अपि
तदानीं जानीयुः किम् उत श्री-वैशम्पायनादयः अतस् तेषां तत्र मोहो न
सम्भवेत् \। दुर्निमित्त-दर्शनादिकं च लीलैव ततस् तदपि न
विरुद्धं यत् तु श्री-भगवद्-अन्तर्-वृत्तित्वात् तैर् दुरूहं विरुद्धं च
तत्स्वयम् एवाह---क्व शोकेति \। अखण्डित-विज्ञानादित्वेन
शोकादि-वशत्वेन चोक्तत्वात् स्व-वाग्-विरुद्धता तत्राज्ञ-सम्भवा इति \।
विशेषणाद् विज्ञ-सम्भवा अन्ये लभ्यन्ते पूर्वे माया-पारवश्य-कृताः ते च
संसारिणाम् उत्तरे परमार्थ-वस्तु-माधुरी-पारवश्य-कृताः ते तु
संसारोत्तीर्णानां यथा श्री-प्रह्लादस्य संसारिणां
तद्-बहिर्मुखत्वमय-दुःख-दर्शनेन श्रीनृसिंहदेवे स्व-शोक-निवेदनं
यथा वा ब्रह्म-मोहन-लीला-कथनारम्भे श्री-शुक-देवस्य मोहः \।
यथा वा, श्री-भरतस्य श्री-भगवन्तम् अविदुषि रहूगणे\ऽनुग्रहमयः
स्नेहोदयः यथा वा सनकादीनां श्री-वैकुण्ठ-देवे
तत्-पार्षद-शाप-जनित-स्व-भय-निवेदनम् इति एते श्री-भगवतो\ऽपि
दामोदर-लीला-प्रसङ्गे भक्तानुग्रह-स्वभावता-स्थापनया स्थापिता एव
यथैव श्री-शुक-देवेनापि स्वयम् अन्यत्र वर्णितम्

> तान् वीक्ष्य कृष्णः सकलाभय-प्रदो
>
> ह्य् अनन्य-नाथान् स्व-कराद् अपच्युतान् \।
>
> दीनांश् च मृत्योर् जठराग्नि-घ्।आसान्
>
> घृणार्दितो दिष्ट-कृतेन विस्मितः \।\। \[१०.१२.२७\]

यथा तत्रैव च सर्व-सात्वत-गण-रक्षार्थं शाल्वेन युद्ध्यतीति
तस्माद् असुरैर् यदि मायया मोहयितुम् इष्यते तदा न सर्वथा
शोक-मोहादि-भाक् भवतीत्य् एव मन्तव्यं यत् तु---

> ततो वत्सान् अदृष्ट्वैत्य पुलिने\ऽपि च वत्सपान् \।
>
> उभाव् अपि वने कृष्णो विचिकाय समन्ततः \।\। \[१०.१३.१६\] इति \।

ब्रह्मणो माययैव तत्-तद्-वर्णितम् \। तत् पुनः परम-भक्तेन
ब्रह्मणा सह-लीला-कौतुकार्थम् एव स्वातन्त्र्येणाङ्गीकृतम् इति ज्ञेयम् \।
एवम् एवोत्तर-पद्ये\ऽपि अनाद्यात्म-विपर्यय-ग्रहं हिन्वन्तीत्य् एवोक्तम्
इति दिक् \। एवं ततो मुहूर्तम् इत्य्-आदि-द्वये गीर्देवी-मतम् एतत् मुहूर्तं
व्याप्य तत् तस्मात् मिथ्याकारणाद् धेतोर् यः स्वजनस्य श्री-वसुदेवस्य
अनुषङ्गो\ऽनुस्मरणं तृतीयायास् तसिल्, तेनोपप्लुतो व्याप्तो\ऽपि प्रकृतौ
स्व-स्वरूपे स्व-बोधे निज-सार्वज्ञ एवास्ते स्व-व्यवच्छेदेनासीत् यतो
महानुभाव इत्य्-आदि मुहूर्तानन्तरं तु बहिर् अपि नापश्यद् इत्य् आह---नेति
\। तत्र दृष्टान्तः प्रबुद्धः स्वप्न-समये\ऽपि स्वप्नो\ऽयम् इति
निर्णीत-बोधो जनो यथा क्षणात् स्वाप्नं तत्-सम्बन्धि वस्तु न पश्यति
तथेति \।\।३२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** साल्वमायया मोहासम्भवे
कैमुत्यम् आह---यत्पादसेवया ऊर्जिता पुष्टा या आत्मविद्या तया
अनादिश्चासावात्मविपर्ययग्रहश् च अहं कृशः सुखी दुःखीत्यादिलक्षणः
तं हिन्वन्ति दूरीकुर्वन्ति सन्तः ऐश्वरं पदं न लभन्ते तस्य सतां
गतेः परमेश्वरस्य साल्वस्य नरस्य मायया कुतो मोहो\ऽज्ञानं तस्मान्न
तद्वाक्यं सत्यम् इत्य् अर्थः \।\।३२\।\।

**\॥।**

**\।\। १०.७७.३३ \।\।**

**तं शस्त्र-पूगैः प्रहरन्तम् ओजसा**

**शाल्वं शरैः शौरिर् अमोघ-विक्रमः \।**

**विद्ध्वाच्छिनद् वर्म धनुः शिरो-मणिं**

**सौभं च शत्रोर् गदया रुरोज ह \।\।**

**श्रीधर-स्वामी (भावार्थ-दीपिका) :** किं तर्हि सत्यं ? तद् आह---तं
शस्त्र-पूगैर् इति \। वर्म कवचम् \। रुरोज बभञ्ज \।\।३३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सत्यमाशङ्क्य वक्ति-किम्
इति \। तत्सत्यम् \।\।३३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ओजसा वेगेन महा-बलेन
वा प्रहरन्तम् इत्य् अनेन लीलया विद्ध्वेति ध्वनितम् \। यतः शौरिः
अतो\ऽमोघो विक्रमः शक्तिर् येषां तैः पाठान्तरे सत्य-पराक्रमः शिरसो
मणि वर्मादीनां तत्-तत्-क्रमेण च्छेदनं वीर-दर्पाधिक-निरसनार्थम्,
यतः शत्रोः ह हर्षे तावद् एव राजसूयस्य पश्चाद्
इन्द्रप्रस्था-छ्री-द्वारकाम् आगत-मात्र इति शेषः \।\।३३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं पर-मत-मिश्रं पूर्वं
प्रकरणं संशोध्य केवल-स्व-मतम् उत्तरं प्रकरणम् आह---वादीनां
तत्-तत्-क्रमेणाच्छादनं तद्-दर्पस्याधिक-निरसनार्थं यतः शत्रोः ह
हर्षे \।\।३३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं पर-मतं
दूषयित्वा प्रकृतम् अनुसरति---तम् इति \। रुरोज बभञ्ज \।\।३३\।\।

**\॥।**

**\।\। १०.७७.३४ \।\।**

**तत् कृष्ण-हस्तेरितया विचूर्णितं**

**पपात तोये गदया सहस्रधा \।**

**विसृज्य तद् भू-तलम् आस्थितो गदाम्**

**उद्यम्य शाल्वोऽच्युतम् अभ्यगाद् द्रुतम् \।\।**

**श्रीधर-स्वामी (भावार्थ-दीपिका) : [+++]{।मर्क्}**

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्सौभम् \। कृष्णस्य
साक्षाद्भगवतो हस्तेनेरितया प्रेरितया अतो विशेषेण चूर्णितं सत् तोये
समुद्रे \। अच्युतम् इति \। तत्रैव स्थिरतया वर्तमानम् इति भावः \।
द्रुतम् अपि सुखमगात् \।\।३४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्सौभं तोये समुद्रे
\।\।३४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् सौभम् \।\।३४-३६\।\।

**\॥।**

**\।\। १०.७७.३५ \।\।**

**आधावतः स-गदं तस्य बाहुं**

**भल्लेन छित्त्वाथ रथाङ्गम् अद्भुतम् \।**

**वधाय शाल्वस्य लयार्क-सन्निभं**

**बिभ्रद् बभौ सार्क इवोदयाचलः \।\।**

**श्रीधर-स्वामी (भावार्थ-दीपिका) :** लयार्क-सन्निभं
प्रलय-कालीन-सूर्य-सदृशम् \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य शाल्वस्य \। अथ
बाहुच्छेदानन्तरम् \।\।३५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथानन्तरं सद्य एवेत्य्
अर्थः \। अद्भुतत्वम् एवाह---लयेति \। वधाय बिभ्रत् श्रीहस्ते
दधानः सन् बभौ अशोभत श्री-कृष्णः उदयाचलस्य श्यामतया
श्री-कृष्णेनोपमा एवं दुष्टवधार्थं चक्रस्य तेजोभरप्रकाशः सूचितः
तेन युद्धे\ऽपि मनोहरशोभारं उक्तः \।\।३५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अद्भुतम् एवाह---लयेति \।
वधाय बिभ्रत् श्री-कृष्णः यत्र दुष्टवधार्थं चक्रस्य
तेजोभरप्रकाशः सूचितः तथा युद्धे\ऽपि

श्री-भगवतो मनोहरशोभाभर इति \।\।३५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७७.३६ \।\।**

**जहार तेनैव शिरः स-कुण्डलं**

**किरीट-युक्तं पुरु-मायिनो हरिः \।**

**वज्रेण वृत्रस्य यथा पुरन्दरो**

**बभूव हाहेति वचस् तदा नृणाम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेनैव चक्रेणैव \। तदा
शिरश्छेदनसमये \।\।३६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुरुमायिनो
बहुल-माया-युक्तस्यापि सकुण्डलम् इत्य्-आदिविशेषणाभ्यां तीक्ष्णधारेण
लीलया मूलतः शीघ्रहरणं बोधयति \। अत एवोक्तं---हरिर् इति \।
महाकायस्यापि तथा शिरोहरणे दृष्टान्तः---वज्रेणेति \। हाहेति
परमाद्भुतत्वात् \।\।३६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुरुमायिनः
बहुलमायायुक्तस्यापि जहार छित्त्वा स्वसैनिकाग्रे विचकर्ष सकुण्डलम्
इति विशेषणाभ्यां तत्र स्वकौतुकम् अपि बोधयति हा हेति
परमाद्भुतत्वात् \।\।३६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७७.३७ \।\।**

**तस्मिन् निपतिते पापे सौभे च गदया हते \।**

**नेदुर् दुन्दुभयो राजन् व्योम्नि देव-गणेरिताः \।\।**

**सखीनाम् अपचितिं कुर्वन् दन्तवक्रो रुषाभ्यगात् \।\।**

**श्रीधर-स्वामी (भावार्थ-दीपिका) :** देव-गणैर् ईरिता वादिताः \। किं
च, सखीनाम् इति \।

इति श्रीमद्-भागवते महा-पुराणे दशम-स्कन्धे उत्तरार्धे
श्रीधर-स्वामि-विरचितायां भावार्थ-दीपिकायाम् सप्तसप्ततितमो\ऽध्यायः
\।\।७७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन् शाल्वे \।
अन्यदाह---किं चेति \।\।३७\।\।

इति श्रीमद्-भागवत-भावार्थ-दीपिका-प्रकाशे दशम-स्कन्धोत्तरार्धे
सप्तसप्ततितमो\ऽध्यायः \।\।७७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

इति श्रीनाथ-चक्रवर्ति-पाद-विरचितायां चैतन्य-मञ्जूषायां
सप्तसप्ततितमो\ऽध्यायः \।\।७७\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पापे महादुष्टे नितरां
पतिते मृते अपुनर् आवृत्तिमोक्षप्राप्ते अथ च सौभे च हते नाशिते इति
तस्मिन् स्थिते\ऽपि तत्पुत्रादीनां पुनर् दुष्टताशङ्कानिरासेन
देवगण-(देववर्ग)प्रहर्षः सूचितः \। अत एव नेदुः \। हे राजन्न् इति
प्रहर्षेण स्वयं राजमानस्तमयि हर्षयति \। सखीनां
शिशुपालादीनामपचितिमानृण्यं कुर्वन् कर्तुमभ्ययात्तदैवेति
महानिर्बुद्धित्वं सूचितम् \। तत्र हेतुः-रुषा क्रोधेन विचारलोपाद् इति
भावः \।\।३७\।\।

इति श्रीमद्-भागवते महा-पुराणे दशम-स्कन्धे उत्तरार्धे

श्री-श्रील-सनातन-गोस्वामि-पाद-कृतायां श्री-बृहद्-वैष्णव-तोषणां

श्री-दशम-टिप्पण्यां सप्तसप्ततितमो\ऽध्यायः \।\।७७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नितरां पतिते मृते अपुनर्
आवृत्तिं प्राप्ते सौभे च हते नाशिते सखीनाम् इत्य् अर्धकम् \। अपचितिं
वैर-निग्रह-रूपेण प्रत्युपकारेणान्त्येष्टिम् इव कुर्वन् कर्तुम् अभ्यगात्
तदैव इति महा-निर्बुद्धित्वं सूचितं तत्र हेतुः रुषेति \।\।३७\।\।

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-वैष्णव-तोषिण्यां

सप्तसप्ततितमो\ऽध्यायः \।\।७७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-क्रम-सन्दर्भे

सप्तसप्ततितमो\ऽध्यायः \।\।७७\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-बृहत्-क्रम-सन्दर्भे

सप्तसप्ततितमो\ऽध्यायः \।\।७७\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सखीनां शिशुपालादीनाम्
अपचितिं वैर-निर्यातनेनान्त्येष्टिं कुर्वन् कर्तुम् \।\।३७\।\।

इति सारार्थ-दर्शिन्यां हर्षिण्यां भक्त-चेतसाम् \।

सप्तसप्ततितमो\ऽध्यायः सङ्गतः सङ्गतः सताम् \।\।७७\।\।

**\॥।**

(१०.७८)

## अथाष्टसप्ततिमो\ऽध्यायः

### दन्तवक्त्र-विदूरथ-वधः, बलराम-द्वारा सूत-शिरश्-छेदश् च \। 

**\।\। १०.७८.१-२ \।\।**

**श्री-शुक उवाच---**

**शिशुपालस्य शाल्वस्य पौण्ड्रकस्यापि दुर्मतिः \।**

**पर-लोक-गतानां च कुर्वन् पारोक्ष्य-सौहृदम् \।\।**

**एकः पदातिः सङ्क्रुद्धो गदा-पाणिः प्रकम्पयन् \।**

**पद्भ्याम् इमां महा-राज महा-सत्त्वो व्यदृश्यत \।\।**

**श्रीधर-स्वामी (भावार्थ-दीपिका) :**

ततोऽष्ट-सप्ततितमे दन्तवक्त्र-विदूरथौ \।

हत्वा हरिः पुरे रेमे रामः सूतं ततोऽवधीत् \।\।

सखीनाम् अपचितिं कुर्वन्न् इत्य् उक्तं तद् एवाह---शिशुपालस्येति \।
**पारोक्ष्य-सौहृदं** परोक्षे करणीयं सुहृत् कृत्यम् \।\।१-२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः शाल्व-वधोत्तरम् \।
ततः श्री-कृष्णोपरत्य्-अनन्तरम् \। तद् एवापचयनम् एव \।\।१\।\। इमां
भूमिम् \।\।२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *अस्याध्यायस्य न कापि
व्याख्या*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** च अपि, परलोकगतानाम्
अपि, कुर्वन् कर्तुम्, यतो दुर्मतिर्निर्बुद्धिः \।\।१\।\। इमां महीं
पद्भ्यां प्रकर्षेण कम्पयन् \। यतो महत् सत्त्वं बलं कायं वा यस्य
सः व्यदृश्यत सः, व्यदृश्यत श्री-कृष्णेन, किंवा\। स्वयम् एव तत्र
सर्वेषां प्रत्यक्षो\ऽभूद् इत्य् अर्थः \।\।२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** शिशुपालस्येति युग्मकम् इमां
महीं महत् सत्त्वं बलं कायो वा यस्य सः व्यदृश्यत श्री-भगवता
\।\।१-२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *अस्याध्यायस्य न कापि
व्याख्या।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

अष्ट-युक्-सप्ततितमे दन्तवक्र-विदूरथौ \।

हरिर् जघान सूतं तु बलस् तीर्थं परिभ्रमन् \।\।

सखीनाम् अपचितिं कुर्वन्न् इति पूर्वोक्तं विवृणोति \। शिशुपालस्येति
द्वाभ्याम् \। शुशुपालादीनां परोक्ष्ये सति सौहृदं सुहृत्-कृत्यम्
\।\।१-२\।\।

**\॥।**

**\।\। १०.७८.३ \।\।**

**तं तथायान्तम् आलोक्य गदाम् आदाय सत्वरः \।**

**अवप्लुत्य रथात् कृष्णः सिन्धुं वेलेव प्रत्यधात् \।\।**

**श्रीधर-स्वामी (भावार्थ-दीपिका) :** प्रत्यधात् प्रतिरुरोध \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं दन्तवक्त्रम् \।
तथायान्तं सगदम् \।\।३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथा तेन
गदा-पाणित्वादिनोक्त-प्रकारेणायान्तं रथाद् अवप्लुत्य वेगेन
प्लुत-गत्यावतीर्येति पदातेः पदातिना सतैव योद्धव्यम् इति
वीर-धर्मापेक्षया, यतः कृष्णः सर्व-धर्म-प्रवर्तनार्थम् अवतीर्णः
साक्षाद् भगवान्, अतः कथम् अपि तद्-अतिक्रमेण तादृशस्यापि तस्य शक्तिर्
नाभूद् इति दृष्टान्तेन च द्योतयति---सिन्धुम् इति \।\।३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रथाद् अवप्लुतेति
प्रतियोधस्य पदातित्वेन धर्मानुरोधात् उद्यम्येत्य् अत्रादायेति क्वचित्
\।\।३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अवप्लुत्येति
प्रतियोद्धारं पदातिम् आलोक्येति भावः \। वेला-तीरं प्रत्यधात्
प्रतिरुरोध \।\।३\।\।

**\॥।**

**\।\। १०.७८.४ \।\।**

**गदाम् उद्यम्य कारूषो मुकुन्दं प्राह दुर्मदः \।**

**दिष्ट्या दिष्ट्या भवान् अद्य मम दृष्टि-पथं गतः \।\।**

**श्रीधर-स्वामी (भावार्थ-दीपिका) :** मुकुन्दं प्राह दुर्मद इत्य्-आदेर्
अधिक्षेप-परता स्फुटैव \। परमार्थस् तु दुर्मदो गतमदः
प्राह---मुकुन्दं तृतीये जन्मनि मुक्ति-दानार्थम् आगतम् \। अद्येति \।
जन्म-त्रयेऽन्विष्यमाणोऽद्य ब्रह्म-शापावसाने भवान् मम स्वमी
दृष्टि-पथं गतः प्राप्त \। एतद् दिष्ट्या दिष्ट्या भद्रं भद्राम् \।
अति-हर्षे वीप्सा \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कारूषः करूषदेशेशः
\।\।४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कारूषः
करूपदेशोद्भगस्तद्देशाधिपः, मुकुन्दम् अपि प्रकर्षेण
स्वगर्वप्रदर्शनादिनाह, यतो दुर्मदो दुष्टाभिमानः \।\।४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कारूषः करूषदेशभवः
\।\।४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कारूषः
करूड-देशोद्भवः \। मातुलेय इति दन्तवक्र-मातुः श्रुतश्रवाया
वसुदेव-भगिनीत्वात् \। दुर्मद इत्य् आदेर् भारती-पक्षे व्याख्या
यथा---दुर्मदो गत-मदः मुकुन्दं तृतीये जन्मनि मुक्ति-दानार्थम्
आगतं प्राह \। अद्य तृतीये जन्मनि ब्रह्म-शापावसाने भगवान्
मोक्ष-दाता प्रभुर् दृष्टि-पथं गतः \। एतद्-दिष्ट्या दिष्ट्या भद्रं
भद्रम् अतिहर्षे द्वित्वम् \।\।४\।\।

**\॥।**

**\।\। १०.७८.५ \।\।**

**त्वं मातुलेयो नः कृष्ण मित्र-ध्रुङ् मां जिघांससि \।**

**अतस् त्वां गदया मन्द हनिष्ये वज्र-कल्पया \।\।**

**श्रीधर-स्वामी (भावार्थ-दीपिका) :** किं च, हे कृष्ण, त्वम् अस्माकं
मातुलेयो बन्धः \। एवम् अपि मित्र-ध्रुक् मित्राणि घातितवान्, मां च
जिघांससि तस्माद् अस्माकं त्वत्तो मृत्युः सनकाद्य्-अनुग्रह-प्राप्तो नूनं
दुर्वारः \। अतस् त्वाम् एतावन् मात्रमहं याचे \। किं तद् आह---अमन्द
सर्व-सहन-समर्थ \। क्षात्र-धर्मेण सेवितुं गदया त्वां हनिष्ये
प्रहरिष्यामि ताम् एक-वारं सहस्वेति \। ननु वज्र-तुल्यां त्वद्-गदां को
वा सहेत नैवम् इत्य् आह---अवज्र-कल्पया उत्पलम् आलावद् अति-कोमलयेत्य्
अर्थः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सम्बन्धं द्योतयति-किं
चेति एवम् अपि बन्धुः सन्नपि \। मित्राणि शिशुपालादीनि \। यस्मान्मां
जिघांससि तस्माद् इत्य् अर्थः \। यतो दुर्वारो\ऽतो हेतोः \। तद्याचनं \।

स्वयमाशङ्क्य समाधत्ते-नन्विति \। इत्य् अर्थ इति-अद्भ्यो\ऽज्यते प्राप्यते
इत्यवज्रमुत्पलम् \। अपूर्वादजतेरो बाहुलकाद्वीभावाभावः
तत्कल्पप्रत्यये रूपिम् इति ज्ञेयम् \।\।५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वास्तव्यर्थे च च
प्रणयेनाह---मातुलेयो\ऽपि दन्तवक्त्र-मातुः श्रुतदेवायाः,
श्री-वसुदेव-भगिनीत्वात् \। हे कृष्णेति
शिशु-बालादि-प्राणाकर्षणाभिप्रायेण श्याम-वर्णापेक्षया, वास्तवार्थे तु
निजाशेषैश्वर्य-प्रकटनार्थम् अवतीर्ण! साक्षाद्भगवन्न् इति \। आनृण्यं
च ममावश्य-कृत्यम् इत्य् आशयेनाह---मित्रेति \। बन्धुरूपं \।
बन्धुत्वेन वर्तमानम् अप्य् आन्तर-महा-वैरिणम् इत्य् अर्थः \।
स्व-देह-सम्बन्ध्य् अपि महा-दुःखदः स्याद् इत्य् आदौ दृष्टान्तः-व्याधिम्
इति \। वास्तवार्थे च यथा यथाबद्ध्वा \।\।५-६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मातुलेयो\ऽपि दन्तवक्त्रमातुः
श्रुतदेवायाः श्री-वसुदेवभगिनीत्वात् वास्तवार्थे त्वेवं वा मित्रध्रुक्
चासावहं चेति तं मां जिघांससि हन्तुं गन्तुं स्वीकर्तुम् इच्छसीत्य्
अर्थः \। अतो हे अमन्द! विधाय सुहृदां सुखम् इति

> हत्वा कंसं रङ्गमध्ये प्रतीपं सर्वसात्वताम् \।
>
> यदाह वः समागत्य कृष्णः सत्यं करोति तत् \।\।
>
> आगमिष्यत्यदीर्घेण कालेन व्रजमच्युतः \।
>
> प्रियं विधास्यते पित्रोभगवान् सात्वतां पतिः \।\।

इति च स्व-मुखेन कतजन-मुखेन धर्म-सङ्कल्प-सिद्ध्येर्
अन्यथानुपपत्तेः सत्य-सङ्कल्प इति परमेश्वर-निष्ठा श्रुतिः \।
सत्य-व्रतम् इति \। ईश्वराणां वचः सत्यं तथैवाचिरितम् इति च स्वयं
श्रीमद्-भागवतम् एव कथं वाङ्करस्य कुब्जायाश् च सकृन्
मात्र-गृहागमन-प्रतिज्ञा सम्पादिता कथं वा मुहुर् अपि तेषाम् अपि मानः
सम्पादयितव्यः \। न केवलम् एतावद् एव तस्य व्रजागमनम् अपि
श्री-द्वारका-वासि-वचनेन स्फुटम् एवाह प्रथमे---यर्ह्य्
अम्बुजाक्षापससार भो भवान् कुरून् मधून् वापि सुहृद्-दिदृक्षया \[\] इत्य्
अत्र मधून् मथुरान् चेति व्याख्याय तदानीं तन्-मण्डले सुहृदो व्रजस्था
एव प्रकट इति श्री-स्वामि-पादैर् अपि तथाभिमतं---तत्र
योग-प्रभावेण नीत्वा सर्व-जनं हरिः इत्य् अत्र सर्व-शब्देनान्येषां
तत्राविद्यमानत्वात् सुहृद्-दिदृक्षुर् उत्कण्ठ इति श्री-बलदेवागमने\ऽपि
तत्रैव तत्-प्रयोगात् श्री-भगवतस् तत्र गमने समयश् चायम् एव
तत्-स्वारस्य-लब्धेः विधाय सुहृदां सुखम् इत्य् उक्तत्वात् अधुनैव
निर्जिताशेष-शत्रुत्वादिना तेषां नैश् चित्यं जातम् इति एतत्
प्राचीन-लीलत्वेन स्थापयिष्यमाणायां सूर्योपराग-यात्रायाम् \।
वज्र-कल्पया हीरकवद् विराजमानया गदया त्वदीयया कौमोदक्या हेतुना
त्वां हनिष्ये प्राप्स्ये इति \।\।५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नः प्रभुर् अपि त्वं
मातुलेयः सम्प्रति मातुल-पुत्रो\ऽभूः तदपि मित्र-ध्रुक् चासावहं चेति
तं तद्-रूप-मातुलेय-द्रोहिणं मां जिघांससि उचितम् एवैतद् इति भावः
\। अतः हे\ऽमन्द! गदया त्वदीयया कौमोदक्या मद्-विघातिन्या हेतुन त्व्
आं हनिष्ये प्राप्स्यामि वज्र-कल्पया वज्र-तुल्ययेति कृष्ण-गदया
लोक-दृष्ट्यैवोत्कर्षो विवक्षितः वस्तुतस् तु मामल्प-सत्त्वं हन्तुं
त्वद्-गदा वज्रवद् एव स्वस्य बलं प्रकाशयिष्यति नाधमत्वम् इत्य्
अर्थः \।\।५\।\।

**\॥।**

**\।\। १०.७८.६ \।\।**

**तर्ह्य् आनृण्यम् उपैम्य् अज्ञ मित्राणां मित्र-वत्सलः \।**

**बन्धु-रूपम् अरिं हत्वा व्याधिं देह-चरं यथा \।\।**

**श्रीधर-स्वामी (भावार्थ-दीपिका) :** नन्व् एवं हनने कस् तव
पुरुषार्थस् तम् आह---तर्हीति \। अज्ञ न विद्यते ज्ञो यस्मात्, हे
सर्वज्ञेत्य् अर्थः \। परमार्थतः स्वामिनम् एतद् देह-सम्बन्धेन
बन्धु-रूपम् अरिं ब्रह्म-शापेन शत्रुत्वेन प्रतीतं त्वां हत्वा मित्राणाम्
आनृण्यम् उपैष्यामि \। विशेषेणाधीयते मनसि चिन्त्यत इति व्याधिः \।
देहेऽन्तर्यामितया चरतीति तथा तम् ईश्वरं हत्वा क्षात्र-धर्मेणाराध्य
\। हन्तेर् गत्य्-अर्थस्य ज्ञानार्थत्वाज् ज्ञात्वेति वा \। तेन यथा
पित्र-दीनाम् आनृण्यम् उपयन्ति तद्वद् इति \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् आशङ्कते---नन्विति
\। अनेकार्थत्वाद् अर्थ-तात्पर्याद् वा हन्तेर् आराधनार्थत्वं लभ्यते \।
किं क्लिष्ट-कल्पनयेत्य् आह---हन्तेर् इत्य्-आदि \। तेनाराधन-ज्ञानयोर्
अन्यतरेण \। न किङ्करो नायम् ऋणी च राजन् \[११.५.४१\] इत्य् आरभ्य,
गतो मुकुन्दं परिहृत्य कर्तम् इति वक्ष्यमाणत्वात् \। तद्वत्
पित्राद्य्-आनृण्यवत् \।\।६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी
(बृहद्-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आनृण्यं च मयावश्यकृत्यम्
इत्य् आशयेनाह---मित्रेति \। बन्धुर् इव रूप्यते दृश्यते यस्तं विचारे तु
महा-वैरिणम् इत्य् अर्थः स्व-देह-सम्बन्ध्य् अपि महा-दुःखदः स्याद् इत्य्
आदौ दृष्टान्तः व्याधिम् इति वास्तवार्थे च यथा यथावद् धत्वा ज्ञात्वा
\। अन्यत् तैः \। यद् वा, व्याधि विगतः आधिर् येन तं देह-चरम्
अन्तर्यामित्वाद् इति \।\।६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, त्वद्-अनुभवी
त्वां प्राप्तो जनः स्वबन्धूनप्युद्धरतीत्याह तर्हीति \। न विद्यते ज्ञो
यस्मात् हे सर्वज्ञ! मित्र-वत्सलो\ऽहं तर्ह्य् एव मित्राणाम् आनृण्यम् उपैमि
तेषाम् अप्य् उद्धारणाद् इति भावः \। अरिं लोकप्रीत्या शत्रुम् अपि त्वां
बन्धुरूपं हत्वा ज्ञात्वा यथा यथावद् एव विशेषेण आधीयते मनसि
चिन्त्यत इति व्याधिस्तं परम-ध्येयम् इत्य् अर्थः \। विगत आधिर्यस्मात्
तम् इति वा देहे चरतीति तमन्तर्यामिणम् \।\।६\।\।

**\॥।**

**\।\। १०.७८.७ \।\।**

**एवं रूक्षैस् तुदन् वाक्यैः कृष्णं तोत्रैर् इव द्विपम् \।**

**गदयाताडयन् मूर्ध्नि सिंह-वद् व्यनदच् च सः \।\।**

**श्रीधर-स्वामी (भावार्थ-दीपिका) :** रूक्षैर् इत्य्-आदि प्रतीत्य्
अभिप्रायेण \। तोत्रैर् अङ्कुशादिभिः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स दन्तवक्त्रः \।\।७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तोत्रैरिवेति
दृष्टान्तेनातितुच्छतया तैस्तस्यान्तर्दुःखं नाभूद् इति सूचितम् एव, अत
एवोक्तं कृष्णं परमानन्दघनम् इति \।\।७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** द्विपं मत्तगजं
तोत्रैरिवेति दृष्टान्तो\ऽयमन्तर्दुःखाभावविवक्षया \।\।७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रूक्षैर्वाक्यैर्विशिष्टः
तुदन् पीडयितुं रूक्षैरित्य्-आदिकं प्रथमार्थानुगतमुपन्यस्तं
तोत्रैरङ्कुशैः \।\।७-१५\।\।

**\॥।**

**\।\। १०.७८.८ \।\।**

**गदयाभिहतोऽप्य् आजौ न चचाल यदूद्वहः \।**

**कृष्णोऽपि तम् अहन् गुर्व्या कौमोदक्या स्तनान्तरे \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं दन्तवक्त्रम् \।\।८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आजौ समभूप्रदेशे एव
स्थितो न चचाल युद्धात्, किं वा, युद्धे निज-धैर्यादेवास्थिरो
नाभूदिति\। यद् वा, आजावभिहतो\ऽपि न चचाल,

स्वस्थानाद्विच्युतो नाभूद् इत्य् अर्थः\। यतो यदूद्वहः साक्षाद्भगवान्\।
यद् वा, तद्वञ्चनादौ शक्तस्यापि तत्स्वीकारः स्ववीर्यातिशयप्रदर्शनेन
युद्धक्रीडार्थम् एव, यतो यदूद्वहो युद्धादिक्रीडार्थं
यदुकुले\ऽवतीर्ण इति \। तत्प्राणाकर्षणाभिप्रायेण,
गुर्व्यागदावर्गश्रेष्ठया गरिष्ठया वा \।\।८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आजौ युद्धक्रियायां न चचाल
न च्युतः पतितो\ऽभूत् यत् यतः कृष्णो\ऽपीति \।\।८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७८.९ \।\।**

**गदा-निर्भिन्न-हृदय उद्वमन् रुधिरं मुखात् \।**

**प्रसार्य केश-बाह्व्-अङ्घ्रीन् धरण्यां न्यपतद् व्यसुः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सेनातूर्यप्राण्यङ्गानां
द्वन्द्व एकवद् वा, इति एकवचनान्तम् अपि साधु केशबाह्वङ्घ्रीति
\।\।९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** निःशेषेण भिन्नं
विदीर्णं हृदयं वक्षो यस्य सः, अत उच्चैर्वमन् बाहुमङ्घ्री च
प्रसार्य, अतो नितरामपतत् \।\।९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** बाह्वङ्ग्र्हीनित्येकवत्त्वाभाव
आर्षः गाम् इत्य् अत्र गदेति वा पाठः \।\।९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७८.१० \।\।**

**ततः सूक्ष्मतरं ज्योतिः कृष्णम् आविशद् अद्भुतम् \।**

**पश्यतां सर्व-भूतानां यथा चैद्य-वधे नृप \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः पतनानन्तरम् \।
ज्योतिर्विजयात्मकं तेजः \।\।१०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तदेहाद् इत्य् अर्थः
\। सूक्ष्मतरं चक्षुराद्यग्राह्यम्, अत एवाद्भुतं लोकातीतम्, किं वा,
सूक्ष्मतरम् अपि तद्भुतं यथा स्यात्तदेवाह---पश्यताम् इति \।
सर्वेष्वपि भूतेषुसाक्षात् पश्यत्स्विति, अत एव विस्मयात् सम्बोधयति \।
यथा चैद्यवध इति पार्षदत्वेन द्वयोर् अपि तुल्यत्वात्तस्यैव प्रवेशो
गतिश् च सूचिता \।\।१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तदेहाद् इत्य् अर्थः \।
सूक्ष्मतरं चक्षुराद्यग्राह्यं न तु प्रमाणतोप्यल्पतरम् उल्केव भुवि
खाच्च्युतेति चैद्यवधेक्त्रः \।

चक्षुरग्राह्यत्वादद्भुतं लोकातीतं पश्यताम् इति तथापि सर्वेषु भूतेषु
साक्षात् पश्यत्स्वित्य् अर्थः \। इति भगवदिच्छैव तत्कारणत्वेन दर्शित
अत एव विस्मयात् सम्बोधयति (नृपेति) यथा चैद्यवध इति
पार्षदत्वेन द्वयोर् अपि तुल्यत्वात्तस्यैव प्रवेशो गतिश् च सूचिता
\।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सूक्ष्मतरं चक्षुर्-आद्य्-अग्राह्यम् \।
न तु स्वल्पतम-प्रमाणम् \। उल्केव भुवि खाच् च्युता \[भा।पु।
१०.७४.४५\] इति चैद्य-वधोक्तेः \। तथापि पश्यताम् इति
श्री-भगवद्-इच्छाया एव कारणत्वं सूचितम् \। अत्र श्री-कृष्णस्य
व्रजागमनं व्रजेन सह वृन्दावन एव च तस्याप्रकट-लीला-प्रवेशः
श्री-कृष्ण-सन्दर्भे
पञ्च-सप्तत्य्-अधिक-शततमाङ्कस्यावतारिका-प्रघट्टकम् आरभ्यास्ति \।
अत एव यमुनाम् अनु यान्य् एव \[भा।पु। १०.७८.२०\] इत्य् उक्त्यापि
श्री-बलदेवस्य पुनर् व्रजागमनं नोक्तम् \।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७८.११ \।\।**

**विदूरथस् तु तद्-भ्राता भ्रातृ-शोक-परिप्लुतः \।**

**आगच्छद् असि-चर्माभ्याम् उच्छ्वसंस् तज्-जिघांसया \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद्भ्राता दन्तवक्त्रानुजः
\। तज्जिघांसया कृष्णहननेच्छया \।\।११\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तु-शब्दो भिन्नोपक्रमे,
स्य दन्तवक्त्रस्य भ्रातेति यादवो विदूरथो व्यावर्तितः \। अतो भ्रातुस्
तस्य शोकेन परिप्लुतो व्याप्तः, अत उच्चैः श्वसन्नसिचर्मभ्यां
सहागतः \।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तु-शब्दो भेदे तस्य
दन्तवक्त्रस्य भ्रातेति यादवो विदूरथो व्यावर्तितः \।\।११\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७८.१२ \।\।**

**तस्य चापततः कृष्णश् चक्रेण क्षुर-नेमिना \।**

**शिरो जहार राजेन्द्र स-किरीटं स-कुण्डलम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य विदूरथस्य
\।\।१२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** च तु, तस्य तु, आपततो
वेगेनागच्छत एव हे राजेन्द्रेति परम-हर्षात् \।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आपततः वेगेनागच्छत एव
\।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७८.१३-१५ \।\।**

**एवं सौभं च शाल्वं च दन्तवक्रं सहानुजम् \।**

**हत्वा दुर्विषहान् अन्यैर् ईडितः सुर-मानवैः \।\।**

**मुनिभिः सिद्ध-गन्धर्वैर् विद्याधर-महोरगैः \।**

**अप्सरोभिः पितृ-गणैर् यक्षैः किन्नर-चारणैः \।\।**

**उपगीयमान-विजयः कुसुमैर् अभिवर्षितः \।**

**वृतश् च वृष्णि-प्रवरैर् विवेशालङ्कृतां पुरीम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्त-विधया \।
अन्यैः कृष्णेतरैः \।\।१३-१५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् उक्त-प्रकारेण
सौभादीन् हत्वा पुरीं विवेशेति त्रिभिर् अन्वयः \। अन्यैः
श्री-कृष्णेतरैः, दुर्विषहान् हन्तुम् अशक्यान् \। किं वा, असह्य-विक्रमान्
अपीत्य् अर्थः \। सुरैर् मानवैश् च ईडितो जयजयेत्य्-आदिना स्तुतः
\।\।१३\।\।

मुन्य्-आदिभिर् उपगीयमानः, सौभादि-वधेन विजयो यस्य सः \। एषां
यथा-पूर्वं श्रैष्ठ्यम् \। तत्र पितृ-गणेभ्योऽप्य् अप्सरसां गानापेक्षया
तैर् एव सर्वैः कुसुमैर् अभितो वर्षितः \। वृष्ट्यैव व्याप्त इत्य् अर्थः
\। वृष्णि-प्रवरैः प्राग्-युद्धार्थं निर्गतैः श्री-प्रद्युम्नादिभिस्
तत्-तद्-वधानन्तरम् अभ्यागतैश् च \।
श्री-बलदेव-वसुदेवोग्रसेनादिभिर् वृतः \। अलङ्कृतां स्वभावत एव \।
किं वा, महा-दुष्ट-वर्ग-विजयोत्सवेन विशेषतो भूषिताम् इत्य् अर्थः
\।\।१५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् इति त्रिकम् \। अन्यैः
श्री-कृष्णेतरैर्दुर्विषहान् असह्यविक्रमानपीत्य् अर्थः \। सुरैर्मानवैश्
च ईडितः जयजयेत्य्-आदिना स्तुतः मुन्यादिभिरुपगीयमन सौभादिवधेन
विजयो यस्य सः तैर् एव सर्वैः कुसुमैः कृत्वा\ऽभितो वर्षितः
वृष्ट्येव व्यापित इत्य् अर्थः वृष्णिप्रवरैः प्राग्युद्धार्थं
श्री-प्रद्युम्नाद् इति तत्-तद्-वधानन्तरमभ्यागतैर् एव सर्वैः
श्री-वसुदेवबलदेवोग्रसेनादिभिर्वृतः अलङ्कृतां स्वभावत एव किं वा
महादुष्टवर्गविजयोत्सवे विशेषतो भूषिताम् इत्य् अर्थः \। अत्र
दन्तवक्त्रवधप्रसङ्गे पाद्मोत्तरखण्डे विशेषः श्रूयते तथाहि
तदीयगद्यानि

> अथ शिशुपालं निहः श्रुत्वा दन्तवक्त्रः कृष्णेन योद्धुं मथुराम्
> आजगाम, कृष्णस् तु तच् छ्रुत्वा रथम् आरुह्य मथुराम् आययौ \। तयोर्
> दन्तवक्त्र-वासुदेवायाहोरात्रं मथुराद्वं सङ्ग्रामः समवर्तत \।
> कृष्णस् तु गदया तं जघान \। स तु चूर्णित-सर्वाङ्गो वज्र-निर्भिन्नो
> महीधर इतव गतारुर-वनीतले पपात सो\ऽपि हरेः सारूप्येण
> योगि-गम्यं नित्यानन्द-सुखं शाश्वतं परम-पदम् अवाप \। इत्थं
> जय-विजयौ सनकादि-शाप-व्याजेन केवलं भगवतो लीलार्थं
> संसृताव् अवतीर्य जन्म-त्रये\ऽपि तेनैव निहतौ जन्म-त्रयावसाने
> मुक्तिम् अवापतुः इति \।

अत्र कल्प-भेद-व्यवस्था न मन्तव्या सङ्गतेः सद्-भावात् साह्यगतेर्
एव गतिः तस्माद् अत्राप्य् एषा सङ्गतिः कर्तव्या \। मारित-मात्रे साल्वे
तन्-निष्क्रयार्थम् अप्य् आगतत्वेन निर्दिष्टस्य तस्य तच्-छ्रवणं गृहे न
सम्भवति, किन्तु सो\ऽयं पौण्ड्रकस्य वधं पूर्वम् एव ज्ञात्वा
शिशुपाल-वधे तु ज्ञात-मात्रे\ऽतिरुषा निज-देशतः शक्रप्रस्थ-दिशम्
एवागतः तत्र गदा-मात्रम् आदायैकाकित्वेन चलिततया
पृथ्वी-प्रकम्पन-कृतितया महा-सत्त्वतया सिन्धुतया
वज्र-निर्भिन्न-मही-धरतया च तत्र तत्र पठितया
महा-देवाराधनेनाकस्माद् धिरण्याक्ष-क्षताप्राप्ततया चागतः \।
श्री-शुक-देव-निर्दिष्ट-दुर्मतितया जरासन्ध-वधार्थं
श्रीमद्-उद्धव-मन्त्रम् एवालम्ब्य श्री-कृष्णं चक्र-मात्र-बलं मत्वा
द्वन्द्व-युद्धाय गदाम् आदाय श्री-बलदेव-भीमादीन् गदा-शिक्षा-निपुणान्
मत्वा तम् एकाकिनम् एवाह्वयितुं तं च तद्-देशम् उपद्रावयितुं मथुरायाम्
एवाययौ \। ततश् च नूनं श्री-नारद-मुखात् द्वारकाम् आगतं
विनिहत-शाल्वं च श्री-कृष्णं श्रुत्वा तत्रैव चलितुम् उद्यतो
हिरण्याक्षवदेवाद् अतिदूरादपि दृष्टः तावद् एव च साल्व-वधानन्तरं
श्री-भगवता मनोजवेनैव स्व-रथेन तद्वद् एकाकितयैवागतवता
मथुरातो निष्क्रम्यागच्छन्न् असौ प्रतिकूल-गमनतया दृश्यतेत्य्-आदि
तत्रैव चासौ दन्तवक्त्रो हत इत्य् अद्यापि मथुरायां द्वारका-दिग्-द्वारि
दन्तवक्त्रहेति संस्कृतानुगायां लोक-भाषायां दतिहा-नाम्ना प्रसिद्धः
श्री-वज्रेण वासितो ग्रामो वर्तते \।

अथ विदूरथस् तु तद्-असम्मत्या तेन समम् अनागतो\ऽपि भ्रातृ-स्नेहेन
पश्चाद् आगत्य तं हतं दृष्ट्वा श्री-कृष्ण-चित्र-भानौ पतङ्ग इव
पपातेति किं चान्यद् अपि तद्-अनन्तरम् उत्तर-खण्डे वर्तते, यथा---

> कृष्णो\ऽपि तं हत्वा यमुनाम् उत्तीर्य नन्द-व्रजं गत्वा सोत्कण्ठौ
> पितराव् अभिवाद्याश् चास्य ताभ्यां साश्रु-कण्ठम् आलिङ्गितः
> सकल-गोप-वृद्धान् प्रणम्याश्वास्य बहु-वस्त्राभरणादिभिस् तत्रस्थान्
> सर्वान् सन्तर्पयामास---
>
> कालिन्द्याः पुलिने रम्ये पुण्य-वृक्ष-समाचिते \।
>
> गोप-नारीभिर् अनिशं क्रीडयामास केशवः \।\।

इति यमुना-जलम् उत्तीर्येति \। ब्राह्मण-बालकाहरणे दर्शित-प्रभावेण
स्वेनैव रथेनेति ज्ञेयं बहु-वस्त्रादीनां तत्-क्षणं तत्-सम्पत्तिश् च
लक्ष्मीपतित्वाद् अकस्मात् सर्वत उपस्थितेर् इति च इदं पुनर् व्रजागमनं
श्रीमद्-भागवतस्यापि सम्मतम्---

> तास् तथा तप्यतीर् वीक्ष्य स्व-प्रस्थाने यदूत्तमः \।
>
> सान्त्वयामास स-प्रेमैर् आयास्य इति दौत्यकैः \।\। इति---
>
> यात यूयं व्रजं तात वयं च स्नेह-दुःखितान् \।
>
> ज्ञातीन् वो द्रष्टुम् एष्यामो विधाय सुहृदां सुखम् \।\। इति \।
>
> हत्वा कंसं रङ्ग-मध्ये प्रतीपं सर्व-सात्वताम् \।
>
> यद् आह वः समागत्य कृष्णः सत्यं करोति तत् \।\।
>
> आगमिष्यत्य् अदीर्घण कालेन व्रजम् अच्युतः \।
>
> प्रियं विधास्यते पित्रोर् भगवान् सात्वतां पतिः \।\।

इति च स्व-मुखेन भक्त-जन-मुखेन च बहु-सङ्कल्प-सिद्धेर्
अन्यथानुपपत्तेः सत्य-सङ्कल्प इति हि परमेश्वर-निष्ठा-श्रुतिः
सत्य-व्रतम् इति ईश्वराणां वचः सत्यम् इति च स्वयं श्रीमद्-भागवतम्
एव कथं वाङ्करस्य कुब्जायाश् च सकृन्-मात्र-गृहागमन-प्रतिज्ञा
सम्पादिता कथं वा मुहुर् अपि तेषाम् अपि सा न सम्पादयितव्या न केवलम्
एतावद् एव तस्य व्रजागमनम् अपि अत्र मधून् मथुरां वेति व्याख्याय
तदानीं तन्-मण्डले सुहृदो व्रजस्था एव प्रकट इति \।

श्री-स्वामि-पादैर् अपि तथाभिमतम्---तत्र योग-प्रभावेण नीत्वा
सर्व-जनं हरिः इत्य् अत्र सर्व-शब्देनान्येषां तत्राविद्यमानत्वात्
सुहृद्-दिदृक्षुर् उत्कण्ठ इति श्री-बलदेवागमने\ऽपि तत्रैव तत्-प्रयोगात्
श्री-भगवतस् तत्र गमने समयश् चायम् एव तत्-स्वारस्य-लब्धेः \।
विधाय सुहृदां सुखम् इत्य् उक्तत्वात् अधुनैव निर्जिताशेष-शत्रुत्वादिना
तेषां नैश्चित्यं जातम् इति एतत् प्राचीन-लीलत्वेन स्थापयिष्यमाणायां
सूर्योपराग-यात्रायाम् अप्य् एतद् एव \। निज-झटित्य्-अनागमने कारणम्
उपन्यस्तं स्वयं भगवता---

> अपि स्मरथ नः सख्यः स्वानां प्रिय-चिकीर्षया \।
>
> गतांश् चिरायितान् शत्रु-पक्ष-क्षपण-चेतसः \।\। इति \।

एवम् अपि यद् इदं श्रीमद्-व्रजागमनं पुराणान्तरेषु नोद्घाटितं तत्
खलु परोक्ष-वाद-रीतिकत्वाद् ऋषीणाम् अत्र च परोक्ष-वादो बहिर्-मुखान्
प्रति तादृश-तदीय-रहस्य-लीलादि-गोपनाय अनुरागिणः प्रति
उत्कण्ठा-वर्धनाय चेति ज्ञेयम् \। अभ्युपगम्य त एव चानेकत्र
पुराणे\ऽनुक्तस्याप्य् एकत्रोक्तस्य प्रामाणिकत्वं यथा
ब्रह्म-मोहन-वस्त्र-हरण-मृद्-भक्षणादि-लीलानां यत् तु तत्र तत्र
स्वयं सूचितस्यापि व्रजागमनस्य श्री-शुक-देवेन चात्राकथनं तत्
खलु परोक्ष-वाद-सिद्धान्तम् एव द्रढयति---विशेषश् चास्य
तत्-स्मारितानन्त-हताखिलेन्द्रियः इतिवन् मध्ये मध्ये प्रेम-मूर्च्छां
प्राप्नुवतः कदाचिद् आरीप्सित-कथा-सक्त्या स्यात् कदाचिन् न स्याद् अपि
यथैव काश्चिद् अपि लीलाः क्रम-वैपरीत्येनापि वर्णिताः सन्ति यथैव
दन्तवक्त्र-वधात् पूर्वापि सूर्योपराग-यात्रा दूरतः परत एव वक्ष्यते
यतस् तीर्थ-यात्रातः श्री-बलदेवे कुरु-युद्धे समागते सत्य् एव

सर्व-कौरव-वधोत्तर-काल एव च दुर्योधन-वधः तद्-उत्तरतो
वक्ष्यमाणा सूर्योपराग-यात्रा तु श्री-भीष्म-द्रोणाद्य्-आगमनम् अपीति \।

क्रमस् त्व् अयम् एव---प्रथमं सूर्योपराग-यात्रा, ततो राजसूय-सभा,
ततो द्युतं, ततः पाण्डवानां वन-गमनं, तदैव
साल्व-दन्तवक्त्र-वध-व्रजागमनानि वनाद् आगतेषु

पाण्डवेषु श्री-बलदेव-तीर्थ-यात्रादिकम् इति \।

सूर्योपराग-यात्रा तु कंस-वधान् नातिबहु-संवत्सरानन्तरा यतस्
तत्रैव---

> कंस-प्रतापिताः सर्वे वयं याता दिशं दिशम् \।
>
> एतद् एव पुनः स्थानं दैवेनासादिता स्वसः \।\।

इति कुन्तीं प्रति श्री-वसुदेववाक्यम् अतः प्रथमदर्शनाद् एव
श्री-द्रौपद्या श्रीरुक्मिण्यादीनां मिथो विवाह-प्रश्नोत्तरे घटेते \। यत्
तु आस्ते\ऽनिरुद्धो रक्षायां कृतवर्मा च यूथपः इति
सूर्योपराग-यात्रायाम् अनिरुद्धस्यापि प्रोढत्व-प्रतीतेश् चिर-कालत्वम्
आकल्पते तत् पुनर् नातिदीर्घण कालेन स कार्ष्णी रूढ-यौवनः इति
न्यायेनाल्प-कालत एव तत्सम्पत्तेर्न तादृशत्वम् अत एव आगमिष्यत्य्
अतिदीर्घेण कालेन व्रजम् अच्युतः इत्य् अपि सङ्गच्छते
श्री-कृष्ण-नन्दनो\ऽप्य् अन्यो\ऽनिरुद्धो वर्तते यः खलु दशमान्ते
महा-रथ-मध्ये गणतो वर्णितो व्याख्यातश् चेति व्यवस्थितम् एव
श्री-पाद्मोत्तर-खण्डे स्पष्टम् उक्तं पुनः श्री-व्रजागमनं किं चान्यद्
अपि रहस्यम् एतद्-अन्ते तत्र वर्तते यथा---

> रम्य-केलि-सुखेनैव गोप-वेष-धरः प्रभुः \।
>
> बहु-प्रेम-रसेनात्र मास-द्वयम् उवास ह \।\।
>
> अत्र तत्रस्था नन्द-गोपादयः सर्वे जनाः पुत्र-दार-सहिता
> पशु-पक्षि-मृगादयश् च वासुदेव-प्रसादेन दिव्य-रूप-धरा विमानम्
> आरूढाः परमं वैकुण्ठं लोकम् अवापुर् इति \।

ह स्फुटं प्रकटं यथा स्यात्तथा मासद्वयमुवास \। अथानन्तरं
दिव्य-रूप-धरा इति परमानन्देन पूर्वतो\ऽप्य् अलौकिक-शोभा-युक्ता इत्य्
अर्थः \। श्री-गो-गोप-गोपी-परिकरत्वेनैव नित्य-लीलायाः स्थापितत्वात्
परमं वैकुण्ठं लोकम् इति दर्शयामास लोकं स्वं गोपानाम् इत्य्-आदिना

> नन्दादयस् तु तं दृष्ट्वा परमानन्द-निर्वृताः \।
>
> कृष्णं च तत्र छन्दोभिः स्तूयमानं सुविस्मिताः \।\।

इत्थं तेनैव नाथेन सनाथं गोलोकम् एवेत्य् अर्थः

> वत्सैर् वत्सतरीभिश् च स-रामो बालकैर् वृतः \।
>
> वृन्दावनान्तर-गतः सदा क्रीडति माधवः \।\।

इति स्कान्दोक्तानुसारेण श्री-राम-रोहिण्य्-आदि-युक्तम् अपि तम् इति भावः \।
तेषाम् उत्कण्ठां दृष्ट्वा न वेद स्वां गतिं भ्रमन् इति विचिन्त्य
तद्-अभिप्रायेणैव श्री-भगवता पूर्वम् अपि दर्शितो\ऽसौ एवं
श्री-वृन्दावन एव तादृश-प्रकाशस्य विद्यमानत्वाद् विमानारूढा इति
तदानीं सूर्योपराग-यात्रातः समागत्य दुःखात् दूरतो यमुना-पार एव
कृत-वासत्वात् \। अत एवोक्तं कृष्णो\ऽपि तं हत्वा यमुनाम् उत्तीर्येति
विमानम् अत्र द्वारकादिभिः सह वैकुण्ठाद् आगतः स्वेच्छा-परिमाणो
भगवद्रथ एव तादृशतया तत्र नयनं
चैश्वर्यज्ञानप्रधानभक्तेषु देवादिषु महिमदर्शनार्थम् एव तस्य
शीघ्रत्वमहाज्योतिर्मयत्वाभ्यामलक्ष्यगतित्वेन विस्मापनार्थम् एव च
व्याख्यानान्तरन्तु न युक्तम् \। अर्केचेन्मधुविन्देत किमर्थं पर्वतं
व्रजेत् इति न्यायात् अर्क इत्यव्ययं निकटर्थे यदि चेयं तस्य पुनर्
व्रजागतिः नित्यप्राप्तिश् च न स्यात् तदा सर्वा गोकुलानुरागवर्णना
उद्धवादिषु स्वयं भगवता तदुत्कण्ठासूचनाश् च विफला एव स्युः न
केवलं विफला विरसा एव चेति सुधिभिर्विचार्यम् एव श्रीव्रजवासिनां
पुनः साक्षात्तादृशतत्प्राप्त्यपेक्षयैव सूर्योपरागयात्रायामुक्तम्---

> मयी भक्तिर् हि भूतानाम् अमृतत्वाय कल्पते \।
>
> दिष्ट्या यद् आसीन् मत्-स्नेहो भवतीनां मद्-आपनः \।\।

इति श्री-भगवता गोपीनां स गुरुर्गतिः इति श्री-शुक-देवेन च तथा
श्री-भागवतैकादेशे केवलेन हि भावेन इत्य्-आदि-पद-द्वये
साधक-चरीणां श्री-गोपीनां प्रथमं स्व-प्राप्तिम् उक्त्वा प्रस्तावान्
नित्य-प्रेयसीनाम् अपि तन्-महा-वियोगानन्तर-प्राप्तिस् तस्य
वियोगस्यातीतत्व-निर्देशात् दृढीक्रियते द्वाभ्याम्---रामेण सार्धं
मथुरां प्रणीते श्वाफल्किनामय्य्-अनुरक्त[----------फ़्]{।मर्क्}चित्ताः \।

> विगाढ-भावेन न मे वीयोग तीव्राधयो\ऽन्यं ददृशुः सुखाय \।\।
>
> तास्ताः क्षपाः प्रेष्ठतमेन नीता मयैव वृन्दावनगोचरेण \।\।
>
> क्षणार्धवत् ताः पुनर् अङ्ग तासां हीना मया कल्प-समा बभूवुः \।\।

इति पूर्वं तु तस्य व्रजाय प्रस्थापने---

> मयि ताः प्रेयसां प्रेष्ठे दूरस्थे गोकुल-स्त्रियः \।
>
> स्मरन्त्यो\ऽङ्ग विमुह्यन्ति विरहौत्कण्ठ्य-विह्वलाः \।\।
>
> धारयन्त्य् अतिकृच्छ्रेण प्रायः प्राणान् कथञ्चन \।
>
> प्रत्यागमन-सन्देशैर् वल्लव्यो मे मद्-आत्मिकाः \।\।

इत्य् अत्र वर्तमान-प्रयोग एव कृतः सम्प्रति त्व् अतीत-निर्देशः क्रियते
\। ततश् च विगाढ-भावेन वियोग-तीव्राधयः सत्यो मत्तो′न
सख्यादिकम् इति न सुखाय ददृशुः \। ततश् चाधुना सुखाय पश्यन्तीति
वियोगो नास्तीत्य् अर्थः \। एवं तास् ताः क्षपा मया हीनाः कल्पसम् बभूवुः
अधुना तु तादृश्यो न भवन्तीति वियोगो नास्तीत्य् अर्थः \। हे उद्धव!
त्वद्-द्वारा तासु सन्देशानुसारेग

श्री-वृन्दावनस्यैवाप्रकट-प्रकाश-विशेष-प्रवेशात् तासां नित्यं
मत्-प्राप्तेर् इति भावः \।

ननु पूर्वोक्तानुसारेण गोलोकाख्ये वृन्दावनस्य प्रकाशविर् एव तस्मिन्न्
अस्ति प्रकट-लीला-सदृश्यैवाप्रकट-लीला, तर्हि कथम् उभयोर् एकत्र
समावेशः? उच्यते, प्रकट-लीलायाः प्रकट-प्रकाशस्य चाभेदेर् न
तावप्रकट-लीला-प्रकाशौ प्रतिपन्नाव् इति च दृश्येते
तद्-अनन्तर-पद्येन---

> ता नाविदन् मय्य् अनुषङ्ग-बद्ध-
>
> धियः स्वम् आत्मानम् अदस् तथेदम् \।
>
> यथा समाधौ मुनयो\ऽब्धि-तोये
>
> नद्यः प्रविष्टा इव नामरूपे \।\। इति \।

अस्यार्थः तास् तथा-भूताः
विरहोत्कण्ठातिशयेनाभिव्यक्तदुर्द्धरमहाभावाः सत्यः अथ
कदाचित्तदर्शनार्थं गते मयि लब्धो यो\ऽनुषङ्गो
महामोदनाख्यभावाभिव्यक्तिकारी पुनश् च संयोगस्तेन बद्धा धीर्यासां
तथा-भूताः सत्यः स्वं ममतास्पदमात्मानमहङ्कारास्पदं च अदः
प्रकट-लीलानुगतत्वेनाभिमतं तथैव इदं
प्रकट-लीलानुगतत्वेनाभिमतं वा यथा स्यात्तथा नाविदन् किन्तु
द्वयोरैक्येनैवाविदुरित्य् अर्थः \। प्रकटप्रकाशस्य
तल्लीलायाश्चाभेदेनैवाप्रकटं तद्वयमजानन्न् इति विवक्षितं ततश् च
नाम च रूपं च तस्मिन् तन्नामरूपात्मनि अप्रकटप्रकाशविशेष प्रविष्टा
इव प्रविष्टाः वस्त्वभेदाद् इत्य् अर्थः \। तत्र
प्रकटाप्रकट-लीलागतयोर् नामरूपयोरभेदे दृष्टान्तः, यथा समाधौ
मुनय इति \। समाधिः शुद्धात्म-मात्रस्फूर्ति तस्मिन् तयोर्
लीलयोर्भेदावेदने दृष्टान्तः यथाब्धितोये नद्य इति \। यथा नद्यः
पृथिवीगतामब्धितोयगतां च स्वस्थितिं भेदेन न विदन्ति
किन्तूभयस्याम् अपि स्थितौ समुद्रतोयानुगतावेवाविशन्ति तथा प्रकटां
च लीलास्थिति ताश् च भेदेन नाविदुः किन्तु मय्येवाविविशुरित्य् अर्थः \।
दृष्टान्तस्त्वयं लीलाभेदावेदनांश एव न तु सर्ववेदनांशे लोकवत् तु
लीला-कैवल्यम् (२.१.३३) इतिवत् ततश् चाप्रकट-लीलायां प्रविष्टा अपि
यद्-रूपम् आत्मनः प्रापुः \। तद्-अनन्तरम् एव दर्शाते---

> मत्-कामा रमणं जारम् अस्वरूप-विदो\ऽबलाः \।
>
> ब्रह्म मां परमं प्रापुः सङ्गाच् छत-सहस्रशः \।\। इति \।

अत्र आनन्दो ब्रह्म श्रुति-प्रसिद्धेर् आनन्द-रूपं ब्रह्मैव विशेष्यं
सर्वैः पदैः सर्वाविशेषाश्रयस्य तस्यैव विशेषयितव्यत्वात् अन्वये
चार्थिक एव क्रमो गृह्यते तस्यैव प्राधान्यात् पच्यन्तां विविधाः पाकाः
इत्य् आदौ सर्वदोहश् च गृह्यतामितिवत् न चात्रानूद्यविधेयस्तयोः
पूर्वापरीभावः श्रयणीयः यस्य पर्णमयी जुहूर्भवति न स पापं
लोकं शृणोति इतिवद्वैपरीत्यस्य प्रतीति-वशाल् लब्धत्वात् \।

ततश् चायम् अर्थः---पूर्वोक्त-रीत्या ताः ब्रह्म प्रापुः तासां
मदंशभूतानां नित्यप्रियाणां सङ्गादन्या अपि साधनसिद्धाः
शतसहस्रशः प्रापुः गणद्वयस्यास्य भेदो रासारम्भे दर्शित एव
सङ्गस्य तत्प्रापकत्वं झटिति समानभावजनकत्वात्
यथोक्तमेतत्पूर्वोक्तम् एव केवलेन हि भावेनेत्यादि एवं गवादिष्वपि
द्विविधत्वं ज्ञेयं तद् एवं यत्प्रापुस्तच्च ब्रह्मणाद्वैतवादिना इति
श्री-विष्णु-पुराणात् परमा लक्ष्मीः स्वरूपशक्ति-रूपा यत्रेति निरुक्तेश् च
तथा-भूतं श्री-भगवद्-रूपम् एव न च भगवद्-रूपस्य
विविधत्वे\ऽपि मत्तोन्याकारं प्रापुः किन्तु मां ब्रह्मणो हि प्रतिष्ठाहम्
इति निर्दिष्टं मद्-रूपं स्वयं भगवन्तं नराकृतिपरब्रह्माख्यम् एव
मत्कामा इति विशेषणात्

> मयि भक्तिर् हि भूतानाम् अमृतत्वाय कल्पते \।
>
> दिष्ट्या यद् आसीन् मत्-स्नेहो भवतीनां मद्-आपनः \।\।

इति निर्विशेष-ब्रह्म-मात्र-प्राप्ति-निषेध-पूर्वक-साक्षात्-स्व-प्राप्तेः
प्रतिज्ञातत्वात् दर्शयामास लोकं स्वं गोपानां तमसः परम् इत्य् आदौ च,
वाञ्छति यद् भव-भियो मुनयो वयं च इति मुमुक्षु-मुक्त-भक्तैर् अपि
वाञ्छनीयेन प्रेम-विशेषेण लब्धतया सर्वतो वैशिष्ट्येन
तल्-लाभावगमात् सर्वेषाम् एव व्रज-वासिनां श्री-कृष्ण-रूपस्य
स्व-धामैव स्व-लोक इति तेनैव दर्शितत्वेन \। अथ तत्रस्था
नन्दादयः सर्वे जनाः पुत्र-दार-सहिता इत्य् आदौ च
श्री-कृष्णादि-लक्षण-पुत्र-श्री-यशोदादि-लक्षण-दार-सहित-तत्-प्राप्तेः
सर्व-व्रज-जनकीयत्वेन तास् तु कैमुत्यस्य सिद्धत्वाच् च तद् एवं
ब्रह्मत्वेनानन्दरूपतया स्व-स्व-रूपस्य तथा परमत्वेन गुणानाम् अपि
सर्वोत्कृष्टत्वं दर्शयित्वा स्वस्य सर्वोत्तमनायकत्वं दर्शितं तत्रापि
मां पदेन स्वयं भगवत्त्वं व्यज्य परम-वैशिष्ट्यं ज्ञापितं तद्
एवं स्वरूपे निर्दिष्टे कीदृक् सम्बन्धं त्वां प्रापुरित्याशङ्किष्यत इत्य्
अभिप्रेत्य तासाम् एव विशेषणेष्वन्तः पतितया स्वविशेषणाभ्याम्
सम्बन्धम् अपि निर्दिशति मत्-कामा रमणं जारम् अस्वरूप-विदः इति च
तत्र रमणः पतिः जार उपपतिः इत्य् एव रूढ्या लभ्यते रुढिर् योगम्
अपहरति इति न्यायेन जार-शब्दवद्रमणशब्दस्याप्यन्यार्थो न युज्यते
तथा हि समाने\ऽपि यौगिकत्वेन नन्दनरमणशब्दयोभिन्नार्थत्वेन
प्रतीतेर्मित्रापुत्रोमित्रारमणो नोच्यते न च मित्रापतिर्मित्रानन्दन इति
तथा च विश्वप्रकाशे पटोलमूले रमणं स्वात्तथा रमणः प्रिय इति
प्रियशब्दस्य चात्रपतिवाचित्वम् एव धवः प्रियः पतिर्भर्ता इत्य्
अमर-कोषात् जारस्तूपपतावेव रूढः जारस् तूपपतिः सामै इत्य्
अमर-कोषात् पाप-पतिर् अयम् उच्यते जारः पाप-पतिः समाव् इति
त्रिकाण्ड-शेषात् तस्मात् पत्याव् एव रूढो\ऽयं रमण-शब्दो
यौगिकत्वेनान्य-वाचकत्वं नोररीकरोति \। तद् एवं यो जारः स पतिर्न
भवति यः पतिः स जारो न भवतीति तथात्रैकस्मिन् द्वाव् अपि
पर्यवसायितव्याव् इति स्थितः स्वयम् एव तासां विशेषणाभ्यां
व्यवस्थापयति मत्कामा रमणम् इति जारमस्वरूपविद इति च अत्र
मत्पदाभावात् स्वरूपशब्देनात्र तासाम् एव स्वरूपमुच्यते ततश् च
प्रथमं तावल्लीलाशक्त्या जन्मादिना विस्मारितं
मन्-नित्यप्रेयसीत्वलक्षणं स्वरूपमजानन्त्यो रागातिशयाज्जारतया
प्रतीतम् एव मां प्रापुः तथापि मत्कामाम् अपि कामे\ऽभिषलाषः
कथमस्मिन् रमणत्वम् एव जारवबुद्धिः स्याज्जारत्वन्तु
स्वप्नवद्विलीयतेति लक्षणो यासां तथा-भूताः सत्यो रमणत्वम् एव
प्रापुः परपुरुषरागिणीष्वन्यास्वपि तादृशभावाद्दुर्लभतादिकं तत्खलु
विप्रलम्भात्मकम् एवेति विप्रलम्भ एव तत्र रत्युकर्षः ततश् च
सह्यतां वा सहृदयेन तासु तस्य कादाचित्कता यदि---

> न विना विप्रलम्भेन संयोगः पुष्टिम् अश्नुते \।
>
> कषायिते हि वस्त्रादौ भूयान् रागो विवर्धते \।\।

इत्य्-आदिन्यायेन पर्यवासने कषायेण राग इव विप्रलम्भेन संयोगः
पुष्टः स्यात् तेन स इव पुनर् अपि बाधितो न स्यात् हन्त हन्त तस्य
शश्वदावृत्तिः कस्य वा कर्णयोरेकतरेणापि स्पृश्यतां भोजनरुचिवृद्धये
लङ्घनाद्युग्रचिकित्सानामविश्रान्तिवत् तस्मादपि तदुपद्रवशमनाय
रमणतया प्राप्तावेव तात्पर्यम् अन्यथा रसभङ्गश् च स्यात् \।

तथा हि---निवारयामः समुपेत्य माधवं किं नो करिष्यन्
कुल-वृद्ध-बान्धवाः इति \। विसृज्य लज्जां रुरुदुः स्म सुस्वरं गोविन्द
दामोदर माधवेति \। ता मन्-मनस्का मत्-प्राणा मद्-अर्थे त्यक्त-दैहिकाः
इति त्यक्त-लौकिका इति गत-ह्रिय इति \। काचिन् मधुकरं दृष्ट्वा इति या
दुस्त्यजं स्वजनम् आर्य-पथं च हित्वा इति \। मातरं पितरं भ्रातृन्
पतीन् पुत्रान् स्वसृर् अपि \। यद्-अर्थे जहिम दाशार्ह इति च
व्यक्त-दुर्धर-श्री-कृष्णम् अहनभावानां व्रजं प्रत्यागते श्री-कृष्णे
परपत्नीत्वस्य मिथ्यात्व-व्यक्तिं विना तस्य व्रजे परम-लज्जा
प्रसज्जेत उक्तं च लज्जाशीलत्वं तस्य श्रीहरिवंशे---

> यत्र ह्रीः श्रीः स्थिता तत्र यत्र श्रीस् तत्र सन्नतिः \।
>
> सन्नतिर् ह्रीस् तथा श्रीश् च नित्यं कृष्णे तथात्मनि \।\। \[ह।वं।
> २.९६.७२\] इति \।

तस्मात् तल्लज्जानिवारणार्थम् अपि मायया स्व-गुप्ते रमणत्वं व्यञ्जनीयम्
एव तच् च लोकवल्-लीला-कैवल्य-मये व्रजे लोक-रीत्यैव ना तु
परीक्षित्-सभायाम् इव गोपीनां तत्-पतीनां च
इत्य्-आदि-दर्शित-परमात्मत्वादि-रीत्या \।

किं च, श्लीलत्वाद् रस-विघात-कृत्-पारदार्यस्य खण्डन-पूर्वकं
तत्रैवात्र च रमणत्वम् एव व्यञ्जयितव्यम् इति दिक् \। यथाह
श्री-गोपालोत्तर-तापिन्यां ताः प्रति दुर्वासाः---जन्म-जराभ्यां भिन्नः
स्थाणुर् अयम् अच्छेद्यो\ऽयं यो\ऽसौ सौर्ये तिष्ठति, यो\ऽसौ गोषु
तिष्ठति, यो\ऽसौ गोपान् पालयति, यो\ऽसौ गोपेषु तिष्ठति, यो\ऽसौ
सर्वेषु वेदेषु तिष्ठति, यो\ऽसौ सर्वैर् वेदैर् गीयते, यो\ऽसौ सर्वेषु
भूतेष्व् आविश्य भूतानि विदधाति, स वो हि स्वामी भवति \[गो।ता।उ।
२.२३\] इति \। *सौर्य* इति सौरी यमुना यद्-अदूर-भव-देश इत्य् अर्थः
\।

अथ तत्-तद्-गद्यानन्तरम् अपि पाद्मोत्तर-खण्डे गद्यान्तरं, यथा
कृष्णस् तु नन्द-गोप-व्रजौकसां सर्वेषां परमं निरामयं स्व-पदं
दत्त्वा दिवि देव-गणैः संस्तूयमानो द्वारवती विवेश \[प।पु।
६.२७९.२८\] इति निरामयं प्रापञ्चिक-दोषामिश्रं पुनर्
विरह-दुःख-रहितं चेत्य् अर्थः \। स्वपं स्वस्य श्री-गोपाल-रूपस्यैव
नित्य-विहारास्पदम् इत्य् अर्थः \। तद् वा, च सति जारत्वम् एव तस्मिन् न
सिद्ध्यतीति श्री-शुक-देवेन सिद्धान्तितं गोपीनां तत्-पतीनां च
\[भा।पु। १०.३३.३५\] इत्य्-आदिना श्रीदत्तात्रेयेण
परमार्थविवेकश्लाघागर्थं गुरुत्वेन मतया पिङ्गलया च आत्मना
रमणेनैव रंस्ये अनेन यथा रमेति जारभावेन प्राप्तेरागन्तुकत्वेन
दर्शितत्वात् दर्शयिष्यमाणत्वाच् च न पर्यवासितपुरुषार्थत्वं
तस्माज्जारत्वेन प्रतीतम् अपि \। मल्लक्षणं नराकृतिपरम-ब्रह्मैव
रमणरूपं प्रापुरित्य् एवं जारतया पूर्वप्रतीतत्वमनूद्य रमणत्वं
विधीयते प्रसिद्धं ह्यनूद्याप्रसिद्धं विधातव्यं विप्रो\ऽयं पण्डित
इतिवत् जारत्वं खल्वेव प्रसिद्धम् इति न वैपरीत्यं घटते किं च,
प्राप्ते हि शास्त्रमर्थवद् इति न्यायेन दध्ना जुहोतीत्य् आदौ दधि-पदवद्
रमण्-अपद एव विधेयत्वं, न तु पूर्व-पूर्व-प्राप्ते
ब्रह्मादि-जार-पर्यन्त इति इह च ब्रह्मेत्य् एवोक्ते
श्रुत---निर्विशेष-ब्रह्म-वादानां भगवत्त्वं \।

भ्रम-विषयः स्याद् इति परमम् इत्य् उच्यते सिद्धे च भगवत्त्वे
श्री-कृष्णरूपत्वं न व्यक्तीभवतीति माम् इत्य् उच्यते माम् इत्य् एवोक्तं च
ब्रह्मत्वं भगवत्त्वं च प्रमाणान्तरसापेक्षं भवतीति तत्-तद्-उच्यते
यदि रमणपदं नोच्येत तर्हि जारम् इत्य् एव विधेयतया प्रतीयेत यदि
च जारपदं नोच्येत तर्हि पूर्वप्रतीतत्वाद्रमणपदेनापि जारत्वम् एव
प्रतीयेतेति तन्निरासार्थं तव दर्शनात्

ये यथा मां प्रपद्यन्ते तांस् तथैव भजाम्य् अहम् इति \।

मम भक्त-भावानुसारित्वात् सो\ऽयं भावश् च श्री-राधा-देव्या स्वयम् एव
ह्य् एषां व्यक्तीकृतः---

> अपि बत मधुपुर्याम् आर्य-पुत्रो\ऽधुनास्ते
>
> स्मरति स पितृ-गेहान् सौम्य-बन्धूंश् च गोपान् \।
>
> सकृद् अपि स कथां नः किङ्करीणां गृणीते
>
> भुजम् अगुरु-सुगन्धं मूर्ध्नि धास्यत् कदा नु \।\। \[भा।पु।
> १०.४७.२१\]

इत्य् अनेन अत्र खलु पत्याव् एव कविभिः प्रयुक्तेर् आर्य-पुत्र इत्य् अनेन
तदीयत्वम् एव स्वान्तर्-भावितं व्यज्य किङ्करीणाम् इत्य् अनेन परकीयतया
तद् एव दैन्येनापि नादृढीकृत्य भुजमगुरुसुगन्धम् इत्य्-आदिना तेनापि
तादृशत्वेन स्पष्टैव स्वस्मिन् गीकृतिः प्रार्थिता मया चेदं कर्तुमिष्टे
गोपीनां मद्वियोगादिम् इत्य् आरभ्य बल्लव्यो मे मदात्मिका इत्य् अनेन तस्मात्
रमणतयैव तासाम् अप्राप्तिः पर्यवसिता तदेवम् एवाभिप्रेत्य
पत्युपपतिशब्दावदत्वा जाररमणशब्दाभ्यां तत्-तद्-योगिकार्थबलेन
तथा तथा प्राप्तेर्निष्कर्षप्रकर्षौ व्यज्य रमणतया प्राप्तिर् एव
पूर्तये योग्येति व्यञ्जितं व्याख्यातं च स्वामिभिः
जार-बुद्धिवेद्यमपित्वेव ननु रमण-बुद्धिम् अपीति तासां क्रमेण तासां
क्रमेण तथा तथा मत्प्राप्तौ मत्कृपैव हेतुरित्याह---अबला इति \।
ज्ञानक्रियाशक्तिहीनत्वात् मत्-कृपा-विषया इत्य् अर्थः \। तद् एवं
स्थिते\ऽपि विषय-प्रतिपत्तये विचार्यते रमणो\ऽत्र रति-जनको
वक्तव्य इति चेत्, न, रति-जनकत्वं विना लौकिको\ऽपि जारो नाश्रीयते
इति जार-पदेनैव तद्-अर्थताया लब्धेः किम् उत
सर्वोत्तमनायकता-सूचकेन परमम् इति माम् इति च पदेन
इत्य्-आदि-स्थायि-भावश् च न साक्षात् वाच्यः किन्तु भङ्ग्या व्यञ्जयितव्यः
एवेति तु रसशास्त्राणां स्थितिः \। क्रीडार्थत्वे\ऽपि क्रीडा च पूर्वहेतोर्
एव लभ्यत इति तेनाप्यलं ननु सत्य् अपि केषुचित् पितिमन्यादिषु
रमणपदमत्र

तत्सम्बन्धिदुःखनिवारकत्वं प्रति नेयम् इति चेत्कृष्टं कथं वा तासाम्
अनुभवापलापः क्रियते \। कृष्णेतरपतितत्सम्बन्धिमात्राणां
सम्बन्ध-मात्रस्य ताभिः सुदुःसहत्वात् यथोक्तं---कुर्वन्ति हि त्वयि
रतिं कुशलाः स्व आत्मन् नित्य-प्रिये पति-सुतादिभिर् आर्तिदैः किम्
\[भा।पु। १०.२९.३३\] इति तेष्व् अवस्थितेस्तु सुतरां यथोक्तं,
नान्य-समक्षम् अञ्जः स्थातुं त्वयाभिरमिता बत पारयाम \[भा।पु।
१०.२९.३६\] इति \। किम् उत तत्-कृति निवारणादीना यथोक्तं
अन्तर्-गृह-गताः काश्चित् \[भा।पु। १०.२९.९\] इत्य्-आदि \। तद् एवं यौगिकी
वृत्तिर् न घटते, गौण्या तु तत्-सदृशत्व-प्राप्तेर् जार इत्य् एव
प्रतिपद्यतेति पौनरुक्तम् एवापद्येत, न च जार-पदं वा
तद्-वृत्ति-द्वयं नेतव्यम् \। यौगिक्याभिमतत्वात् गौण्यां
तद्-गुण-योगाभिधानेन रमण-शब्दयोगेन च गुप्तत्वादिर् इति कपतेर्
एव प्रतिपत्तव्यत्वेन जारता-प्रतिसिद्धेर् व्याघातात् श्री-भगवता तु
तत्र तत्र तत्-तद्-विशेषणं दत्त्वा [यवस्थापितम्]{।मर्क्} एवेत्य् अलं
स्वयं कुकल्पनायां दुराग्रहेण तस्माद् भिन्नावाचकत्वे\ऽपि
सर्व-विशेषाश्रये तस्मिन् ब्रह्मणि सामानाधिकरण्यस्यावमन्तव्यत्वाद्
एकस्य प्रातीतकत्वम् अन्यस्य वास्तवम् इत्य् एव मन्तव्यम् \। तत्र न
सम्भवात् न च कल्पिताकल्पितयोर् युगपद् आविर्भावो न स्यात् संज्ञाया
आविर्भावेच्छायायाः स्थिति-श्रवणात् न चोपपत्त्यापगमे
निवारणाद्यभावेन रागवृद्धिर्न स्यात् यद्यप्यसौ पार्श्वगतो रहोगतस्
तथापि तस्यांघ्रियुगं नवं नवम् इति वचनस्य तासु
सर्वोर्ध्वप्रेमवतीषु कैमुत्योपपत्तेः न च यत्र मिथो दुर्लभता
यत्र प्रच्छन्नकामुकत्वं यत्र च निवारणास्यादेषा तु नो रतिः परा
ज्ञेयेति रसशास्त्रानुसारेणोपपत्त्य एव रतेरुत्कर्षः रत्नावती नाटिका
ययातिचरितवद्दाम्पत्ये\ऽपि तत्सम्भावात् नेष्टा यदङ्गिनि रसे कविभिः
परोढेत्य् आदौ परोढानङ्गीकाराच् च
लज्जालुत्वाद्बहुप्रेयसीत्वाच्छ्रीव्रजराजनन्दनेन तु मुहुर्दुर्लभतादिकम्
अपि सम्भवतीति किमनिष्टप्रसङ्गेन या दुस्त्यजं स्वजनमार्यपथं च
हित्वा इत्य्-आदिदर्शितं तदुल्लङ्घनं तु तासाम्
उत्कण्ठात्मक-प्रेम-बलस्य प्रकाशकम् एव \।

ननु तत्-कृत-निवारणतया तस्य जनकं न हि महादुर्गत्रोटनं
महाहस्तिनो बलजनकं किन्तु तत्प्रकाशकम् एवेति किं च, परकीयत्वे
सति तदनुवादश् च कार्य इति तथोक्तं तस्माद्रमणतया प्राप्तावेव
वक्तुर्मम विवक्षित पर्यवसानम् इति भावः \। तदेतदेवं तम् एव
परमात्मानं जार-बुद्ध्यापि सङ्गताइत्यवष्टम्भेन या मया क्रीडिता
रात्र्याम् इत्य् अत्र ज्ञापितम् अप्य्-अर्थत्वेन तस्या हेयत्व-व्यक्तेः
जिघांसयापि हरये स्तनं दत्त्वाप तद्-गतिम् इतिवत् अपिशब्दस्य खलु
स्वभावो\ऽयं यन्नद्यवाचक-सान्निध्ये निन्द्यस्य हेयत्वं
स्तुत्यवाचक-सान्निध्ये स्तुत्यस्योपादेयकत्वं गमयति पलाण्डुम् अपि
सिञ्चति तुलसीम् अपि सिञ्चतीतिवत् न च भर्तुबुद्धिर् अपि तादृशी

> या सम्पर्यचरत् प्रेम्णा पाद-संवाहनादिभिः \।
>
> जगद्-गुरुं भर्तृ-बुद्ध्या तासां किं वर्ण्यते तपः \।\।

इत्य् अत्र स्तुतत्वात् न च चासाम् अहो चरणेत्य् आदौ जारभावो\ऽपि स्तुतः
अपि तु राग एव स एव जारतया एव तं स्वीकारितवानिति इतस्यैव
चमत्कार-कारित्वात् न चैताः परम् इत्य् आदौ मुमुक्षु-मुक्त-भक्तानाम्
उद्धवोक्तानां परदारा भूत्वा जारतया तं भजामेति तात्पर्यम् \। किन्तु
तादृशनिरर्गलमहाप्रेम दृष्ट्वा तत्कृपामाशासानानां तच्छविम् एव ते
प्रार्थयन्ते ततो यद्य् अपि यथा भीष्ममुदारं दर्शनीयं कटं करोतीत्य्
आदौ कृतक्रियाया विशेषणानि चान्वयन्ते तथात्र प्राप्तिक्रिययापि कटं
करोति तच् च भीष्मम् इत्य्-आदि ब्रह्म प्रापुस्तच्च परम् इत्य्-आदिरीत्या
तथापि रमणत्वेन प्राप्तिरेवात्र विधेया जारमुखरूपविद इत्युक्त्वा
तन्-नित्यप्रेयसीत्वात्तासां तच् च श्रीमत्साक्षतारादौ व्यक्तम्---

> अनेक-जन्म-सिद्धानां गोपीनां पतिर् एव वा \।
>
> नन्द-नन्दन इत्य् उक्तस् त्रैलोक्यानन्द-वर्धनः \।\।

इति तन्मत्रस्य तन्नामव्याख्यातृगौतमीयात् अनेकजन्मसिद्धत्वम् अत्र
बहूनि मे व्यतीतानि जन्मानि तव चार्जुन इतिवत् एव-शब्दः
प्रकट-लीला-गत-जारत्व[किम्बवन्ती]{।मर्क्}निरासार्थः वाशब्दश् च
पूर्वोक्तब्रह्मत्वेश्वरत्वमयव्याख्याद्वयस्यानादरापेक्षया न च ताभिः
परकीयतया प्रसिद्धाभिस् तस्य रमणतया प्राप्तिर्व्रजे कथं
घटतेति वाच्यं यया लीलाशक्त्या\ऽन्यथा प्रत्यापितं तया यथावत्
प्रत्यापयितुं कथम् इव न शक्येत न च तासां श्री-कृष्ण एव
पर्यवसितत्वे तत्पतिं मन्यादीनामसूया स्यात् नासूयन् खलु कृष्णाय
इत्य्-आद्य्-उक्तानुसारेण मायया स्वकल्पितानां तत्प्रतिरूपाणामर्पणेन
समाधानानन्तरं च प्रकाशान्तरेण यदुभिर्मिलित्वेति शेषः \।

वृतश् च वृष्णिप्रवरैर्विवेशालङ्कृतां पुरीम् इत्युक्तत्वात् श्री-कृष्णागमनं
प्रतीक्ष्य तेषां बहिर् एव स्थितत्वात् तच् च मासद्वयविलम्बे\ऽपि \। जाते
नाशङ्काकरं विदूरवर्तीत्वात् तस्यैव योगमायया
मुहूर्तवद्भानसम्भवात् एकस्मिन्नपि याते\ऽब्दे इत्य् अत्र क्षणार्धे
मेनिरे\ऽर्भका इतिवत् पश्चाद् एव तद्विशेषज्ञानं
श्रीदारुकमुखादित्यवगन्तव्यम् तस्मादिदम् अपि व्यस्थितम् एवं
श्रीगोकुलवासिनामप्रकट-लीलाप्रवेशस्य सिद्धत्वाद् एव श्री-रामस्य
यमुनाम् अनु तीर्थ-कृतौ तथा प्रथम-स्कन्ध-वर्णिते
भारत-युद्धानन्तरं श्री-भगवतो हस्तिनापुराद् द्वारका-गमने
रास-पञ्चाध्यायां श्रीमद्-उद्धव-सन्देशे च तत्-तद्-व्याख्यानं मेलयित्वा
द्रष्टव्यम् \।\।१३-१५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७८.१६ \।\।**

**एवं योगेश्वरः कृष्णो भगवान् जगद्-ईश्वरः \।**

**ईयते पशु-दृष्टीनां निर्जितो जयतीति सः \।\।**

**श्रीधर-स्वामी (भावार्थ-दीपिका) :** एवं श्री-कृष्णो महा-बलान् अपि
लीलया जयत्येवेति कृत्वा स कदाचिज् जरासन्धादिभिर् निर्जित इति
पशु-दृष्टीनाम् ईयते \। नित्य-जये हेतवः, योगेश्वरो भगवान्
जगद्-ईश्वर इति \।

विदूरथान्तम् आमथ्य पूतनादि दनोः कुलम् \।

कृष्णस् तूपामन्नाराद् रामोऽहन् सूत-बल्वलौ \।\।१६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महाबलानतिबलान् \। स
कृष्णः \। पशुदृष्टीनां तन्माहात्म्यमविदुषाम् \। योगेश्वरः
अचिन्त्यवैभवः \। अत्र हेतुर्भगवान् इति \। तत्रापि हेतुर्जगदीश्वरः
सर्वेश्वर इति \।\।१६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्थं विजयम् उक्त्वा
लोक-रीत्या कदाचित् कथञ्चित् पराजयम् अपि सम्भाव्य तं परिहरति एवम्
इति \। इतीति जये सति कदाचित् पराजयोऽपि सम्भवेद् इति कृत्वेत्य् अर्थः
\। तच् चान्येष्व् एव सम्भवेत्, न तु भगवतीत्य् आह---पशु-दृष्टीनां
निर्बुद्धीनाम् एव ईयते \। तैर् एव प्रतीयते \। न त्व् अन्यैर् इति
पराजयो मिथ्यैवेत्य् अर्थः \। यतो योगस्याचिन्त्य-शक्तेर् ईश्वरः स्वामी
\। तत्र हेतुः---भगवान् सर्वैश्वर्यादि-युक्त इति \। तत्रापि
हेतुः---जगदीश्वर इति \। एवं सर्वोत्कृष्टत्वात्
सर्व-चित्ताकर्षक-माहात्म्य-विशेषाद् वा कृष्णः \। यद् वा,
तत्रापिनिजाशेष-भगवत्ता-प्रकटनार्थं कृष्ण-संज्ञयावतीर्ण इति \।
एवं निर्जिताशेष-शत्रुर् युद्धाद् उपरतो गोकुले गत्वा मास-द्वयं
सत्य-प्रतिज्ञो दीन-वत्सलो रसिक-शेखरोऽसौ रेम इति
पाद्मोत्तर-खण्डोक्तानुसारेण ज्ञेयम् \। तथा च तत्र---

> कालिन्द्याः पुलिने रम्ये पुण्य-वृक्ष-समावृते \।
>
> गोप-नारीभिर् अनिशं क्रीडयामास केशवः \।\।
>
> रम्य-केलि-सुखेनैव गोप-वेष-धरो हरिः \।
>
> बद्ध-प्रेम-रसेनात्र मास-द्वयम् उवास ह \।\। \[प।पु।
> ६.२५२.१९-२७\] इत्य्-आदि \।

यच् च तत्र गद्यम्--- अथ तत्रस्था नन्दादयः सर्वे जनाः
पुत्र-दार-सहिताः पशु-पक्षि-मृगादयश् च वासुदेव-प्रसादेन
दिव्य-रूप-धरा विमानम् आरूढा परम-वैकुण्ठ-लोकम् अवापुः \[प।पु।
६.२५२.२८-२९\] इति \।

तत् तु राज-सूयात् पश्चात् श्री-युधिष्ठिर-दुर्योधन-द्यूताच् च
प्राग्-वृत्तायाः कुरुक्षेत्र-यात्राया अनन्तरं ज्ञेयम् \। तत्र तेषां
सर्वेषाम् एव समागमस्य वक्ष्यमाणत्वात् \।\।१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्थं सर्व-विजयम् उक्त्वा
लोक-रीत्या कदाचित् पराजयोऽपि जात इति सम्भावयतो निन्दति---एवम् इति
\। इतीति जये सति कदाचित् पराजयोऽपि स्याद् इति विचिन्त्येत्य् अर्थः \। तच्
चान्येष्व् एव सम्भवेत्, न तु भगवतीत्य् आह---पशु-दृष्टीनां
निर्बुद्धीनाम् एव ईयते, तैर् एव प्रतीयते न त्व् अन्यैर् इति पराजयस् तु
कल्पनयैवेत्य् अर्थः \। यतो योगस्याचिन्त्य-शक्तेर् ईश्वरः स्वामी \।
तत्र हेतुः---भगवान् सर्वैश्वर्यादि-युक्त इति \। तत्र च लिङ्गं
जगतः सर्वस्यैवेश्वर इति \।\।१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पशु-दृष्टयो बहिर्-मुखा
दुर्योधनादयस् तु तद् अपि न चमत्कारं प्राप्नुवन्तीत्य् आह पशु-दृष्टीनां
पशु-दृष्टिभिस् तु जनैर् अयं मथुरा-त्याजन-पूर्वकं
जरासन्धादि-निर्जित एव द्वित्रान् वारान् जयतीति ईयते प्रतीयते अत्र
दन्तवक्र-वध-प्रसङ्गे पाद्मोत्तर-खण्डे विशेषो दृश्यते \। तथा हि
तदीय-गद्यानि---

> अथ शिशुपालं निहतं श्रुत्वा दन्तवक्रः कृष्णेन योद्धुं मथुराम्
> आजगाम \। कृष्णस् तु तच् छ्रुत्वा रथम् आरुह्य तेन योद्धुं मथुराम्
> आययौ \। दन्तवक्त्र-वासुदेवयोर् अहोरात्रं मथुरा-पुर-द्वारि
> यमुना-तीरे सङ्ग्रामः समवर्तत कृष्णस् तु गदया तं जघान \। स
> तु चूर्णित-सर्वाङ्गो वज्र-निर्भिन्न-महीधर इव गतासुर् अवनि-तले
> पपात \। सो\ऽपि हरेः सायुज्यं योगि-गम्यं नित्यानन्दसुखं शाश्वतं
> परमं पदम् अवाप \। इत्थं जय-विजयौ सनकादि-शाप-व्याजेन
> केवलं भगवतो लीलार्थं संसृताव् अवतीर्य जन्म-त्रयेऽपि तेनैव
> निहतौ जन्म-त्रयावसाने मुक्तिम् अवाप्तौ \। इति \।

कृष्णस् तु तच् छ्रुत्वेति मनोजवस्य नारदस्यैव मुखाद् अत एव
शाल्व-वधानन्तरं द्वारकाम् अप्रविश्यैव मनोजवेन रथेन तत्-क्षण
एव मथुरान्तिके तं ददर्श, अत एवाद्यापि मथुराया द्वारका-दिग्-द्वारि
दन्तवक्रहेति संस्कृतानुगत-लोक-भाषया दतिहा इति नाम्ना ख्यातो
वज्रेण वासितो ग्रामो वर्तते \। अत्र पाद्मे तद्-अनन्तरम् अपि गद्यं
पद्यं च---

> कृष्णो\ऽपि तं हत्वा यमुनाम् उत्तीर्य नन्द-व्रजं गत्वा प्राक्तनौ
> पितराव् अभिवाद्य आश्वास्य ताभ्यां साश्रुकण्ठम् आलिङ्गितः
> सकल-गोप-वृद्धान् प्रणम्याश्वास्य रत्नाभरणादिभिस् तत्रस्थान्
> सन्तर्पयामास \।
>
> कालिन्द्याः पुलिने रम्ये पुण्य-वृक्ष-समावृते \।
>
> गोप-नारीभिर् अनिशं क्रीडयामास केशवः \।\।
>
> रम्य-केलि-सुखेनैव गोप-वेष-धरो हरिः \।
>
> बद्ध-प्रेम-रसेनात्र मास-द्वयम् उवास ह \।\। \[प।पु।
> ६.२५२.१९-२७\]
>
> अथ तत्रस्था नन्दादयः सर्वे जनाः पुत्र-दार-सहिताः
> पशु-पक्षि-मृगादयश् च वासुदेव-प्रसादेन दिव्य-रूप-धरा विमानम्
> आरूढा परम-वैकुण्ठ-लोकम् अवापुर् इति \। कृष्णस् तु
> नन्द-गोप-व्रजौकसां सर्वेषां परमं निरामयं स्व-पदं दत्त्वा
> दिवि देव-गणैः संस्तूयमानो द्वारवतीं विवेश \।\। \[प।पु।
> ६.२५२.२८-२९\] इति \।

अत्र भागवतामृते कारिकाभिर् एव व्याख्या, यथा---

> यद् उत्तीर्येत्य् उत्तरणं तद्-आप्लवनम् उच्यते \।
>
> दुष्टं हत्वा व्रजे यानं स्नान-पूर्वम् इहोचितम् \।\।
>
> अतः प्रकट-लीलायाम् अप्य् अयोगोऽल्प एव हि \।
>
> इति धाम-त्रये कृष्णो विहरत्य् एव सर्वदा \।\।
>
> व्रजागमन-काले च पाद्मोक्तेऽन्यच् च वर्तते \।\। \[ल।भा।
> १.५.४८४-६\]
>
> व्रजेशादेर् अंश-भूता ये द्रोणाद्या अवातरन् \।
>
> कृष्णस् तान् एव वैकुण्ठे प्राहिणोद् इति साम्प्रतम् \।\।
>
> प्रेष्ठेभ्योऽपि प्रियतमैर् जनैर् गोकुल-वासिभिः \।
>
> वृन्दारण्ये सदैवासौ विहारं कुरुते हरिः \।\। \[ल।भा। १.५.४८८-९\]
> इति \।

अत्र नन्द-गोपादय पुत्र-दार-सहिता इति नन्दगोपादीनां पुत्राः
कृष्ण-श्रीदाम-सुबलादय एव दाराश् च श्री-यशोदा-कीर्तिदादय एव \।
सर्वे जना इति व्रज-मण्डलस्थाः सर्वे एवेत्य् अतः परमं वैकुण्ठं
गोलोकम् एव ययुः \। दिव्य-रूप-धरा इति \। गोलोके देव-लीलत्वम् एव,
न तु गोकुल इव नर-लीलात्वं तेषाम् इति विशेषो ज्ञेयः \। तस्माद्
रामावतारेऽयोध्या-वासिनां स-शरीराणाम् एव यथा वैकुण्ठ-प्रापणं
तथैवात्रावतारेऽपि व्रज-स्थानाम् एतच् च द्वारकातः कृष्णस्य
व्रजागमनं श्री-भागवत-संमतम् अपि मन्यते \।

> यर्ह्य् अम्बुजाक्षापससार भो भवान्
>
> कुरून् मधून् वाथ सुहृद्-दिदृक्षया \[भा।पु। १.११.९\] इति
> प्रथम-स्कन्धोक्तेः \।

सुहृद्-दिदृक्षा कृष्णस्य बलदेव-व्रजागमन-समयत एवासीत्, किन्तु
तत्रत्य-माता-पित्रादि-गुरु-जनासंमतिर् एव तत्र प्रतिबन्धिका आसीत् \।
सा च प्राग्-विवृता कारिकाभ्याम् \।

इदानीं तु शाल्व-वधान्ते नारद-मुखाद् एकाकिनं दन्तवक्रम् आयातं
श्रुत्वा द्वारकाम् अप्रविश्य तं हन्तुम् एकाकितयैव तत्र गमने न कापि
कस्यचिद् विप्रतिपत्तिः \। दन्तवक्रं हत्वा तु अयम् अवसरो
व्रजस्थ-बन्धु-वर्ग-मिलने इति विमृश्य गायन्ति ते विशद-कर्म इत्य्
अत्र गोप्यश् चेत्य् उद्धव-सङ्केतं च स्मृत्वा व्रजम् आगत्य स्व-विरहं
निर्वाप्य कंस-वधान्ते विवृतं व्रज-स्थानां प्रकाश-द्वयम्
एक-धर्म्याद् एकीकृत्य मास-द्वयं पूर्ववत् प्रकटं विहृत्य
व्रज-स्थ-लीलां प्रापञ्चिक-लोक-चक्षुर्भ्यस् तिरोधाप कृष्णः
पित्रादि-बन्धु-वर्ग-सहितो वैकुण्ठं गच्छतीति
स्वर्ग-स्थादि-लोक-दृश्यः सन्न् एकेन पूर्ण-कल्प-प्रकाशेन गोलोकं
जगाम \। अन्येन पूर्णतम-प्रकाशेन प्रापञ्चिक-लोकादृश्यो व्रज एव
नित्यं विजहार \। अन्येन पूर्ण-प्रकाशेन रथारूढ एकाकी द्वारकां
जगाम \। सौरसेनिक-लोकास् तु कृष्णो दन्तवक्रं हत्वा व्रजस्थैः
पित्रादिभिर् मिलित्वा द्वारकाम् असौ गच्छति \। व्रजस्थाः सर्वे तु
अकस्मात् क्व गता इत्य् अजानन्तो महा-विस्मयम् अवापुः \। किं च, व्रजस्थान्
गोपान् स-शरीरान् एव वैकुण्ठं प्राणयामास यः स एव कृष्णो
द्वारका-स्थान् यदून् कथं मौसल-लीलया तादृशीं दुरवस्थां
प्रापयामासेति विचिन्त्य परीक्षिद् अयं दुर्मनायिष्यते यदुष्व् एवास्य
स्वीयाभिमानाद् इति विमृश्य श्री-शुकदेवः पाद्मोत्तर-खण्डोक्ताम् एतां लीलां
तं न श्रावयामासेति तत्त्वं ज्ञेयम् \। किं तु, एवं योगेश्वरः कृष्णो
भगवान् जगदीश्वरः इत्य् अत्र इति पदार्थस्य विवेशति क्रियान्व् इति
कृतस्यान्यथानुपपत्तिं प्रमाणीकृत्य किञ्चित् तद्-अलक्षितं द्योतयामासेत्य्
अपि ज्ञेयम् \। किं च, व्रज-स्थली-लोप-संहारः प्रकारान्तरेण क्वापि
अदृष्टत्वात् तत्रायम् एव प्रकारः सर्वैर् अपि प्रमाणीकर्तव्य एव \। अत्र
वैष्णव-तोषण्यां दृष्टो लीला-क्रमस् त्व् अयं प्रथमं सूर्योपराग-यात्रा,
ततो राजसूय-सभा, ततो द्यूतं, ततः पाण्डवानां वन-गमनं, तदैव
शाल्व-दन्तवक्र-वध-व्रजागमन-व्रज-लीलोपसंहाराः \।\।१६\।\।

**\॥।**

**\।\। १०.७८.१७ \।\।**

**श्रुत्वा युद्धोद्यमं रामः कुरूणां सह पाण्डवैः \।**

**तीर्थाभिषेक-व्याजेन मध्य-स्थः प्रययौ किल \।\।**

**श्रीधर-स्वामी (भावार्थ-दीपिका) :** तत् प्रसङ्गम् आह---श्रुत्वेति
\।\।१७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आमथ्य विनाश्य \।
पूतनादिर्यस्य तत् \। दनोर्दैत्यस्य मारणं मारो दैत्यनाशनं तस्मात्
कथान्तरम् आह---श्रुत्वेति \। मध्यस्थ उदासीनः सन् \।\।१७-१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं श्री-कृष्णस्य
विक्रमं युद्धाद् उपरामं चोद्दिश्य श्री-बलदेवस्यापि तं तं वक्तुं
तत्-प्रसङ्गम् आरभते श्रुत्वेत्य् आदिना यावन् निरन्तराद्याय-समाप्तिः \।
एतच् च वक्ष्यमाणायाः कुरुक्षेत्र-यात्रायाः पश्चाद् एव बोद्धव्यम् \।
तस्यां श्री-रामस्यापि गमनात् \। तच् च सर्वम् अग्रे तत्रैव व्यक्तं
भावि \। सर्वान् एव रमयतीति राम इति \। कुरूणां पाण्डवानां च स्वस्मिन्
रति-रक्षार्थम् इति भावः \। अतो मध्यस्थ उभयेष्व् अपि
पक्षपात-रहितः सन्न् इत्य् अर्थः \।\।१७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मध्यस्थ उभय-पक्षाग्राही
सन् श्री-कृष्णस्यैव लीला-कौतुक-समीहितं खल्व् इदं प्रययौ
श्री-द्वारकातः प्रतस् थे \।\।१७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

विदूरथास् तान् असतो हत्वास्त्र-न्यासम् आचरत् \।

हरिर् बलस् तु पुनर् अप्य् अवधीत् सूत-शल्वलौ \।\।

श्रुत्वेति मम दुर्योधनः प्रियो युधिष्ठिरोऽपि उभयोर् अपि निमन्त्रणे
आयास्यति कस्य पक्षे स्याम् इति विमृश्य तीर्थ-स्नान-मिषेण प्रययौ
\।\।१७\।\।

**\॥।**

**\।\। १०.७८.१८ \।\।**

**स्नात्वा प्रभासे सन्तर्प्य देवर्षि-पितृ-मानवान् \।**

**सरस्वतीं प्रति-स्रोतं ययौ ब्राह्मण-संवृतः \।\।**

**श्रीधर-स्वामी (भावार्थ-दीपिका) :** प्रति-स्रोतं प्रति-लोमम् \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यग् यथाविधि भक्त्या
तर्पयित्वा देवादीनां यथापूर्वं श्रेष्ठतया तत्क्रमेणैव
तर्पणात्तथैव निर्देशः \। ब्राह्मणाः पुरोहितादयः, तैः सम्यग् वृतो
वेष्टितः \।\।१८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्यग् यथा-विधि भक्त्या
तर्पयित्वा देवादीनां यथा-पूर्वं श्रेष्ठतया तत्-क्रमेणैव तर्पणात्
तथैव निर्देशः \। ब्राह्मणाः पुरोहितादयः \। तैः सम्यग् वृतो
वेष्टितः \।\।१८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सरस्वतीं प्रतिस्रोतां
प्रतिलोम-स्रोतस्वतीम् \।\।१८\।\।

**\॥।**

**\।\। १०.७८.१९-२० \।\।**

**पृथूदकं बिन्दु-सरस् त्रितकूपं सुदर्शनम् \।**

**विशालं ब्रह्म-तीर्थं च चक्रं प्राचीं सरस्वतीम् \।\।**

**यमुनाम् अनु यान्य् एव गङ्गाम् अनु च भारत \।**

**जगाम नैमिषं यत्र ऋषयः सत्रम् आसते \।\।**

**श्रीधर-स्वामी (भावार्थ-दीपिका) :** सुदर्शनं तीर्थम् \। चक्रं
चक्र-तीर्थम् \। यमुनाम् अनु यानि तीर्थानि गङ्गाम् अनु च यानि तानि
सर्वाणि गत्वा नैमिषम् अरण्यं जगाम् \।\।१९-२०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्राचीति महत्फलश्रवणात्
\।

> नूनं प्राचीन-पापानि मेरु-तुल्यानि भारत \।
>
> सद्यो दहति निस्नाता प्रातः प्राची सरस्वती \।\। इति पुराणात्
> \।\।१९\।\।

यत्र नैमिषे \। आसते कुर्वन्ति \। कृञर्थस्य सर्वधातुष्वनुस्यूतत्वात्
\।\।२०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पृथूदर्कं
कुरुक्षेत्रवर्ति, यत्र वैश्येनाश्वमेधानां शतं विहितम्, बन्दुसरः
कर्दमाश्रमं गुर्जरदेशीयसिद्धपुरवर्ति त्रितकूं त्रितो नाम
एकद्वितयोर् भ्रता, स तु स्वं वञ्चयित्वा भ्रात्रोर्गोव्रजं नयतोः
सतोरग्रवर्ती यत्र कूपे वृकभयात् पतितस् तत्रैव च सौभेन
देवानिष्ट्वा तत उत्थितश् च \। स तु सरस्वतीतीरवर्तीं कूपस्त्रितकूपः
\। विशालाम् अवन्तीम्, सरस्वतीं तीर्थ-विशेषं वा, विशालम् इति पाठे ते
तत्रत्यामरतीर्थविशेषम्, ब्रह्मतीर्थं
कन्यातीर्थसोमतीर्थयोर्मध्यवर्ति तथा चारण्यकपर्वणि
कल्पतीर्थानन्तरम्---

> ततो गच्छेन्नरव्याघ्र ब्रह्मणस्तीर्थमुत्तमम् \।
>
> तत्र वर्णावरः स्नात्वा ब्रह्मण्यं लभते नरः \।\।
>
> ततस् तु सोमतीर्थं च कथितम् \।इति \।\।

चक्रं चक्रतीर्थम्, प्राची सरस्वतीं ययाविति पूर्वेणान्वयः \। एवं
मार्गानुसारेण कदाचिद् गमनक्रमेण कदाचिन्माहात्म्यापेक्षयः \।
वर्त्मत्यागेनोत्क्रमेण च तत्र तत्र गमनं ज्ञेयम् \। किं च, एतानि
तीर्थानि कृतानीति तात्पर्यम्, न तु क्रमो\ऽत्र विवक्षितः \।\।१९\।\।

हे भारतेति शीघ्रसर्वतीर्थगमनेन विस्मयात्\। निमिषे
भाविप्रयोजनानन्तरायाताद्वा \।\।२०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पृथूदकं कुरुक्षेत्र-वर्ति,
यत्र वैश्येनाश्वमेधानां शतं विहितम् \। बिन्दुसरः कर्दमाश्रमं
गुर्जर-देशीय-सिद्ध-पुरवर्ति, त्रितकूपं त्रेतो नाम एकद्वितयोर्
भ्राता, स तु स्वं वञ्चयित्वा भ्रात्रोर् गोव्रजं नयतोः सतोर् अग्रवर्ती
यत्र कूपे वृक-भयात् पतितस् तत्रैव च सोमेन देवान् इष्ट्वा तत
उत्थितश् च \। स तु सर्वस्वती-तीरवर्ती कूपस् त्रितकूपः \। विशालाम्
अवन्तीम् \। सरस्वतीं तीर्थ-विशेषं वा \। विशालम् इति पाठे तु
तत्रत्यामर-तीर्थ-विशेषम् \। ब्रह्म-तीर्थं
कन्या-तीर्थ-सोम-तीर्थयोर् मध्यवर्ति तथा चारण्यक-पर्वणि
कल्प-तीर्थानन्तरम् \।

> ततो गच्छेन् नर-व्याघ्र ब्रह्मणस् तीर्थम् उत्तमम् \।
>
> तत्र वर्णावरः स्नात्वा ब्राह्मण्यं लभते नरः \।
>
> ततस् तु सोम-तीर्थं च कथितम् इति \।

चक्रं चक्र-तीर्थम् \। प्राचीं सरस्वतीं ययाव् इति पूर्वेणान्वयः \।
एवं मार्गानुसारेण कदाचिद् गमन-क्रमेण कदाचिन् माहात्म्यापेक्षया
वर्त्म-त्यागेनोत्क्रमेण च तत्र तत्र गमनं ज्ञेयम् \। किं च, एतानि
तीर्थानि कृतानीति तात्पर्यम् \। न तु क्रमोऽत्र विवक्षितः \।\।१९\।\। हे
भारतेति शीघ्र-सर्व-तीर्थ-गमनेन विस्मयात् \। नैमिषे
भावि-प्रयोजनानन्तरायाताद् वा \।\।२०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चक्रं चक्र-तीर्थं
यमुनाम् अनुलक्षीकृत्य यानि तीर्थानि तानि गत्वेत्य् अर्थः \।\।१९-२०\।\।

**\॥।**

**\।\। १०.७८.२१-२२ \।\।**

**तम् आगतम् अभिप्रेत्य मुनयो दीर्घ-सत्रिणः \।**

**अभिनन्द्य यथा-न्यायं प्रणम्योत्थाय चार्चयन् \।\।**

**सोऽर्चितः स-परीवारः कृतासन-परिग्रहः \।**

**रोमहर्षणम् आसीनं महर्षेः शिष्यम् ऐक्षत \।\।**

**श्रीधर-स्वामी (भावार्थ-दीपिका) :** अभिप्रेत्य श्री-राम इति ज्ञात्वा
\। महर्षेर् व्यासस्य \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं रामम् \।\।२१\।\। सः
रामः \।\।२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आदावुत्थाय, ततः
प्रणम्य, स्वागतादिनाभिनन्ड च, यथान्यायमार्चयन् पूजयामासुरित्य् एवम्
अत्र क्रमो द्रष्टव्यः \। महर्षेः शिष्यम् इति विजयादियोग्यत्वं तथा
रोमाणि श्रोतृणां भगवत्कथया हर्षयतीति तथा तम् इति
परम-भागवतत्वं च सूचितम् \। तथाप्यासीनम् इति महापराधश् च
\।\।२१-२२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आदाव् उत्थाय \। ततः
प्रणम्य \। स्वागतादिनाभिनन्द्य च, यथान्यायम् आर्चयन् पूजयामासुर् इत्य्
एवम् अत्र क्रमो द्रष्टव्यः \। महर्षेः शिष्यम् इति विनयादि-योग्यत्वं
तथा रोमाणि श्रोतॄणां भगवत्-करथ्या हर्षयतीति तथा तम् इति
परम-भागवतत्वं च सूचितम् \। तथाप्य् आसीनम् इति महारराधश् च
\।\।२१-२२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महर्षेर् व्यासस्य
\।\।२२\।\।

**\॥।**

**\।\। १०.७८.२३-२४ \।\।**

**अप्रत्युत्थायिनं सूतम् अकृत-प्रह्वणाञ्जलिम् \।**

**अध्यासीनं च तान् विप्रांश् चुकोपोद्वीक्ष्य माधवः \।\।**

**यस्माद् असाव् इमान् विप्रान् अध्यास्ते प्रतिलोम-जः \।**

**धर्म-पालांस् तथैवास्मान् वधम् अर्हति दुर्मतिः \।\।**

**श्रीधर-स्वामी (भावार्थ-दीपिका) :** सूतं प्रतिलोम-जम् \। न कृतं
प्रह्वणम् अञ्जलिश् च येन तम् \। अध्यासीनं च तान् \। तेभ्योऽप्य् उच्चैर्
आसीनम् इत्य् अर्थः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रह्वणं नमनम् \। इत्य्
अर्थ इति---अधिपूर्वाणां शीङ् स्थासाम् इति कर्मत्वं तानिति ज्ञेयम्
\।\।२३\।\।

तस्याग्निकुण्डोद्भूतत्वेन जातिसूतत्वाभावे\ऽपि
चरुनिक्षेपवैपरीत्यात्प्रतिलोमज इत्युक्तिः \। अन्यः कश्चित्प्रतिलोमजो
विप्रान्माध्यास्तादध्यास्ते चेत्तर्हि अस्माभिः स वध्य एव, नाधर्मिणां
वधे दोष इत्युक्तेः \। अस्मानिति बहुत्वं तु
भगवदत्ताधिकारमत्तुल्यनृपधर्मादिभिः स वध्य एवेति बोधयति \।
अन्यथा---विप्रो वक्ता सुधीः कार्यो विशुद्धोभयवंशजः
इतिहासपुराणानां विप्रान्यो धर्महानिकृत् \।\। इति संहितोक्तिरसमञ्जसा
स्यात् \। किं च-नायं जातिसूत इति ज्ञात्वा निवृत्तो\ऽपि भगवति
भावित्वात्तद्वधो जातो\ऽत एव तस्य प्रायश्चित्ते प्रवृत्तिर् इति
\।\।२४-२५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उत्
उच्चासनोपविष्टत्वादुच्चैर् ऊर्ध्वदृष्ट्या वीक्ष्य साक्षादृष्ट्वा, माधव इति
ब्रह्मण्यत्वादिसद्धर्म-प्रवर्तनार्थः \। इमान् यज्ञपारान्, तथआ
समुच्चये, एव अपि, धर्मपालानप्यस्मांश् च
कर्माद्धेतोर्दुर्मतिरसावध्यास्ते, अपि तु न कर्माच्चिदप्यन्यस्मात्,
केवलं दुष्टबुद्धित्वाद् एवेत्य् अर्थः \। अस्माद् इति पाठे पाठान्तरे तथा
तेन दीर्घसत्रादिनोक्तप्रकारेण धर्मपालानपि विप्रान्\। अस्मत्-
अस्मत्-तः सकाशात् \।\।२३-२४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उत् उच्चासनोपविष्टत्वाद् उच्चैर्
ऊर्ध्व-दृष्ट्या वीक्ष्य साक्षाद् दृष्ट्वा \। माधव इति
ब्रह्मण्यत्वादि-सद्-धर्म-प्रवर्तनार्थः \। इमान् यज्ञ-पारान्, तथा
समुच्चये \। एव अपि \। धर्म-पालान् अप्य् अस्मांश् च कस्माद् धेतोर्
दुर्मतिर् असाव् अध्यास्ते, अपि तु न कस्माच्चिद् अप्य् अन्यस्मात् \। केवलं
दुष्ट-बुद्धित्वाद् एवेत्य् अर्थः \। अस्मद् इति पाठे पाठान्तरे तथा तेन
दीर्घ-सत्रादिनोक्त-प्रकारेण धर्म-पालान् अपि विप्रान् \। अस्मत्-
अस्मत्-तः सकाशात् \।\।२४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** निशम्य विप्रियम् इत्य्-आदि \।
अमानुषीं प्रकृतिं गतः आकृतिर् एव तस्य मानुषी मनुष्यसदृशी न
प्रकृतिरित्य् अर्थः \। विमनस्कः विशिष्टमनाः स्नेहादपि स्नेहेनापि अघृणी
स्थिरः यतः अप्राकृतः एवं सन् यथा यथावत् बभाषे \।\।२३\।\।

तत्किम् इत्य् आह---कथम् इत्य्-आदि \। एवंभूतं रामं जित्वा कथम्
अल्पीयसा क्षुद्रेण शाल्वेन बलवान् मे पिता आनीतः कीदृशः पिता विधिः
सर्व-भावेन समर्थः तद् इदं मृषैवेति सार्वज्ञ्य-प्रकटनम्
\।\।२४-२५\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तान् विप्रान् अप्य् अधि
तेभ्यो विप्रेभ्य सकाशाद् अप्य् अधिके उच्चे आसने आसीनं कथकत्वाद् इति
भावः \।\।२३\।\। अस्मान् अपि अध्यास्ते अतिक्रम्योच्चासने आस्ते उपविष्ट एव,
न तूत्तिष्ठति \।\।२४\।\।

**\॥।**

**\।\। १०.७८.२५ \।\।**

**ऋषेर् भगवतो भूत्वा शिष्योऽधीत्य बहूनि च \।**

**सेतिहास-पुराणानि धर्म-शास्त्राणि सर्वशः \।\।**

**श्रीधर-स्वामी (भावार्थ-दीपिका) :** अजानन्न् अध्यास्त इति चेन् नैवम्
इत्य् आह---ऋषेर् इति \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** भगवत इति
श्री-भगवदवतारत्वात्, बहूनि इतिहासादि-सहितानि धर्मशात्राणि
स्मृत्यादीनि सर्वशः सर्वथा सम्पूर्णत्वादिनाधीत्य च\। इतिहासो
महाभारतम् \।\।२५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भगवत इति
श्री-भगवद्-अवतारत्वात्, बहूनीतिहासादि-सहितानि धर्म-शास्त्राणि
स्मृत्य्-आदीनि सर्वशः सर्वथा सम्पूर्णत्वादिनाधीत्य च \। इतिहासो
महाभारतम् \।\।२५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अज्ञात्वैवास्ते इति चेन् न,
ऋषेर् इति \।\।२५\।\।

**\॥।**

**\।\। १०.७८.२६\।\।**

**अदान्तस्याविनीतस्य वृथा पण्डित-मानिनः \।**

**न गुणाय भवन्ति स्म नटस्येवाजितात्मनः \।\।**

**श्रीधर-स्वामी (भावार्थ-दीपिका) :** ननु बहु-ज्ञः कथम् एवं
कुर्यात् तत्राह---अदान्तस्येति \। गुणाय यथोचितानुष्ठानाय \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राशङ्कते-नन्विति \।
एवं महदवज्ञानम् \। यथा नटशिक्षितप्राणायामादिर्न मोक्षाय
तथा\ऽविनीतस्य शास्त्राभ्यासादिर् अपि न श्रेयसे इति \।

> विद्या विवादाय धनं मदाय शक्तिः परेषां परिपीडनाय \।
>
> खलस्य साधोर् विपरीतम् एतज्-ज्ञानाय दानाय च रक्षणाय \।\।
> इत्य्-आद्य्-उक्तेः \।\।२६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गुणाय न भवन्ति
शास्त्राणि कुतः? अजितात्मनो\ऽस्थिर-चित्तस्य,
अतो\ऽदान्तस्यासंयतेन्द्रियस्य, अत एव वृथा पण्डिताभिमानिनो
दुष्ट-स्वभावस्य जनस्य \। किं वा, वेदाद्यध्ययनानन्तरं
दुःसङ्गादि-दोषाद् अदान्तादेः स्वतः शास्त्राण्य् अधीतान्य् अपि न फलाय
तल्पन्ते, किन्तु केवलं दुरभिमानायैव भवन्तीत्य् अर्थः \। तत्र
दृष्टान्तः नटस्येवेति\। यथा नृत्यादि-कौशलार्थं नटेनाधीतानि
शास्त्राणि पुणाय भवन्ति, केवलं वृत्त्याद्य्-अर्थम् एव \। यद् वा, नटेन
गृहीतो\ऽपि विप्रादि-वेषो यथा तत्-फलाय न कल्पते, तद्वद् इत्य् अर्थः
\। पक्षान्तरे खद्योतान्य् अपि शास्त्राणि नट-सङ्गान् नटस्य सतो यथेति
\। स्म प्रसिद्धौ निश्चये वा \। अन्यत् तैर् व्याख्यातम् \। यद् वा, गुणाय
उपशमादि-फलाय \। अन्यत् समानम् \।\।२६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गुणाय न भवन्ति शास्त्राणि
\। कुतः ? अजितात्मनोऽस्थिर-चित्तस्य \। अतोऽदान्तस्यासंयतेन्द्रियस्य \।
अत एव वृथा पण्डिताभिमानिनो दुष्ट-स्वभावस्य \। अतएव वृथा
पण्डिताभिमानिनो दुष्ट-स्वभावस्य जनस्य \। \। किं वा,
वेदाद्य्-अध्ययनानन्तरं दुःसङ्गादि-दोषाद् अदान्तादेः स्वतः शास्त्राण्य्
अधीतान्य् अपि न फलाय कल्पन्ते, किन्तु केवलं दुरभिमानायैव
भवन्तीत्य् अर्थः \। तत्र दृष्टान्तः -- नटस्येवेति \। यथा
नृत्यादि-कौशलार्थं नटेनाधीतानि शास्त्राणि गुणाय न भवन्ति, केवलं
वृत्त्य्-आद्य्-अर्थम् एव \। यद् वा,।नटेन गृहीतोऽपि विप्रादि-वेषो यथा
तत्-फलाय न कल्पते तद्वद् इत्य् अर्थः \। पक्षान्तरे चाधीतान्य् अपि
शास्त्राणि नट-सङ्गान् नटस्य सतो यथेति \। स्म प्रसिद्धौ निश्चये वा
\। अन्यत् तैर् व्याख्यातम् \। यद् वा, गुणाय उपशमादि-फलाय \। अन्यत्
समानम् \।\।२६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एष ते जनितेत्यादि सरस्वती
वक्ति \। एष वसुदेवः ते तव अजनिता अतः अजनितायाम् अपि अजत्वे\ऽपि
जातः तातत्वे स्वीकृतः वस्तुतस्तव जनिर् एव नास्ति कुतस्तातसम्भावना
यद्-अर्थं यस्य वसुदेवपूर्वपूर्वजन्मकृतस्य निमित्तं जीवसि जीव
इवाचस्य जातवत्प्रतीयसे आचारार्थे क्विपि कृते तल्लोपात् सिद्धम् \।
ईक्षतो वीक्षमाणस्य तव पुरतो\ऽमुंवधिष्ये पाहि रक्ष चेत् यतस् त्वम्
ईशःबालिश! केशिनाशन! बालाः केशाः सन्त्यस्येति बाली केशी तं श्यतीति
कः \।\।२६-२७\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न गुणाय शास्त्राणि
नोपशर्मादि-हलाय \।\।२६\।\।

**\॥।**

**\।\। १०.७८.२७ \।\।**

**एतद्-अर्थो हि लोकेऽस्मिन्न् अवतारो मया कृतः \।**

**वध्या मे धर्म-ध्वजिनस् ते हि पातकिनोऽधिकाः \।\।**

**श्रीधर-स्वामी (भावार्थ-दीपिका) :** विप्रान् अध्यास्ताम् अन्यद् वा किञ्चित्
करोतु किं तवेति चेत् तत्राह---एतद् अर्थ इति \। धर्म-ध्वजिन
उत्तम-लिङ्ग-धारिणः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु
शुभा\ऽशुभफलभोक्तृत्वं कर्तुर्भवति किं तव शासने प्रयोजनम् इत्य्
आह---विप्रानध्यास्ताम् इत्य्-आदिना \। उत्तमलिङ्गधारिणो नीचा
भूत्वोत्तमजातिचिह्नधारिणः \। हि यतः \। ते धर्मध्वजिनः \। अधिका
ब्रह्महत्यादिमहापातकिभ्यो\ऽधिकपापिनः
सर्वेश्वराज्ञारूपवेदातिक्रमकारित्वात् \।

> नैतस्मादधिकं पापमहं मन्ये नराधिप \।
>
> यद्वेदातिक्रमो लोके विनापदमकारयत् \।\। इत्य्-आदिपुराणात् \।\।२७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हि एव, एतद्-अर्थ एव,
अस्मिन् मत्र्ये\ऽवतारः श्री-वैकुण्ठादवतरणम् \। एतच्छब्दार्थम्
एवाह---वध्या इति \। हि यतः अन्यतैयाख्यातम् \।
तत्रोत्तमलिङ्गधारिण इति अधमा अपि ये उत्तमानां लिङ्गानि धारयन्तीत्य्
अर्थः \। अथवा धर्मध्वजिनो दाम्भिकाः \।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हि एव \। एतद्-अर्थ एव \।
अस्मिन् मर्त्योऽवतारः श्री-वैकुण्ठाद् अवतरणम् \। एतच्-छब्दार्थम् एवाह
वध्या इति \। हि यतः \। अन्यत् तैर् व्याख्यातम् \।
तत्रोत्तम-लिङ्ग-धारिण इति \। अधमा अपि ये उत्तमानां लिङ्गानि
धारयन्तीत्य् अर्थः \। अथवा धर्म-ध्वजिनो दाम्भिकाः \।\।२७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु विप्रान् अध्यास्ताम्
अन्यद् वा किम् अपि करोतु निरभिमानस्याक्रोधनस्य परमेश्वरस्य तव
किम् अनेनेत्य् अत आह एतद्-अर्थ इति \। धर्मध्वजिनः धर-रहितत्वेऽपि
स्वस्य धर्मवत्त्वं प्रदर्शयन्तम् \।\।२७\।\।

**\॥।**

**\।\। १०.७८.२८ \।\।**

**एतावद् उक्त्वा भगवान् निवृत्तोऽसद्-वधाद् अपि \।**

**भावित्वात् तं कुशाग्रेण कर-स्थेनाहनत् प्रभुः \।\।**

**श्रीधर-स्वामी (भावार्थ-दीपिका) :** भावित्वाद् इति \। न हि
भवितव्यं केनापि परिहर्तुं शक्यत इत्य् अर्थः \। अहनत अहन् \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं सूतम् \। इत्य् अर्थ
इति---भवितव्यं भवत्येव प्रतिकारे कृते खलु इत्य्-आद्य्-उक्तेः \। न हि
चलति कदाचिद् भाविनी करेखा इत्य्-आद्य्-उक्तेश्चेति भावः \।
करस्थकुशचालन-मात्रेण मृत्युमापेत्य् अर्थः \।\।२८-२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उक्त्वेति स्वमनस्य् एव,
अन्यथा मुनिभिः प्रत्युत्तरेण तद्वधप्रतिषेधसम्भवः \। भगवान्
सर्वज्ञो\ऽपि तीर्थयात्रय असतां वधान्निवृत्तो\ऽप्यहन् \। कुतः?
भावित्वात्तथैव तन्मृत्योर्भाव्यत्वात्\। करस्थेनेति तीर्थस्नानाद्यर्थं
किं वा, तीर्थे ब्रह्मचारितया हास्ते तद्ग्रहणात् \। ननु कुशाग्र-मात्रेण
हननं कथं घटेत? तत्राह---विभुः सर्वं कर्तुं समर्थ इति
\।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उक्त्वेति स्व-मनस्य् एव,
अन्यथा मुनिभिः प्रत्युत्तरेण तद्-वध-प्रतिषेध-सम्भवः \।
भगवान् सर्वज्ञोऽपि तीर्थ-यात्रया असतां वधान् निवृत्तोऽप्य् अहन् \।
कुतः ? भावित्वात् तथैव तन्-मृत्योर् भाव्यत्वात् \। करस्थेनेति
तीर्थ-स्नानाद्य्-अर्थं किं वा तीर्थे ब्रह्मचारितया हस्ते तद्-ग्रहणात् \।
ननु कुशाग्र-मात्रेण हननं कथं घटते ? तत्राह विभुः सर्वं
कर्तुं समर्थ इति \।\।२८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भावित्वाद् इति ततस् तु न पुरा
निवृत्तो भावितवान् इत्य् अर्थः \।\।२८\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ततो मुहूर्तम् इत्य्-आदि ततस्
तदनन्त अस्वजनानां परेषां शत्रूणाम् अनुषङ्गतः अमुहूर्तं
क्षण-मात्रम् एव उपप्लुत उपद्रुतः सन् महानुभावः श्री-कृष्णस् तत् ताम्
आसुरींमाय अबुध्यत यतः प्रकृतौ भावे सर्वज्ञत्वे स्थितः
\।\।२८-२९\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भावित्वात् तन्-मृत्योस्
तथैव भावित्वात् नहि भवितव्यं केनापि परिहर्तुं शक्यत इति भावः
\।\।२८\।\।

**\॥।**

**\।\। १०.७८.२९-३० \।\।**

**हाहेति-वादिनः सर्वे मुनयः खिन्न-मानसाः \।**

**ऊचुः सङ्कर्षणं देवम् अधर्मस् ते कृतः प्रभो \।\।**

**अस्य ब्रह्मासनं दत्तम् अस्माभिर् यदु-नन्दन \।**

**आयुश् चात्माक्लमं तावद् यावत् सत्रं समाप्यते \।\।**

**श्रीधर-स्वामी (भावार्थ-दीपिका) :** ते त्वया \।
अधर्मिक-प्रतिलोम-ज-वधः कोऽयम् अधर्म इति चेत् तत्राहुः, अस्येति \।
पुराण-प्रवचनायात्मनः शरीरस्य नास्ति क्लमो यस्मिंस् तद् आयुश् च
दत्तम् इति \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अधार्मिकेत्यादि
भगवदाक्षेपं समादधिरे \। अस्य सूतस्य \। अग्निः ब्राह्मणः इति
श्रुतेः \। तदुद्भूतत्वादयं ब्राह्मण एवात एव ब्रह्मासनं
वेदेतिहासपुराणवक्तृब्राह्मणयोग्यासनं दत्तम् इति \। क्लमो ग्लानिः
\।\।३०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सङ्कर्षणं द्वितीयव्यूहं
साक्षाद्भगवन्तम् अतो देव जगत्पूज्यम्\। यद् वा, श्री-कृष्णेन
सहाग्रजत्वादिना अपृथग्भूतम् \। प्रमो! हे अस्मत्-स्वामिन्! किं च, हे
यदुनन्दन \। सद्धर्मपालनाद्यर्थं यदुकुले\ऽवतीर्णेति त्वया
अस्मत्-कृतमवश्यं पाल्यम् एवेति, यद् वा, यदुकुलप्रहर्षार्थं यथा
ययातिशापाददेयमापि राजत्वधर्ममुग्रसेनाय भवता दत्तम्, तद्वद् इति
भावः \।\।२९-३०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सङ्कर्षणं द्वितीय-व्यूहं
साक्षाद्-भगवन्तम् \। अतो देवं जगत्-पूज्यम् \। यद् वा, श्री-कृष्णेन
सहाग्रजत्वादिना अपृथग्-भूतम् \। प्रभो हे अस्मत्---स्वामिन् ! किं च, हे
यदु-नन्दन ! सद्-धर्म-पालनार्थं यदु-कुलेऽवतीर्ण इति त्वया
अस्मत्---कृतम् अवश्यं पाल्यम् एवेति \। यद् वा, यदु-कुल-प्रहर्षार्थं
यथा ययाति-शापाद् अदेयम् अपि राजत्व-धर्मम् उग्रसेनाय भवता दत्तम्
\। तद्वद् इति भावः \।\।२९-३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं वदन्तीत्य्-आदि हे
राजर्षे के च न अन्विता मुनय एवं वदन्ति न तु तत् सत्यं सर्वज्ञस्य
श्री-भगवतस् तथा \। सरस्वत्यैव तत् समाधीयते \।\।३०-३७\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मनो देहस्य नास्ति
क्लमो यस्मिन् \। तादृशम् आयुश् च दत्तम् \।\।२९-३०\।\।

**\॥।**

**\।\। १०.७८.३१ \।\।**

**अजानतैवाचरितस् त्वया ब्रह्म-वधो यथा \।**

**योगेश्वरस्य भवतो नाम्नायो\ऽपि नियामकः \।\।**

**श्रीधर-स्वामी (भावार्थ-दीपिका) :** ब्रह्म-वधेऽपि ममेश्वरस्येति
चेत् सत्यम् एव, तथापि प्रायश्चित्तं कर्तव्यम् इत्य् आशयेनाहुः,
योगेश्वरस्येति सार्धेन \। आम्नायो "ब्राह्मणो न हन्तव्य"
इत्य्-आदि-लक्षणः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इवयथाशब्दाभ्यां
जानतैव ब्रह्मवधः कृत इति प्रतीयते इत्याह---ब्रह्मवधे\ऽपीति \।
नियामक इत्थं कुर्वित्थं मा कुर्वित्य् एवं नियन्ता \। न कुत इति
चेदाह---योगेश्वरस्य ज्ञानिनामधिपतेः त्रैगुण्यविषया वेदाः
इत्युक्तेर्ज्ञानिनो\ऽतीतविधिनिषेधत्वेन कुतस्तदधिपस्य तदाशङ्केति
भावः \। यद्य् अपि न नियामकस् तथापीति न मे पार्थास्ति कर्तव्यं
वर्त एव हि कर्मणिइति श्रीमुखोक्तेः \। अन्यथा प्रायश्चित्ताकरणे \।
जगदान्ध्यं प्रसज्येतेति भावः \।\।३१-३२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ब्रह्मवधो यथेति
ब्रह्म-वध-सदृशो\ऽस्य वधः \। यद् वा, यथा यथावत् \।
ब्रह्म-वध एव कृतः, अस्माभिर् दत्त-ब्रह्मासनत्वात् योगेश्वरस्य
परमेश्वरस्येत्य् अर्थः \।\।३१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ब्रह्म-वधो यथेति
ब्रह्म-वध-सदृशोऽस्य वधः \। यद् वा, यथा यथावत्, ब्रह्म-वध
एव कृतः \। अस्माभिर् दत्त-ब्रह्मासनत्वात् \। योगेश्वरस्य
परमेश्वरस्येत्य् अर्थः \।\।३१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अजानतैव जनेन यथा
आचर्यते तथा सर्वज्ञेनापि त्वयेत्य् अर्थः \। किन्तु त्वयि न
पाप-सम्भावनेत्य् आह योगेश्वरस्येति \।\।३१\।\।

**\॥।**

**\।\। १०.७८.३२ \।\।**

**यद्य् एतद्-ब्रह्म-हत्यायाः पावनं लोक-पावन \।**

**चरिष्यति भवान् लोक- सङ्ग्रहोऽनन्य-चोदितः \।\।**

**श्रीधर-स्वामी (भावार्थ-दीपिका) :** तथाप्य् एतस्या ब्रह्म-हत्यायाः
पावनं प्रायश्चित्तं हे लोक-पावन, अनन्य-चोदितः स्वयम् एव भवान्
यदि करिष्यति तर्हि लोक-सङ्ग्रहो भविष्यति नान्यथेति \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे लोकपावनेति
यथाकथञ्चित्त्वन्नामोच्चारणादिना महापातकिनो\ऽपि पूयन्ते, तव तु
पापप्रायश्चित्तशङ्का कुत इति भावः \। नान्यचोदित इति
परमेश्वरत्वेनानन्यप्रेर्यत्वात्, प्रायश्चित्तायोग्यत्वाच् च \।\।३२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे लोक-पावनेति
यथा-कथञ्चित् त्वन्-नामोच्चारणादिना महा-पातकिनोऽपि पूयन्ते \। तव तु
पाप-प्रायश्चित्त-शङ्का कुत इति भावः \। नान्य-चोदित इति
परमेश्वरत्वेन अनन्य-प्रेर्यत्वात् \। प्रायश्चित्तायोग्यत्वाच् च \।\।३२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतस्याः ब्रह्महत्यायाः
पावनं प्रायश्चित्तं भवान् यदि चरिष्यति तदैव लोक-सङ्ग्रहो
भविष्यति नान्यथा यतः स अनन्य-चोदितः अनन्य-प्रवर्तितः
\।\।३२\।\।

**\॥।**

**\।\। १०.७८.३३-३४ \।\।**

**श्री-भगवान् उवाच---**

**चरिष्ये वध-निर्वेशं लोकानुग्रह-काम्यया \।**

**नियमः प्रथमे कल्पे यावान् स तु विधीयताम् \।\।**

**दीर्घम् आयुर् बतैतस्य सत्त्वम् इन्द्रियम् एव च \।**

**आशासितं यत् तद् ब्रूते साधये योग-मायया \।\।**

**श्रीधर-स्वामी (भावार्थ-दीपिका) :** वधस्य निर्वेशं प्रायश्चित्तम्
\। प्रथमे कल्पे मुख्य-कल्पे \। विधीयताम् उपदिश्यताम् \। किं च, बत
हे मुनयः, एतस्य दीर्घम् आयुः सत्त्वं बलम् इन्द्रियं तत् पाटवं च \।
अन्यच् च यद् भवद्भिर् आशासितम् अपेक्षितं तद् ब्रूत सर्वम् \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सतावान् \। मुख्य-कल्पे
मुख्य-विधौ, कल्पः शास्त्रे विधौ न्याये इति मेदिनी\। उपदिश्यताम्
उपसर्गवशाद्दधातेरुपदेशार्थत्वम्\। किं च---

> प्रभुः प्रथम-कल्पस्य यो\ऽनुकल्पेन वर्तते \।
>
> न सांपरायिकं तस्य दुर्मते विद्यते फलम् \।\।

इति शान्ति-पर्वण्य् आपद्-धर्मोक्तेः \। प्रभुणा श्री-बलदेवेन
प्रथम-कल्प एव स्वीकृतः \।

> अनुकल्पः परो धर्मो धर्म-वादैस् तु केवलम् \।
>
> विश्वैर् देवैश् च साध्यैश् च ब्राह्मणैश् च महर्षिभिः \।\।
>
> अन्यत् सुमरणाद् भीतैर् विधिः प्रतिनिधीकृतः \। इत्य् अपि तत्रैव
> \।\।३३\।\।

स्व-सामर्थ्यं द्योतयन्न् आह---किं चेति \। एतस्य मृत-सूतस्य \।
योग-मायया निजैश्वरी-सामर्थ्येन \।\।३४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नियमो व्रतम्, कल्पे
पक्षे, तु एव, स तु स एव, अनुकल्पादिमध्यमादिरित्य् अर्थः \। एव अपि,
इन्द्रियम् अपि, च-शब्दात् साधुत्वादिकम्, योगमायया निजैश्वर्यविशेषेणेत्य्
अर्थः \।\।३३-३४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नियमो व्रतम् \। कल्पे पक्षे
\। तु एव \। स तु स एव \। अनुकल्पादिर् मध्यमादिर् इत्य् अर्थः \। एव
अपि \। इन्द्रियम् अपि \। च-शब्दात् साधुत्वादिकम् \। योग-मायया
निजैश्वर्य-विशेषेणेत्य् अर्थः \।\।३३-३४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निर्वेशं प्रायश्चित्तम्
\।\।३३ \।\।

यस्मान् ममैव हि मुखं ब्राह्मण-कुलं तस्माद् भवतां वाक्य-भङ्गो
नमे चिकीर्षित इत्य् अतो ब्रूत यथा युष्माद् उक्तम् एव करोमीत्य्
आह---दीर्घम् इति \। सत्त्वं बलम् इन्द्रियम् अपाटवम् \।\।३४\।\।

**\॥।**

**\।\। १०.७८.३५ \।\।**

**ऋषय ऊचुः---**

**अस्त्रस्य तव वीर्यस्य मृत्योर् अस्माकम् एव च \।**

**यथा भवेद् वचः सत्यं तथा राम विधीयताम् \।\।**

**श्रीधर-स्वामी (भावार्थ-दीपिका) :** अस्त्रादीनां यथा सत्यता भवेद्
अस्माकं च वचः सत्यं यथा भवेत् तथा विधीयताम् इत्य् अर्थः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ
इति-अस्त्रवीर्ययोरमोघत्वं
मृत्योरनावृत्तित्वमस्मद्वचसश्चावंध्यफलत्वं यथा स्यात्तथा कुर्विति
भावः \।\।३५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अस्त्रस्य वीर्यस्य च
पराक्रमस्य त्वदीयत्वेन मृत्योश् च विधात्रा त्वयैव नियुक्तत्वेनास्माकं
वचसश् च त्वद्-यजनादिना तावकत्वेनावश्यं सत्यतापेक्ष्यत इति \। हे
रामेति च तेनैव तव सर्वरमणतासिद्धेर् इति भावः \।\।३५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अस्त्रस्य वीर्यस्य च
पराक्रमस्य त्वदीयत्वेन मृत्योश् च विधात्रा त्वयैव नियुक्तत्वेनास्माकं
वचसश् च त्वद्-यजनादिना तावकत्वेनावश्यं सत्यतापेक्ष्यत इति \। हे
रामेति च तेनैव तव सर्व-रमणता-सिद्धेर् इति भावः \।\।३५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७८.३६ \।\।**

**श्री-भगवान् उवाच---**

**आत्मा वै पुत्र उत्पन्न इति वेदानुशासनम् \।**

**तस्माद् अस्य भवेद् वक्ता आयुर्-इन्द्रिय-सत्त्व-वान् \।\।**

**श्रीधर-स्वामी (भावार्थ-दीपिका) :** तथा संपादयन्न् आह---आत्म वा
इति \। "अङ्गाद् अङ्गात् सम्भवसि हृदयाद् अधिजायसे \। आत्मा वै
पुत्र-नामासि स जीव शरदः शतम् \।" इत्य्-आदि-वेदानुशासनं
वेद-वचनम् \। तस्माद् अस्य रोमहर्षणस्य पुत्र उग्रश्रवा भवतां
पुराण-प्रवक्ता भवेत् स चायुर्-आदिमांश् च भवेत् \। अतः साक्षाद्
अजीवनाद् अस्त्रस्य मृत्योश् च सत्याता पुत्र-रूपेण चायुरादि-सिद्धेर् युष्मद्
वचनस्यापि सत्यता स्याद् इति भावः \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथा \। मुनिभिरुक्तं
तथा संपादयन्न् इत्य् अर्थः \।
अङ्गादङ्गात्पृथक्पृथगङ्गात्ततदङ्गरूपेण स त्वं जीवेत्य् अर्थः \। स
चोग्रश्रवाः \। तादृशकरणात्\।\। इति भाव इति-तस्यैव जीवनादिना
सर्वम् एवासमञ्जसं भवोदित्य् आशयः \।\।३६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वै एव, आत्मा स्वयम् एव,
पिता पुत्रः सन्नुत्पन्नो भवति \।\।३६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वै एव, आत्मा स्वयम् एव \।
पिता पुत्रः सन्न् उत्पन्नो भवति \।\।३६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् सम्पादयन्न् आह आत्मा
वा इति \।

> अङ्गाद् अङ्गात् सम्भवसि हृदयाद् अभिजायसे \।
>
> आत्मा वै पुत्र-नामासि स जीव शरदः शतम् \।\। इत्य्-आदि \।

वेदानुशासनं वेद-वचनम् \। तस्माद् अस्य रोमहर्षणस्य पुत्र
उग्रश्रवाः भवतां पुराण-प्रवक्ता भवेत् स चायुर्-आदिमांश् च भवेत् \।
अतः साक्षाद् अजीवनाद् अस्त्रस्य मृत्योश् च सत्यता पुत्र-रूपेण
चायुर्-आदि-सिद्धेर् युष्मद्-वचनस्य च सत्यताभूद् इति भावः \।\।३६\।\।

**\॥।**

**\।\। १०.७८.३७ \।\।**

**किं वः कामो मुनि-श्रेष्ठा ब्रूताहं करवाण्य् अथ \।**

**अजानतस् त्व् अपचितिं यथा मे चिन्त्यतां बुधाः \।\।**

**श्रीधर-स्वामी (भावार्थ-दीपिका) :** प्रथमं तावद् अपेक्षितं
कथयत तद् अहं करिष्यंईत्य् आह---किं वः काम इति \। किं विषयो वः
कामो वर्तते तद् ब्रूतेति \। अथानन्तरं ब्रह्म-दण्डं गृहीत्वापचितिं
निष्कृतिम् अजानतो मे हे बुधाः, यथावच् चिन्त्यताम् अपचितिर् इति \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् अन्यद् अभीप्सितं,
तदपि ब्रूतेत्य् आह---प्रथमम् इत्य्-आदि \।

निष्कृतिं प्रायश्चित्तं यथा\ऽजानतः प्रायश्चित्तं भवद्भिः कथ्यते
तथा जानतो\ऽपि मे कथ्यतां ब्राह्मणाज्ञां विना करणात्फलनिष्पत्तिः
\।\।

> श्रौतं स्मार्तं च यत्कर्म जानतापि च सर्वथा\।
>
> विप्राज्ञयैव कर्तव्यमन्यथा निष्फलं हि तत् \।\। इति
> वारतान्तव्युक्तेः \।\।३७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** करवाणीत्यत्र हेतुः---हे
मुनिश्रेष्ठाः! परम-भागवता इति भावः \। अन्यत् तैर् व्याख्यातम् \।यद्
वा, किं कामो वर्तते, अपि तु नैव \। तत्र हेतुः---हे मुनिश्रेष्ठाः इति
माहात्मारामत्वाद् इत्य् अर्थः \। तथापि मयि स्नेहेन किञ्चिद्भूत \। अन्यत्
समानम् अजानत इति विनयातिशयात्, हे बुधा इति युष्माभिर् एव सा
विज्ञायत इति भावः \। सर्वम् इदं तेषां सन्तोषणार्थम् \।\।३७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** करवाणीत्य् अत्र हेतुः \। हे
मुनि-श्रेष्ठाः परम-भागवता इति भावः \। अन्यत् तैर् व्याख्यातम् \।
यद् वा, किं कामो वर्तेत, अपि तु नैव \। अत्र हेतुः \। हे मुनि-श्रेष्ठा
इति महात्मारामत्वाद् इत्य् अर्थः \। तथापि मयि स्नेहेन किञ्चिद् ब्रूत \।
अन्यत् समानम् \। अजानत इति विनयातिशयात् \। हे बुधा इति युष्माभिर् एव
सा विज्ञायत इति भावः \। सर्वम् इदं तेषां सन्तोषणार्थम् \।\।३७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च,
प्रायश्चित्तोपदेष्टृभ्यो बुधेभ्यः प्रथमं किञ्चिद् देयं भवतीत्य्
अभिप्रेत्याह किं व इति \। तद्-अनन्तरम् एव अपचितिं निष्कृतिम् अजानतो
मे यथावच् चिन्त्यतां निष्कृति-व्यवस्थीयताम् इत्य् अर्थः \।\।३७\।\।

**\॥।**

**\।\। १०.७८.३८ \।\।**

ऋषय ऊचुः**---**

**इल्वलस्य सुतो घोरो बल्वलो नाम दानवः \।**

**स दूषयति नः सत्रम् एत्य पर्वणि पर्वणि \।\।**

**श्रीधर-स्वामी (भावार्थ-दीपिका) :** प्रथमं तावद् अपेक्षितं
कर्तव्यं कथयन्ति, इल्वलस्येति द्वाभ्याम् \।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तावदधुना \।
पर्वण्यमायां पौर्णमास्यां चेत्य् अर्थः \।\।३८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** घोरो\ऽन्यैर् हन्तुमशक्य
इत्य् अर्थः \। सर्वण्यभावस्यादौ, वीप्ससा अवश्यं सर्वपर्वस्वागमनं
बोधयति \।\।३८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** घोरोऽन्यैर् हन्तुम् अशक्य इत्य्
अर्थः \। पर्वण्य् अमावास्यादौ, वीप्सया अवश्यं सर्व-पर्व-स्वागमनं
बोधयति \।\।३८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पर्वणि पर्वणि
प्रत्य्-अमावास्यादिनम् \।\।३८\।\।

**\॥।**

**\।\। १०.७८.३९ \।\।**

**तं पापं जहि दाशार्ह तन् नः शुश्रूषणं परम् \।**

**पूय-शोणित-विन्-मूत्र- सुरा-मांसाभिवर्षिणम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं बल्वलम् \। तत्
हननम् \।\।३९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दाशार्ह हे
निजैश्वर्यप्रकटनार्थं यदुकुले\ऽवतीर्णेत्युत्साहयन्तो हनने
सामर्थ्यं सूचयन्ती\। परं परमं शुश्रूषणं सम्माननम् \। पापत्वम्
एव दर्शयनन्त सत्रदूषणप्रकारम् आह---पूयेति\। पूयादीन्यभितो
वषितुं शीलं यस्य, च तु \।\।३९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दाशार्ह ! हे
निजैश्वर्य-प्रकटनार्थं यदु-कुलेऽवतीर्णेत्य् उत्साहयनोत् हनने
सामर्थ्यं सूचयन्ति \। परं परमं शुश्रूषणं संमाननम् \। पापत्वम्
एव दर्शयन्तः सत्र-दूषण-प्रकारम् आह---पूयेति \। पूयादीन्य् अभितो
वर्षितुं शीलं यस्य \। च तु \।\।३९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न किम् अपि \।\।३९\।\।

**\॥।**

**\।\। १०.७८.४० \।\।**

**ततश् च भारतं वर्षं परीत्य सु-समाहितः \।**

**चरित्वा द्वादश-मासांस् तीर्थ-स्नायी विशुध्यसि \।\।**

**श्रीधर-स्वामी (भावार्थ-दीपिका) :** प्रायश्चित्तम् आहुः, ततश् चेति \।
परीत्य प्रदक्षिणी-कृत्य \। सु-समाधानादि-गुण-विशेषाद् एकाब्द-मात्रम्
उक्तम् इत्य् अविरोधः \। सु-समाहितः काम-क्रोधादि-रहितः \। चरित्वा
कृच्छ्राणि \।\।४०\।\।

इति श्रीमद्-भागवते महा-पुराणे दशम-स्कन्धे उत्तरार्धे

श्रीधर-स्वामि-विरचितायां भावार्थ-दीपिकायाम्

अष्टसप्ततितमो\ऽध्यायः \।\।७८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो बल्वल-हननोत्तरम्
\। ननु ब्रह्मघ्नो द्वादशाब्द-प्रायश्चित्तस्य

> द्वादशाब्दाव् इति चरेद् ब्रह्मघ्नस् तत्-कपाल-भृत् \।
>
> ख्यापयन्न् आत्मनः कर्म भिक्षां विप्रेषु सञ्चरन् \।\।

इत्य्-आदिना पाराशराद्यैर् विरुद्धं द्वादशान् मासान् इति कथम् उच्यते ? इति
चेत्, तत्राह---सुसमाधानादीति \। समाधानं चित्तैकाग्र्यम् \। आदिना
बाह्येन्द्रिय-निग्रहादि-ग्रहः \। गुण-विशेष-संबन्धाद् एकाब्दो\ऽपि
दक्षिणा-विशेष-योगाद् युधिष्ठिरैकाश्वमेधस्याश्वमेध-त्रय-तुल्यत्वात्
\। द्वादशाब्दवद् भवतीत्य् उक्तम् अविरोध इति \। कृच्छ्राणीति शेषः \।
कृच्छ्राणि कृच्छ्र-तप्त-कृच्छ्र-पर्ण-कृच्छ्रातिकृच्छ्रादीनि \।

> एक-भक्तैश् च नक्तैश् च तथैवायाचितैर् अपि \।
>
> उपवासैश् चतुर्भिश् च कृच्छ्रः षोडशभिर् दिनैः \।\।

इत्य्-आदिना पराशरादिभिर् उक्त-लक्षणानि बहूनि सन्ति विस्तर-भियेह
नोक्तानीति \। द्वादशान् द्वादश \।\।४०\।\।

इति श्रीमद्-भागवत-भावार्थ-दीपिका-प्रकाशे

दशम-स्कन्धोत्तरार्धे

अष्टसप्ततितमो\ऽध्यायः \।\।७८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

इति श्रीनाथ-चक्रवर्ति-पाद-विरचितायां चैतन्य-मञ्जूषायाम्
अष्टसप्ततितमो\ऽध्यायः \।\।७८\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तद्वधानन्तरम्,
च तु, द्वादशात् द्वादशेति चित्सुखः द्वादशेति पाठन्तरं सुसङ्गतम्
एव\। तच् च श्री-स्वामि-पादानां सम्मतं नो लक्ष्यते,
किञ्चिदव्याख्यातत्वात् \। छन्दोभङ्गस्त्वार्षत्वात् सोढव्यः विशुद्ध्यस
इति स्वत एव सदा शुद्धस्त्वं लोकसंग्रहार्थं तत्-तद्-आचरणेन
विशेषतः शुध्यसे, निर्मलकीर्तिं लब्ध्वा परमोज्जन भविष्यसि, यद्
वा, अन्तर्भूतण्यर्थत्वम्, विशोधयसि निर्मलयशसा अधिकं जगत्
पावयिष्यसीत्य् अर्थः, अन्यत् तैर् व्याख्यातम्\। यद्व इति सुसमाहितः
सुष्ठु श्री-कृष्णैकचित्तः सन् चरित्वा भारतवर्षे भ्रमित्वा, अन्यत्
समानम् \।\।४०\।\।

इति श्रीमद्-भागवते महा-पुराणे दशम-स्कन्धे उत्तरार्धे
श्री-श्रील-सनातन-गोस्वामि-पादकृतायां श्री-बृहद्-वैष्णव-तोषण्यां

श्री-दशम-टिप्पण्यामष्टासप्ततितमो\ऽध्यायः \।\।७८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तद्-वधानन्तरम् \। च
तु \। द्वादशान् द्वादशेति चित्सुखः \। द्वादशेति पाठान्तरं सुसङ्गतम्
एव \। तच् च श्री-स्वामि-पादानां संमतं नो लक्ष्यते \। किञ्चिद्
अव्याख्यातत्वात् \। छन्दो-भङ्गस् त्व् आर्षत्वात् सोढव्यः \। विशुध्यस इति
स्वतएव सदा शुद्धस् त्वं लोक-सङ्ग्रहार्थं तत्-तद्-आचरणेन
विशेषतः शुध्यसे \। निर्मल-कीर्तिं लब्ध्वा परमोज्ज्वलो भविष्यसि \।
यद् वा, अन्तर्भूत-ण्य्-अर्थत्वम् \। विशोधयसि निर्मल-यशसा अधिकं
जगत् पावयिष्यसीत्य् अर्थः \। अन्यत् तैर् व्याख्यातम् \। यद् वा,
सुसमाहितः सुष्ठु श्री-कृष्णैक-चित्तः सन् चरित्वा भारतवर्षे
भ्रमित्वा \। अन्यत् समानम् \।\।४०\।\।

इति श्रीमद्-भागवते महा-पुराणे दशम-स्कन्धे अष्टसप्ततितमो\ऽध्यायः
\।\।७८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विशुध्यसे विमल-कीर्तिर्
भविष्यसि \।\।४०\।\।

इति श्रीमद्-भागवते महा-पुराणे दशम-स्कन्धे
श्रीमज्-जीव-गोस्वामि-कृत-क्रम-सन्दर्भे\ऽष्टसप्ततितमो\ऽध्यायः\।\।७८\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-बृहत्-क्रम-सन्दर्भे

अष्टसप्ततितमो\ऽध्यायः \।\।७८\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रायश्चित्तम् उपदिशन्ति
ततश् चेति \। परीत्य प्रदक्षिणीकृत्य सुसमाधानादि गुण-विशेषाद्
एकाब्द-मात्रम् उक्तम् इत्य् अविरोधः \। चरित्वा कृच्छ्राणि \।\।४०\।\।

इति सारार्थ-दर्शिन्यां हर्षिण्यां भक्त-चेतसाम् \।

अष्ट-युक्-सप्ततितमो दशमे\ऽजनि सङ्गतः \।\।७८\।\।

**\॥।**

(१०.७९)

## अथ एकोनाशीतितमो\ऽध्यायः

### बल्वल-वधः सूत-हत्या-मार्जनाय बलभद्रस्य तीर्थेषु भ्रमणं च \। 

**\।\। १०.७९.१ \।\।**

**श्री-शुक उवाच---**

**ततः पर्वण्य् उपावृत्ते प्रचण्डः पांशु-वर्षणः \।**

**भीमो वायुर् अभूद् राजन् पूय-गन्धस् तु सर्वशः \।\।**

**श्रीधर-स्वामी (भावार्थ-दीपिका) :**

ऊनाशीतितमे रामो बल्वलं द्विज-तुष्टये \।

निहत्य तीर्य-स्नानाद्यैः सूत-हत्याम् अपानुदत् \।\।

उपावृत्ते प्राप्ते \।\।१-२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना कृच्छ्रादि-ग्रहः
ततः वर-दानोत्तरम् \।\।१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तदैव,
प्रचण्डो\ऽतितीव्रः भीमो भयंकरः तु च पूयगन्धश्चाभूत् हे राजन्न्
इति विस्मयात् \।\।१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तदैव प्रचण्डः
अतितीव्रः भीमो भयङ्करः पूयगन्धश्चाभूत् हे राजन्न् इति विस्मयात् \।
ततस् तस्मात् वायोरनन्तरं निर्मितम् अनु पश्चात् अदृश्यत तत्रत्यैः यद्
वा, स्वयम् एव दृश्यो\ऽभूद् इत्य् अर्थः \।\।१-२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

ऊनाशीतितमे हत्वा बल्वलं बहु-तीर्थगः \।

भीम-दुर्योधन-युद्धं दृष्ट्वा रामः पुरीं ययौ \।\।१\।\।

**\॥।**

**\।\। १०.७९.२ \।\।**

**ततो \ऽमेध्य-मयं वर्षं बल्वलेन विनिर्मितम् \।**

**अभवद् यज्ञ-शालायां सो \ऽन्वदृश्यत शूल-धृक् \।\।**

**श्रीधर-स्वामी (भावार्थ-दीपिका) :** बिह्न्नो विदीर्णो\ऽञ्जनचय उपमा
यस्य तम् अतिकृष्णम् इत्य् अर्थः \। तप्त-ताम्रवच् छिखा श्मश्रूणि च
यस्य तम् दंष्ट्राभिर् उग्र-भ्रुकुटी-मुखं यस्य तम् \।\।३-५\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो
दुर्गन्ध-प्राप्त्य्-उत्तरम् \। स बल्वलः \।\।२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तस्माद् वायोर्
अनन्तरम् अमेध्यानि पूयादीनि तन्मयं विशेषेण पूर्वतो\ऽप्य् आधिक्येन
निर्मितम् अनु पश्चाद् अदृश्यत तत्र्यैः \। यद् वा, स्वयम् एव दृश्यो\ऽभूद्
इत्य् अर्थः \।\।२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.३ \।\।**

**तं विलोक्य बृहत्-कायं भिन्नाञ्जन-चयोपमम् \।**

**तप्त-ताम्र-शिखा-श्मश्रुं दंष्ट्रोग्र-भ्रू-कुटी-मुखम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं बल्वलम् \। इत्य् अर्थ
इति-ततो\ऽधिकमन्यत्र कार्यं नास्तीति भावः \।\।३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बृहत्कायम्
इत्य्-आदिविशेषणैर् यथोत्तरं घोरत्वं सूचितम् \।\।३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तम् इति युग्मकम् \।
बृहत्कायम् इत्य्-आदिविशेषणैर् यथोत्तरं घोरत्वं सूचितम् \। राम इति
तज्जिघांसया मुनीन् रमयन्न् इति भावः \। तत्तत्स्मरणे हेतुः परेति
दैत्येति च, लीलया ताभ्यां तद्वधार्थम् इति भावः \। अहनन्त
प्रहृतवान् यतो ब्रह्मद्रुहं विप्रकुलहिंसकं बल इति बलाधिक्येन
हननस्य गाढता सूचिता \।\।३-५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.४ \।\।**

**सस्मार मूषलं रामः पर-सैन्य-विदारणम् \।**

**हलं च दैत्य-दमनं ते तूर्णम् उपतस् थतुः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते सनमुसले \।\।४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** राम इति तज्जिघांसया
मुनीन् रमयन्न् इति भावः \। तत्तत्स्मरणे हेतुः-परेति दैत्येति च \।
लीलया ताभ्यां तद्वधार्थम् इति भावः \।\।४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.५ \।\।**

**तम् आकृष्य हलाग्रेण बल्वलं गगने-चरम् \।**

**मूषलेनाहनत् क्रुद्धो मूर्ध्नि ब्रह्म-द्रुहं बलः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं दैत्यम् \।\।५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहनत् प्रहृतवान् यतो
ब्रह्मद्रुहं विप्रकुलहिंसकं बल इति बलाधिक्येन हननस्य गाढता
सूचिता \।\।५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपावृत्ते प्राप्ते
\।\।१-५\।\।

**\॥।**

**\।\। १०.७९.६ \।\।**

**सो \ऽपतद् भुवि निर्भिन्न- ललाटो \ऽसृक् समुत्सृजन् \।**

**मुञ्चन्न् आर्त-स्वरं शैलो यथा वज्र-हतो \ऽरुणः \।\।**

**श्रीधर-स्वामी (भावार्थ-दीपिका) :** अरुणो रुधिरेण दैत्यः शैलो
धातुभिर्यथेति \।\।६-७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स बल्वलः \।\।६-७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यग्
धारादि-रूपेणोत्सृजन् त्यजन् अत एवारुणः महाकायस्यापि तस्य
सकृत्प्रहारेण पतने दृष्टान्तः-शैल इति \। वज्रेणाहतः प्रहृतः
सो\ऽप्यसृक्तुल्यं गैरिकादिकं समुत्सृजन् तेनैवारुणो महाशब्दं कुर्वन्
पतति \। वज्रहत इति पाठे पाठान्तरे\ऽप्यर्थः स एव \।\।६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्यक् धारादि-रूपेण उत्सृजन्
अत एवारुणः महाकायस्यापि तस्य सकृत् प्रहारेण पतनेन दृष्टान्तः \।
शैल इति \। वज्रेण आहतः प्रहृतः सो\ऽप्यसृक्तुल्यं गौरिकं
समुत्सृजन् तेनैवारुणो महाशब्दं कुर्वन् पतति वहत इति पाठे
पाठान्तरे\ऽप्यर्थः स एव सम्यक् ईश्वरत्वश्री-कृष्णैकप्रियत्वात् यतो
मुनयो महाभिज्ञाः अवितथाः सत्याः सद्यःफलाः आशिषः सुखं जगत्
पाहि सुसिद्धाभीष्टो भूया इत्याद्याः प्रयुज्य दत्त्वा अभ्यषिञ्चन् तस्य
मङ्गलाभिषेकं कारयामासुः \। यतो महाभागाः परम-भाग्यवन्त इति
सर्वसम्पत्तिमत्त्वं सूचितम् \। तत्रानुरूपो दृष्टान्तः वृत्रघ्नम् इति
\।\।६-७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अरुणो रुधिरेण \।
दैत्यः शैलो धातुभिः \।\।६-७\।\।

**\॥।**

**\।\। १०.७९.७ \।\।**

**संस्तुत्य मुनयो रामं प्रयुज्यावितथाशिषः \।**

**अभ्यषिञ्चन् महा-भागा वृत्र-घ्नं विबुधा यथा \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यक्
ईश्वरत्व-श्री-कृष्णैकप्रियत्वात् यतो मुनयो महाभिज्ञाः अवितथाः सत्याः
सद्यःफला आशिषः-सुखं जगत् पाहि सुसिद्धाभीष्टो भूयाः \। इत्याद्याः
प्रयुज्य दत्त्वा अभ्यषिञ्चन् तस्य मंगलाभिषेकं कारयामासुः यतो
महाभागाः परम-भाग्यवन्त इति सर्वसम्पत्तिमत्त्वं सूचितम् \।
तत्रानुरूपो दृष्टान्तः-वृत्रघ्नम् इति \।\।७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.८ \।\।**

**वैजयन्तीं ददुर् मालां श्री-धामाम्लान-पङ्कजाम् \।**

**रामाय वाससी दिव्ये दिव्यान्य् आभरणानि च \।\।**

**श्रीधर-स्वामी (भावार्थ-दीपिका) :** श्रियोधामान्यम्लानानि पङ्कजानि
यस्यां ताम् \।\।८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वैजयन्ती विजयकरीम्
\।\।८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(लघु-वैष्णव-तोषणी) :** श्रीधामेति महा-दिव्यत्वं तथा वैजयन्त्याः
पञ्च-वर्णत्वे\ऽपि पङ्कज-प्रायत्वम् उक्तम् \।\।८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्रियो धामानि अम्लानानि
पङ्कजानि यस्यां ताम् \।\।८\।\।

**\॥।**

**\।\। १०.७९.९ \।\।**

**अथ तैर् अभ्यनुज्ञातः कौशिकीम् एत्य ब्राह्मणैः \।**

**स्नात्वा सरोवरम् अगाद् यतः सरयूर् आस्रवत् \।\।**

**श्रीधर-स्वामी (भावार्थ-दीपिका) :** किं तत् सरः यत इति आस्रवद्
उदगात् \।\।९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अथ**
वस्त्र-मालादि-सत्कारानन्तरम् \। तैर् ब्रह्मणैः \। मानसं सरोवरम्

यतः सरोवरात् \।\।९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथानन्तरम् एव
तीर्थयात्रोद्यमत्वात् तैर् मुनिभिर्ब्राह्मणैः स्वसंगागतैः
पुरोहितादिभिः सह स्नात्वा तस्यां सरयूमनुस्रोतेन सरय्वा अनुलोमतः
स्नात्वा प्रयोगे सन्तर्प्य च आदि-शब्दादृश्यादीनपि
विद्यमानपितृपितामहस्यापि तस्य गयायां पितृयोगः श्री-वसुदेवाज्ञया
तत्पूर्वजापेक्षयेति ज्ञेयम् \।\।९-१०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथानन्तरम् एव
तीर्थयात्रोद्यतत्वात् तैर् मुनिभिरभ्यनुज्ञातः ब्राह्मणैः
स्वसङ्गागतैः पुरोहितादिभिः सह सरयुः सरयूः \।\।९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं तत् सरोवरं
तत्राह---यत इति \। आस्रवत् उदगात् \।\।९\।\।

**\॥।**

**\।\। १०.७९.१० \।\।**

**अनु-स्रोतेन सरयूं प्रयागम् उपगम्य सः \।**

**स्नात्वा सन्तर्प्य देवादीन् जगाम पुलहाश्रमम् \।\।**

**श्रीधर-स्वामी (भावार्थ-दीपिका) :** अनुस्रोतेनानुलोमतः पुलहाश्रमं
हरिक्षेत्रम् \।\।१०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स बलः\। आदिना
दिव्यपित्रादिग्रहः \।\।१०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सरयूम् अनुस्रोतेन सरय्वा
आनुलोमतः स्नात्वा प्रयागे सन्तर्प्य च \।\।१०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सरयूमनुस्रोतेन सरय्वा
अनुकूलस्रोतसेत्य् अर्थः \।\।१०\।\।

**\॥।**

**\।\। १०.७९.११ \।\।**

**गोमतीं गण्डकीं स्नात्वा विपाशां शोण आप्लुतः \।**

**गयां गत्वा पितॄन् इष्ट्वा गङ्गा-सागर-सङ्गमे \।\।**

**श्रीधर-स्वामी (भावार्थ-दीपिका) :** गोमत्याङ्गण्डक्यां विपाशायां
चस्नात्वा शोणे च आप्लुतः इष्ट्वा

सम्पूज्य \।\।११-१२\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पितृनिति-ननु
जीवत्पितृकेण रामेण कथं पितृयागः कृत इति चेदाह---

> वृद्धौ तीर्थे च संन्यस्ते ताते च पतिते सति \।
>
> येभ्य एव पिता दद्यात्तेभ्यो दद्यात्स्वयं सुतः \।\।

इति स्मृतेर्जीवत्पितृपितामहस्यापि श्राद्धे\ऽधिकारो न तु
जीवत्पितृपितामहप्रपितामहस्यापीति \। यच्चोक्तम्---अमाश्राद्धं
गयाश्राद्धं न कुर्यात् सपिता पुमान् इति \। तत्तु जीवत्पितृकेण
गयामुद्दिश्य न गन्तव्यम् इत्य् एवं वरम् \। प्रसङ्गात्प्राप्तौ तु श्राद्धं
कार्यम् एवेति तत्त्वम् \।\।११\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सागरसंगमे चेष्ट्वा
तद्-अनन्तरं गम्ये\ऽपि श्रीपुरुषोत्तमक्षेत्रे तस्य आगमनम्, सर्वैः
स्वावतारैः सह सम्पूर्णयावतीर्णेन भगवता श्री-कृष्णेन सह
श्रीविष्ण्वादिवच्छ्रीजगन्नाथदेवस्याप्यै क्यप्राप्त्या तत्रादृश्यत्वात् किं वा
आत्मनस् तत्र साक्षाद्वर्तमानत्वेनात्मनो\ऽत्यन्ताभिन्नत्वेन
प्रयोजनविशेषाभावाद् इति दिक्\।\।११\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गोमतीम् इति सार्धद्वयकम् \।
विद्यमानपितृपितामहस्य् अपि तस्य गयायां पितृयागः श्री-वसुदेवाज्ञया
तत्पूर्वजापेक्षयेति ज्ञेयम् \। सागरसङ्गमे उपस्पृश्य स्नात्वेत्य् अर्थः \।
तद्-अनन्तरं गम्येऽपिश्रीपुरुषोत्तमक्षेत्रे तस्यागमनं सर्वैः
स्वावतारैः सह सम्पूर्णतया\ऽवतीर्णेन भगवता श्री-कृष्णेन सह
श्रीविष्ण्वादिवत् श्रीजगन्नाथदेवस्याप्यैक्यप्राप्त्या तदपूज्यत्वात् किं वा
आत्मनस् तत्र साक्षाद्वर्तमानत्वेनात्मनो\ऽत्यन्ताभिन्नत्वेन
प्रयोजनविशेषाभावाद् इति दिक् \।\।११\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गोमतीम् इत्य् आदीनां
गत्वेत्यनेनान्वयः \। स्नात्वेति तत्र तत्रेत्य् अर्थः \। पितृनिष्ट्वेति
जीवत्पितृपितामहस्यापि तस्य श्रीवासुदेवाज्ञया तत्पूर्वजापेक्षयैवेति
ज्ञेयम् \।\।११\।\।

**\॥।**

**\।\। १०.७९.१२ \।\।**

**उपस्पृश्य महेन्द्राद्रौ रामं दृष्ट्वाभिवाद्य च \।**

**सप्त-गोदावरीं वेणां पम्पां भीमरथीं ततः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपस्पृश्येति पूर्वान्वदी \।
रामं जामदग्न्यम् \। ततो रामदर्शनानन्तरम् \। सप्तशाखाभेदेन
समुद्रं गतागतः सप्तगोदावरीति \।\।१२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपस्पृश्य आचम्य स्नात्वा
वा रामं जामदग्न्यं ततो रामदर्शनादेः पश्चाद् एव सप्तगोदावरादीनि
तीर्थानि गत इति शेषः \। एवं रामे भक्तिः सूचिता तत्र सप्तगोदावरम्
इति नदीभिश् च समाहारेइत्यव्ययीभावः \। सप्तगोदावरीम् इति
पाठस्त्वार्षः \। वेणाभीमरथ्यौ नद्यौ पम्पाख्यं सरः \।\।१२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपस्पृश्य आचम्य स्नात्वा वा
तद्-अनन्तरं गम्ये तु श्रीपुरुषोत्तमक्षेत्रे तस्यागमनं
श्री-कृष्णबलभद्रसुभद्राख्यत्वेन साक्षात् स्वपूजने लज्जापत्तेर् इति
ज्ञेयम् \। रामं जामदग्न्यं ततो रामदर्शनादेः पश्चाद् एव
सप्तगोदावरादीनि तीर्थानि उपस्पृश्य तेषु स्नात्वेत्य् अर्थः \। एवं
परशुरामे भक्तिः सूचिता तत्र सप्तगोदावरम् इति नदीभिश्चेति
समाहारे\ऽव्ययीभावः सप्तगोदावरम् इति बहुत्र पाठस्त्वार्षः
वेणाभीमारभ्यं नद्यौ पम्पाख्यं सरः \।\।१२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपस्पृश्य स्नात्वा
तद्-अनन्तरगम्ये\ऽपि श्रीपुरुषोत्तमक्षेत्रे तस्यागमनं
श्री-कृष्णबलभद्रसुभद्राणां स्वेषाम् एव स्वकर्तृके
पूजनादाववश्यकर्तव्ये लज्जापत्तेर् इति ज्ञेयम् इति वैष्णवतोषिणी रामं
जामदग्न्यम् अभिवाद्य स्नात्वा \।\।१२-१७\।\।

**\॥।**

**\।\। १०.७९.१३ \।\।**

**स्कन्दं दृष्ट्वा ययौ रामः श्री-शैलं गिरिशालयम् \।**

**द्रविडेषु महा-पुण्यं दृष्ट्वाद्रिं वेङ्कटं प्रभुः \।\।**

**श्रीधर-स्वामी (भावार्थ-दीपिका) :** श्रीशैलं श्रीपर्वतम् \।\।१३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वेङ्कटमद्रिम् \।\।१३\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : राम** इति रममाणः \। किं
वा, दर्शन-मात्रेन **स्कन्दं** रमयन्न् इति भावः \। **महा-पुण्यं**
श्री-त्रिमल्ल-नाथाश्रयत्वेन श्री-वैष्णव-वर्गाश्रयत्वात् **दृष्ट्वा**
कामकोष्ण्यादिकम् अगमद् इति परेणान्वयः \। **प्रभुः** सर्वत्र सर्वथा
समर्थ इति तत्र तत्र कृत्यानां सम्पूर्णतां बोधयति \।\।१३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** द्रविडेष्व् इति सार्ध-द्वयम्
\। महा-पुण्यं श्री-त्रिमल्ल-नाथाश्रयत्वात् श्री-वैष्णव-गर्भाश्रयत्वाच्
च दृष्ट्वा \।\।१३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.१४ \।\।**

**कामकोष्णीं पुरीं काञ्चीं कावेरीं च सरिद्-वराम् \।**

**श्री-रङ्गाख्यं महा-पुण्यं यत्र सन्निहितो हरिः \।\।**

**श्रीधर-स्वामी (भावार्थ-दीपिका) :** काञ्ची पुरीम् \।\।१४-१६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्र श्रीरङ्गक्षेत्रे
\।\।१४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्रीरंगाख्यं क्षेत्रं
हरिः सर्वदुःखहरः (सर्व-दोषदुःखहरः) सर्वमनोहरश् च
भगवान् यत्र श्रीरंगशायि-मूर्त्या स्वयं वा सन्निहितो नित्यं वर्तत
इत्य् अर्थः \। अत एव महापुण्यम् \।\।१४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कामकोष्ट्यादिकमगमद् इति
परेणान्वयः प्रभुः सर्वथा समर्थः इति तत्र तत्र कृत्यानां
सम्पूर्णतां बोधयति श्रीरङ्गाख्यं क्षेत्रं हरिः सर्वदुःखहरः
सर्वमनोहरश् च भगवान् यत्र सन्निहितः श्रीङ्गशायिमूर्त्या स्वयं वा
सन्निहितो नित्यं वर्तत इत्य् अर्थः \।\। अत एव महापुण्यं तथा
शब्दस्यार्थः \। चेति तथा च \।\।१४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.१५ \।\।**

**ऋषभाद्रिं हरेः क्षेत्रं दक्षिणां मथुरां तथा \।**

**सामुद्रं सेतुम् अगमद् महा-पातक-नाशनम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दक्षिणा मथुरान्या
व्रजानन्तर्गतेति \। तथा दृष्ट्वा \। महापातकानि ब्रह्महत्यादीनि

> केदारं रामसेतुं च दृष्ट्वा भारतसंहिताम् \।
>
> श्रुत्वा कोटिश् च गायत्र्या ब्रह्महत्यां व्यपोहति \।\। इति पुराणान्तरात्
> \।\।१५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथा-शब्दस्यार्थः-चेति
तथा च समुद्र-सेतुं च महा-पातक-नाशनम् इति तत्र गमन-मात्रे
ब्रह्म-हत्यादि-प्रायश्चित्त-सिद्धेः \।\।१५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** समुद्र-सेतुं च
महा-पातक-नाशनम् इति तत्र गमन-मात्रे ब्रह्म इत्य्-आदि

प्रायश्चित्त-सिद्धेः \।\।१५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.१६ \।\।**

**तत्रायुतम् अदाद् धेनूर् ब्राह्मणेभ्यो हलायुधः \।**

**कृतमालां ताम्रपर्णीं मलयं च कुलाचलम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र रामसेतौ \।
कृतमालादीनां ययाविति शेषः \।\।१६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हलायुध इति
संकर्षणत्वं बोधयंस् तस्य साक्षाद्भगवत्त्वेन सर्वसामर्थ्यं
सूचयति \। कुलाचलं भारतवर्षदक्षिणसीमापर्यन्तं गत इति
परेणैवान्वयः \।\।१६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रेत्यर्धकम्-ब्राह्मणेभ्यस्
तत्रत्येभ्यः हलायुध इति \। बल्वलवधमारभ्य
तद्देशीयब्राह्मणकुलपालनार्थ हलस्यापरित्यागं बोधयति
सङ्कर्षणत्वं बोधयन् तस्य साक्षाद्भगवत्त्वेन सर्वसामर्थ्यं
सूचयति कुलाचलं भारतवर्षदक्षिणसीमापर्वति गत इति परेणान्वयः
\।\।१६\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.१७ \।\।**

**तत्रागस्त्यं समासीनं नमस्कृत्याभिवाद्य च \।**

**योजितस् तेन चाशीर्भिर् अनुज्ञातो गतो \ऽर्णवम् \।\।**

**श्रीधर-स्वामी (भावार्थ-दीपिका) :** दक्षिणमर्णवम् \।\।१७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र मलये \।
तेनागस्त्येन \। तत्र दक्षिणार्णवतटे\। स बलदेवः \।\।१७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र मलये
सम्यग्-आसीनं सदा तत्रैव निवासात् तेन अगस्त्येनाशीर्भिर्
योजितो\ऽनुज्ञातश् च सन् तत्र दक्षिणार्णवान्तिके देवीं जगत्-पूज्यां
स्व-महिम्ना द्योतमानां वा \।\।१७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र मलये सम्यग् आसीनं
सदा तत्रैव निवासात् \। तेनागस्त्येन आशीर्भिर् योजितो\ऽनुज्ञातश् च सन्
तत्र दक्षिणार्णवान्तिके देवी जगत्-पूज्यां स्व-महिम्ना द्योतमानां वा
\।\।१७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.१८ \।\।**

**ततः फाल्गुनम् आसाद्य पञ्चाप्सरसम् उत्तमम् \।**

**विष्णुः सन्निहितो यत्र स्नात्वास्पर्शद् गवायुतम् \।\।**

**श्रीधर-स्वामी (भावार्थ-दीपिका) :** फाल्गुनमनन्तपुरम्
पञ्चाप्सरसं सरः अस्पर्शदस्पृशत् \।\।१८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः
कन्यादेवीदर्शनोत्तरम् \। फाल्गुनम्-अर्जुनेन तत्र ग्राहभावमिताः
पञ्चाप्सरसो मोचिता इति फाल्गुनेन प्रकाशितत्वात्तत्संज्ञम् इति \। यत्र
पञ्चाप्सरससरसि \। गुण आर्षः \।\।१८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पञ्चाप्सरसं च तीर्थम्
आसाद्य उत्तमत्वम् एव दर्शयति---विष्णुर् विश्व-व्यापको\ऽपि भगवान्
यत्र पञ्चाप्सरसे सन्निहितः \। गवाम् अयुतम् \।\।१८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पञ्चाप्सरसं च
तीर्थमासाद्य उद्यमत्वम् एव दर्यशति, विष्णुर्विश्वव्यापको\ऽपि भगवान्
यत्र पञ्चाप्सरसे सन्निहितः भवामयुतम् अस्पर्शत् ददावित्य् अर्थः
\।\।१८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्पर्शत् ददौ
\।\।१८-२२\।\।

**\॥।**

**\।\। १०.७९.१९ \।\।**

**ततो \ऽभिव्रज्य भगवान् केरलांस् तु त्रिगर्तकान् \।**

**गोकर्णाख्यं शिव-क्षेत्रं सान्निध्यं यत्र धूर्जटेः \।\।**

**श्रीधर-स्वामी (भावार्थ-दीपिका) :** केरलादीन् देशान् \।\।१९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो गोदानानन्तरम् \।
**यत्र** गोकर्ण-क्षेत्रे \। **धूर्जटेः** शिवस्य \।\।१९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगवान् त्रिगर्तकांश् च
गोकर्णाख्यं चातिव्रज्यागाद् इति परेणान्वयः \। यतो भगवान्
सर्व-शक्तिमान् इतितत्र तत्र स्नानदानादिसत्कर्मसांगतापूर्ववत्सूचिता
\। बल इति वेगेन गमनं श्रमाद्यभावं च सूचयति \। अत
एवाथानान्तरम् एवेति प्रवेशे शैघ्र्यं बोधयति \।\।१९-२१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत इति सार्धकम् \।
\[तोग्मान्\] केरलान् त्रिगर्तकांश् च देशान् गोकर्णाख्यं चातिव्रज्य अगाद्
इति परेणान्वयः \। यतो भगवान् सर्व-शक्तिमान् इति तत्र तत्र
स्नानदानादिसत्कर्मसाङ्गता पूर्ववत् सूचिता \।\।१९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.२० \।\।**

**आर्यां द्वैपायनीं दृष्ट्वा शूर्पारकम् अगाद् बलः \।**

**तापीं पयोष्णीं निर्विन्ध्याम् उपस्पृश्याथ दण्डकम् \।\।**

**श्रीधर-स्वामी (भावार्थ-दीपिका) :** द्वीपमयनं यस्यास्ताम्
\।\।२०-२१\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आर्यां दुर्गाम् \।
द्वैपायनीं द्वीपवासिनीं व्यासस्थापितां वा \। शूर्पारकं क्षेत्रम् \। अथ
निर्विन्ध्यास्नानोत्तरम् दण्डकं वनम् \।\।२०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** बल इति वेगेन गमनं
श्रमाद्यभावं च सूचयति अत वाथानन्तरम् एवेति प्रवेशे शैघ्र्यं
बोधयति \।\।२०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.२१ \।\।**

**प्रविश्य रेवाम् अगमद् यत्र माहीष्मती पुरी \।**

**मनु-तीर्थम् उपस्पृश्य प्रभासं पुनर् आगमत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्र रेवातटे
\।\।२१-२२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** \[दण्डकं दण्डकानिति
पाठः\] मनुतीर्थम् इत्य् अर्धकां द्विजैस् तत्रत्यैः तीर्थयात्रयागतैर्
वा विप्रैः हृतं श्री-कृष्णेनेति शेषः \।\।२१-२२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.२२ \।\।**

**श्रुत्वा द्विजैः कथ्यमानं कुरु-पाण्डव-संयुगे \।**

**सर्व-राजन्य-निधनं भारं मेने हृतं भुवः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** द्विजैस् तत्रत्यैः
तीर्थयात्रयागतैर् वा विप्रैः \।\।२२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :**
*न व्याख्यातम्।*

**\॥।**

**\।\। १०.७९.२३ \।\।**

**स भीम-दुर्योधनयोर् गदाभ्यां युध्यतोर् मृधे \।**

**वारयिष्यन् विनशनं जगाम यदु-नन्दनः \।\।**

**श्रीधर-स्वामी (भावार्थ-दीपिका) :** विनशनं कुरुक्षेत्रम् \।\।२३\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विशेषेण नश्यति पापं
यत्र तद्विनशनम् \। स बलः \।\।२३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मृधे युद्धस्थले
युद्ध्यतोः सतोः किं वा मृधे मृधा तौ वारयिष्यन् यद् वा, युध्यतोर् इति
कर्मणि षष्ठी युद्ध्यन्तौ वारयिष्यन् \। यदुनन्दन इति पुनः
प्रभासागमनेन यदूनां प्रहर्षणात् यद् वा, उभयोर् अपि
भीमदुर्योधनयोर्यदुभिः सह तुर्यसम्बन्धात् द्वयोर् अपि रक्षया तेषाम्
आनन्दार्थम् इति भावः \। यद् वा, चिरप्रवासादागतो द्वारकायां गत्वा
यदूनानन्दयितुमर्हो\ऽपि जगामेति \।\।२३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मृधे युद्धस्थले युद्ध्यतोः
सतोः किं वा मृधे मृधा तौ वारयिष्यन् यद् वा, युद्ध्यतोर् इति कर्मणि
षष्ठी युद्ध्यन्तौ वारयिष्यन् यद् वा, उभयोर् अपि
भीमदुर्योधनयोर्यदुभिः सह तुल्यसम्बन्धात् द्वयोर् अपि जगामेति
\।\।२३\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विनशनं कुरुक्षेत्रम्
\।\।२३\।\।

**\॥।**

**\।\। १०.७९.२४ \।\।**

**युधिष्ठिरस् तु तं दृष्ट्वा यमौ कृष्णार्जुनाव् अपि \।**

**अभिवाद्याभवंस् तूष्णीं किं विवक्षुर् इहागतः \।\।**

**श्रीधर-स्वामी (भावार्थ-दीपिका) :** विवक्षुर्वक्तुम् इच्छुः किं
वदिष्यतीति भिया तूष्णीमासन्न् इति \।\।२४-२६\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं बलम् \। किं
किञ्चिद्विवक्षतीति वा किं विवक्षुः \।\।२४\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णार्जुनाभ्यां पश्चाद्
अभिवादनं भारत-युद्धे निज-बन्धुवर्गादिसर्वक्षत्रियवर्गे
तस्मिंस्तयोर् द्वयोर् एव मुख्यतया लज्जादिसंकोचात् \। अन्यत् तैर्
व्याख्यातम् \। यद् वा, किं गुणादिकं दोषादिकं वा वक्तुम् इच्छन्न् आगत
इत्य् अभिप्रायाज्ञानेन किम् अपि वक्तुम् अशक्तेस् तूष्णीम् अभवन्न् इत्य् अर्थः
\।\।२४\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कृष्णार्जुनाभ्यां
पश्चादभिवादनं सम्प्रति भारत-युद्धे
निज-बन्धुवर्गादिसर्वक्षत्रियवर्गक्षये तस्मिन् तयोर् द्वयोर् एव
मुख्यत्वात्सङ्कोचापत्तेः आगत इत्य् अन्ते इति वितर्क्येति शेषः \। यद् वा,
किं गुणादिकं वा वक्तुम् इच्छन् आगत इत्य् अभिप्राय-ज्ञानेन किम् अपि
वक्तुम् अशक्तेस् तूष्णीम् अभूवन्न् इत्य् अर्थः \।\।२४\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं वदिष्यतीति शङ्कया
तूष्णीं \।\।२४-२५\।\।

**\॥।**

**\।\। १०.७९.२५ \।\।**

**गदा-पाणी उभौ दृष्ट्वा संरब्धौ विजयैषिणौ \।**

**मण्डलानि विचित्राणि चरन्ताव् इदम् अब्रवीत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** संरब्धौ क्रुद्धौ \।
इदं वक्ष्यमाणम् \।\।२५\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** संरब्धौ क्रुद्धौ किं
च, मिथो विजयेच्छाशीलौ अतो विचित्राणि बहुप्रकाराणि मण्डलानि
गदा-युद्धगतिभेदान् चरन्तौ दृष्ट्वा अयमुक्तौ हेतुः यद् वा,
तथा-भूतावपि दृष्ट्व \।\।२५\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** संरब्धो क्रुद्धौ किं च,
मिथो विजयेच्छाशीलौ अतो विचित्राणि बहुप्रकारकाणि मण्डलानि
गदा-युद्धगतिभेदान् चरन्तौ दृष्ट्वा अयमुक्तौ हेतुः यद् वा,
तथा-भूतावपि दृष्ट्वा अत एव नमस्कृतवन्तौ नेति भावः \।\।२५\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.२६ \।\।**

**युवां तुल्य-बलौ वीरौ हे राजन् हे वृकोदर \।**

**एकं प्राणाधिकं मन्ये उतैकं शिक्षयाधिकम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्राणाधिकं बलाधिकं
भीमम् \। प्राणो हृन्मारुते बले इति धरणिः \।\।२६\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तुल्यं बलं
युद्धसामर्थ्यं ययोस् तौ अतो वीरौ महा-योधौ हे राजन्न् इति शिष्ये
दुर्योधने स्नेह-विशेषेणादरात् अत एवादौ तत्-सम्बोधनम् \। यद् वा,
राज्य-भोगापेक्षया जीवनार्थं युद्ध-त्याग एव तवोचित इति भावः \।
यद् वा, निज-वाक्य-ग्रहणार्थं दुष्टं तम् अनुनयति एकं भीमं प्राणेन
बलेनाधिकं दुर्योधनात् श्रेष्ठम् उत तु एकं दुर्योधनं तु शिक्षया
गदा-युद्ध-ज्ञानाभ्यास-कौशलेनाधिकं स्वयं तच्-छिक्षणात् मन्ये
तदानीम् एव तयोस् तत्-तद्-दृष्ट्या पूर्वत एव वा वेद्मि \।\।२६\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एकं भीमं बलाधिकं
मन्ये उतैकं दुर्योधनं गदाशिक्षया अधिकम् \।\।२६\।\।

**\॥।**

**\।\। १०.७९.२७ \।\।**

**तस्माद् एकतरस्येह युवयोः सम-वीर्ययोः \।**

**न लक्ष्यते जयो \ऽन्यो वा विरमत्व् अफलो रणः \।\।**

**श्रीधर-स्वामी (भावार्थ-दीपिका) :** अन्यः पराजयो वा रणः सङ्गामः
\।\।२७\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः समवीर्यौ
तस्माद्धेतोः \। अन्यः पराजयः \।\।२७\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** समं वीर्यं ययोस् तयोः
इह रणे न लक्ष्यते मया अतो\ऽफलो जयादिरहितो विरमतु \।\।२७\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तुल्यं बलं युद्धसामर्थ्यं
ययोस् तौ किं च, वीरौ महोत्साहौ हे राजन्न् इति शिष्ये दुर्योधने
स्नेह-विशेषेणादरात् अत एवादौ तत्-सम्बोधनं \। यद् वा,
राज्य-भोगापेक्षया जीवनार्थं युद्ध-त्याग एव तवोचित इति भावः \।
यद् वा, निज-वाक्य-ग्रहणार्थं दुष्टं तम् अनुवर्णयति---एकं भीमं
प्राणेन बलेनाधिकम् दुर्योधनाच् छ्रेष्ठम् उत तु एकं दुर्योधनं तु
शिक्षया गदा-युद्ध-विद्या-ज्ञान-वैशिष्ट्येनाधिकं स्वयं तच्-छिक्षणात्
श्लेषेण प्राणाद् अप्य् अधिकं परम-सुहृत्तमं शिक्षया शिष्यतया चाधिकम्
इति मन्ये तदानीम् एव वा तयोस् तद्-दृष्ट्या पूर्वत एव वा वेद्मि \।\।
समं वीर्यं युद्ध-सामर्थ्यं ययोस् तयोः इह रणे न लक्ष्यते मया
अतो\ऽफलः जयादिरहितो विरमतु \।\।२७\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्यः पराजयः
\।\।२७\।\।

**\॥।**

**\।\। १०.७९.२८ \।\।**

**न तद्-वाक्यं जगृहतुर् बद्ध-वैरौ नृपार्थवत् \।**

**अनुस्मरन्ताव् अन्योन्यं दुरुक्तं दुष्कृतानि च \।\।**

**श्रीधर-स्वामी (भावार्थ-दीपिका) :** अर्थवद्वाक्यम् \।\।२८\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद्वाक्यं रामवाक्यम् \।
अर्थवद्युक्तियुक्तम् \। दुरुक्तं द्रौपदीमुद्वीक्ष्य दुर्वचनम् \।
दुर्वचनानि जतुगृहदाहादीति \।\।२८\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अर्थः कारणं प्रयोजनं
वा तद्वदपि न जगृहतुः कुतः? बद्धवैरौ चिरं निबिडीभूतद्वेषौ
अत एव निरन्तरं स्मरन्तौ \।\।२८\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अर्थः कारणं प्रयोजनं वा
तद्वदपि न जगृहतुः बद्धवैरौ चिरं वृद्यभूतद्वेषौ अत एव
निरन्तरं स्मरन्तौ \।\।२८\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्थवत् तद्वाक्यम्
\।\।२८\।\।

**\॥।**

**\।\। १०.७९.२९ \।\।**

**दिष्टं तद् अनुमन्वानो रामो द्वारवतीं ययौ \।**

**उग्रसेनादिभिः प्रीतैर् ज्ञातिभिः समुपागतः \।\।**

**श्रीधर-स्वामी (भावार्थ-दीपिका) :** दिष्टं प्राचीनङ्कर्म समुपागतः
सङ्गतः \।\।२९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तन्निज-वाक्यानादरणं
युद्धं वा \।\।२९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद्युद्धं दिष्टं
श्री-कृष्णेन भगवता आदिष्टं प्रवर्तितं तदिच्छया जनितम् इत्य् अर्थः
\। अर्थवतो\ऽपि स्ववाक्यस्य द्वयोः केनाप्यग्रहणात् राम
इत्युग्रसेनादीनां रमणार्थम् इति भावः \।
आदिशब्दाच्छ्रीवसुदेवप्रद्युम्नादयः \।\।२९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद्युद्धं दिष्टं श्री-कृष्णेन
भगवतैवादिष्टं प्रवर्तितं तदिच्छया जनितम् इत्य् अर्थः \।
अर्थवतो\ऽपि स्ववाक्यस्यैकतरेणाप्यग्रहणात् राम इति उग्रसेनादीनां
रमणार्थम् इति भावः \। आदिशब्दात् श्री-वसुदेवप्रद्युम्नादयः
द्वारकानिकटे चोग्रसेनादिभिः सम्यक् तन्मङ्गलाचार-सहितं यथा
स्यात्तथा उप समीपे आ सर्वतो गतो मिलितः \।\।२९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दिष्टं
श्री-कृष्णेनैवादिष्टं तत् प्रवर्तितम् इत्य् अर्थः \।\।२९\।\।

**\॥।**

**\।\। १०.७९.३० \।\।**

**तं पुनर् नैमिषं प्राप्तम् ऋषयो \ऽयाजयन् मुदा \।**

**क्रत्व्-अङ्गं क्रतुभिः सर्वैर् निवृत्ताखिल-विग्रहम् \।\।**

**श्रीधर-स्वामी (भावार्थ-दीपिका) :** क्रत्वङ्गं यज्ञमूर्तिम्
\।\।३०\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं रामम् \। सर्वैः
प्रकृतिविकृतियागैः \। निवृत्ताखिलविग्रहं दूरीभूतसर्वदुरितम् \।
काये तापे तथा पापे विरोधे विग्रहो ग्रहे इति निरुक्तिः \।\।३०\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुनर् इति
तीर्थयात्रादिसमाप्तौ सत्यां यज्ञेच्छया प्राप्तं
सर्वयज्ञोपकरणयादवादिस्वपरिवारसाहित्य्-आदिनोत्कृष्टप्रकारेण गतस्
तं तदा तदानीम् एवाचिराद् इत्य् अर्थः \। मुदेति पाठः स्पष्टः
पाठान्तरं स्पष्टम् \। क्रतुरंगमेकांशो यस्य यद् वा, क्रतवो\ऽङ्गेषु
अवयवेषु यस्य यद् वा, क्रतोरंगानि नामोच्चारणादिना सांगता यस्मात् तम्
अप्य् अयाजयन् तदानीं च तद्योग्यताम् आह---निर्वृत्त उपरतो\ऽखिलविग्रहो
युद्धं यस्य तम्यद् वा, कथमयाजयन्? नितरां वृत्तो\ऽखिलविग्रहो
विस्तारो यस्य तथा-भूतं यथास्यात्तथा विग्रहः समरे काये
विस्तारप्रविभागागयोः इति विश्वः \। विशब्दाभ्यां ज्ञानस्य
श्री-भगवद्विषयत्वेन वैशिष्ट्यं बोध्यते \।\।३०\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुनर् इति
तीर्थयात्रादिसमाप्तौ सत्यां यज्ञेच्छया प्राप्तं
सर्वयज्ञोपकरणयादवादिस्वपरिवारसाहित्य्-आदिनोत्कृष्टप्रकारेण
स्वगोष्ठ्यायज्ञोचितं सम्पत्त्या च गतं सन्तं तदा तदानीम् एव अचिराद्
इत्य् अर्थः \। मुदेति पाठः स्पष्टः \। पाठान्तरं स्पष्टं क्रतुरङ्गम्
एकांशो यस्य यद् वा, क्रतवो\ऽङ्गेषु अवयवेषु यस्य यद् वा, क्रतोरङ्गानि
नामोच्चारणादिना साङ्गता यस्मात् तम् अप्य् अयाजयन् तदानीं च तद्योग्यताम्
आह---निवृतः \। उपरतः अखिलो विग्रहो युद्धं यस्य तथा-भूतं
यथा स्यात्तथा विग्रहः समरे काये विस्तारप्रविभागयोः इति विश्वः
\।\।३०\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्रत्वङ्गं यज्ञमूर्तिम्
\।\।३०\।\।

**\॥।**

**\।\। १०.७९.३१ \।\।**

**तेभ्यो विशुद्धं विज्ञानं भगवान् व्यतरद् विभुः \।**

**येनैवात्मन्य् अदो विश्वम् आत्मानं विश्व-गं विदुः \।\।**

**श्रीधर-स्वामी (भावार्थ-दीपिका) :** आत्मन्यधिष्ठाने विश्वगं
सर्वानुस्यूतं येनैव विदुः पश्यन्ति तद्विशुद्धं विज्ञानं व्यतरददात्
\।\।३१-३४\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेभ्य ऋषिभ्यः \। येनैव
ज्ञानेनैव \।\।३१\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत आत्मनि स्वस्मिन्न् एव
विश्वं ततस् तेन सहात्मनो\ऽभिन्नत्वात् तथा विश्वं विश्वव्यापकम् अप्य्
आत्मानं भगवन्तमन्तर्यामितया च स्थितं येन साक्षादनुभवन्ति
तद्वयतरत् यतो भगवान् सर्वज्ञः परम-दयालुर्वा विभुश् च सर्वं
दातुं समर्थो भक्तेष्टपरिपूरको वा \।\।३१\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विशुद्धं
मायासम्बन्धरहितं विज्ञानमनुभवं विशब्दाभ्यां ज्ञानस्य
श्री-भगवद्विषयत्वेन वैशिष्ट्यं बोध्यते अत आत्मनि स्वस्मिन्न् एव
विश्वं ततस् तेन महात्मनो\ऽभिन्नत्वात् तथा विश्वगं विश्वव्यापकम् अपि
आत्मानं भगवन्तमन्तर्यामितया च स्थितं येन साक्षादनुभवन्ति
तद्व्यतरत् यतो भगवान् सर्वज्ञः परम-दयालुर्वा विभुः सर्वं दातुं
समर्थो भक्तेष्टपरिपूरको वा \।\।३१\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :** येन ज्ञानेन आत्मनि स्वस्य वक्तुः
स्वरूपे आश्रये आत्मानं तम् एव \।\।३१-३४\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** येनैव ज्ञानेन आत्मनि
परमात्मन्यधिष्ठाने अदो विश्वम् आत्मानं परमात्मानं च विश्वगं
विश्वाधिष्ठितं विदुः \।\।३१-३२\।\।

**\॥।**

**\।\। १०.७९.३२ \।\।**

**स्व-पत्यावभृथ-स्नातो ज्ञाति-बन्धु-सुहृद्-वृतः \।**

**रेजे स्व-ज्योत्स्नयेवेन्दुः सु-वासाः सुष्ठ्व् अलङ्कृतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वपत्न्या रेवत्या
\।\।३२\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वपत्न्या श्रीरेवत्या सह
ज्ञातयो यादवः बन्धवः सम्बन्धिनः कोशलदेशाधिपादयः सुहृदो
मित्राणि मैथिलादेस्तैर् वृतः सुशोभने वाससी यस्य सः सुष्ठु
अलंकृतश् च सन् रेजे अशोभत \। तत्र दृष्टान्तः-स्वैर् नक्षत्रैर्
ज्ञात्यादिस्थानीयैस्तद्युक्तया स्वज्योत्स्नया श्रीरेवतीस्थानीयया यथेन्दुर्
इति \।\।३२\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वपत्न्या श्रीरेवत्या सह
ज्ञातयो यादवाः बन्धवः सम्बन्धिनः कौसलदेशाधिपादयः सुहृदो
मित्राणि मैथिलादयः तैर् वृतः सुशोभने वाससी यस्य सः सुष्ठु
अलङ्कृताश् च सन्रेजे अशोभत \। तत्र दृष्टान्तः स्वैर् नक्षत्रैर्
ज्ञात्यादिस्थानीयैः तद्युक्तया ज्योत्स्नया श्रीरेवतीस्थानीयया यथेन्दुर्
इति न च मन्तव्यम् एतावन्त्येव तस्य कर्माणीति अन्यान्य् अपि बहूनि
सन्तीत्याह \।\।३२\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.७९.३३ \।\।**

**ईदृग्-विधान्य् असङ्ख्यानि बलस्य बल-शालिनः \।**

**अनन्तस्याप्रमेयस्य माया-मर्त्यस्य सन्ति हि \।\।**

**श्रीधर-स्वामी (भावार्थ-दीपिका) :** *न व्याख्यातम्।*

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ईदृग्विधानि
पाखण्डिदमनासुरहरणशुभाचरणलक्षणानि \।\।३३\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च
मन्तव्यमेतावन्त्येव तस्य कर्माणीति अन्यान्य् अपि बहूनि
सन्तीत्याह---ईदृगिति \। एतत्तुल्या विधा प्रकारो येषां तान्यसंख्यानि
अनन्तानि सन्ति कर्माणीति शेषः तत्र हेतुः-बलस्येत्यादि \। तत्र
बलशालिन इति महाविक्रमवन्तीति भावः \। किं च, अनन्तस्य सर्वथा
अपरिच्छिन्नस्येत्यसंख्यानीति किं च, अप्रमेयस्य
दुर्वितर्क्य-माहात्म्यस्येत्यत्यन्ताद्भुतानीति \। किं च, मायया कृपण
मायया कृपयआ युक्तस्य मर्त्यस्येति परम-मधुराणीति सर्वत्रैव हेतुः
बलस्य सर्वथा सर्वाधिकबलवत इति विशेषणानाम् एषां यथोत्तरं
श्रैष्ठ्यं हि निश्चितम् \। अत्र प्रमाणापेक्षा कापि न कार्येत्य् अर्थः
\।\।३३\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मायया स्वरूपेण
मर्त्यस्य स्वरूपभूतया नित्यशक्त्या मायाख्यया युत इति श्रुतेः
\।\।३३\।\।

**\॥।**

**\।\। १०.७९.३४ \।\।**

**यो \ऽनुस्मरेत रामस्य कर्माण्य् अद्भुत-कर्मणः \।**

**सायं प्रातर् अनन्तस्य विष्णोः स दयितो भवेत् \।\।**

**श्रीधर-स्वामी (भावार्थ-दीपिका) :**

इति श्रीमद्-भागवते महा-पुराणे दशम-स्कन्धे उत्तरार्धे
श्रीधर-स्वामि-विरचितायां भावार्थ-दीपिकायाम् एकोनाशीतितमो\ऽध्यायः
\।\।७९\।\।

------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स स्मर्ता \।\।३४\।\।

इति श्रीमद्-भागवत-भावार्थ-दीपिका-प्रकाशे दशम-स्कन्धोत्तरार्धे
एकोनाशीतितमो\ऽध्यायः \।\।७९\।\।

------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

इति श्रीनाथ-चक्रवर्ति-पाद-विरचितायां चैतन्य-मञ्जूषायाम्
एकोनाशीतितमो\ऽध्यायः \।\।७९\।\।

------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च तत्-कर्मणाम्
ईदृश-माहात्म्ये\ऽर्थ-वादः शङ्क्यः साक्षान्-महा-फल-सिद्धेर् इत्य्
आशयेनाह---य इति \। सायं प्रातश् च वार-द्वयं तु अन्वाचय-न्यायेनापि
स्मरेत् मनसा चिन्तयेद् अपि स विष्णोर् निजाशेष-भगवत्ता-प्रकटनेन
विश्व-व्यापकस्य \। किं वा, स्नेह-भरेण श्री-रामान्तः-प्रविष्टस्य
श्री-कृष्णस्य दयितो भवेत् \। कुतः? रामस्य बहुधा तं तद्-भक्तांश् च
रमयतीति तथा तस्य \।

ननु श्री-कृष्ण-प्रिय-पाण्डव-द्वेषि-दुर्योधनानुग्रहणादिना तद्-विरुद्धम्
अपि किञ्चिच् छ्रयते, तत्राह---अद्भुतेति \। दुर्योधनस्य
वध-हेतु-दुरभिमान-वर्धनेन तद्-धन्तॄणां पाण्डवानां
कीर्ति-विस्तारणार्थम् एवेति भावः \। यतो\ऽनन्तस्य
महा-गम्भीराशयस्येत्य् अर्थः \। यद् वा,
निजाशेष-भगवत्ता-प्रकटनेनानन्तस्य विष्णोः सायं प्रातश् च सदा
दयितो भवेत् \।\।३४\।\।

इति श्रीमद्-भागवते महा-पुराणे दशम-स्कन्धे उत्तरार्धे
श्रीश्रील-सनातनगोस्वामि-पादकृतायां श्री-बृहद्-वैष्णव-तोषण्यां
श्री-दशम टिप्पण्यामेशोनाशीतितमो\ऽध्यायः \।\।७९\।\।

------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ईदृग् इति \। एतत्
तुल्य-विधा-प्रकारो येषां, तानि असङ्ख्यानि अनन्तानि सन्ति कर्माणीति
शेषः \। तत्र हेतुर् बलस्येत्य्-आदिः \। तत्र बल-शालिन इति
महा-विक्रमवन्तीति भावः \। किं च, अनन्तस्य सर्वथा\ऽपरिच्छिन्नस्य
इत्य् असङ्ख्यानीति \। किं च, अप्रमेयस्य दुर्वितर्क्य-माहात्म्यस्येति
अत्यन्ताद्भुतानीति \। किं च, मायया कृपया युक्तस्य मर्त्यस्य
अप्राकृत-तद्-आकार-लीलस्येति परम-मधुराणीति सर्वत्रैव हेतुः
बलस्य सर्वथा सर्वाधिक-बलवत इति विशेषणानाम् एषां यथोत्तरं
श्रैष्ठ्यं हि निश्चितम् अत्र प्रमाणापेक्षा कापि न कात्र्येत्य् अर्थः
\।\।३३\।\।

न च तत्-कर्मणाम् ईदृश-माहात्म्यो\ऽर्थ-वादः शङ्क्यः साक्षान्
महा-फल-सिद्धेर् इत्य् आशयेनाह---य इति \। सायं प्रापश् च वार-द्वयम्
अनु निरन्तरतया वा स्मरेत मनसा चिन्तयेद् अपि स विष्णोः
निजाशेष-भगवतः प्राकट्येन विश्व-व्यापकस्य \। किं वा, स्नेह-भरेण
श्रीरमान्तः प्रविष्यस्य श्री-कृष्णस्य दयितो दया-पात्रं भवेत् \। कुतः
? रामस्य बहुधा तं तद्-भक्तांश् च रमयतीति तथा तस्य \। ननु
श्री-कृष्ण-प्रिय-पाण्डव-द्वेषि-दुर्योधनानुग्रहणादिना तद् धि विरुद्धम्
अपि किञ्चिच् छ्रूयते \। तत्राह---अद्भुतम् इति \। दुर्योधनस्य वधे
हेतुर् दुरभिमान-वर्धनेन तद्-द्वेष्टृणां पाण्डवानां
कीर्ति-विस्तारणार्थम् एवेति भावः \। यतो\ऽनन्तस्य
महा-गम्भीराशयस्येत्य् अर्थः \। यद् वा,
निजाशेष-भगवत्-प्रकटनेनानन्तस्य विष्णोः सायं प्रापश् च सदा दयितो
भवेत् \।\।३४\।\।

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-वैष्णव-तोषिण्याम्

एकोनाशीतितमो\ऽध्यायः \।\।७९\।\।

------------------------------------------------------------------------------------------------------------------

**जीव-गोस्वामी (क्रम-सन्दर्भः) :**

इति श्रीमद्-भागवते महा-पुराणे दशम-स्कन्धीये

श्रीमज्-जीव-गोस्वामि-कृत-क्रम-सन्दर्भे

एकोनाशीतितमो\ऽध्यायः \।\।७९\।\।

------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-बृहत्-क्रम-सन्दर्भे

एकोनाशीतितमो\ऽध्यायः \।\।७९\।\।

------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विष्णोस् तद्-अनुजस्य
कृष्णस्य \।\।३४\।\।

इति सारार्थ-दर्शिन्यां हर्षिण्यां भक्त-चेतसाम् \।

एकोनाशीतितमो दशमे\ऽजनि सङ्गतः \।\।७९\।\।

**\॥।**


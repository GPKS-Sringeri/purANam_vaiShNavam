+++
title = "29-33 rasa-panchAdhyAya"

+++


श्रीमद्-भागवत-महा-पुराणे

**रास-पञ्चाध्यायी**

<details><summary>English</summary>

With ten commentaries.

Version 1.00 Jagat (June 9, 2006)

Version 2.00 Jagat (2023)

The principal source for the commentaries found in this edition is the
Bhagavata Vidya Pith edition: (ed.) Bhagavata Rishi and Krishna Shankar
Shastri (Sola Karnavati, 2052 saṁ=1996). Vol. III. I have not included
all the commentaries that are found in this huge volume, but only those
that are of principal interest to ṅaudiya Vaishnavas. Hopefully all
these commentaries will one day be available electronically. That day is
still far off, but for the time being we will take the small step of
offering this portion of the most vital portion of the Bhagavatam, its
five life airs, the Rasa Lila. I have access to a few other editions
containing some of these commentaries, which I have used to confirm and
check readings. Information about these commentaries, along with a few
notes, is given here:

- śrīmad-ānanda-tīrtha-madhvācāryasya bhāgavata-tātparyam

This commentary is not included in the Bhagavata Vidya Pith edition.
Only two verses of the Rasa Lila have comments by Madhva (10.29.11, 15).
Madhva lived in the 13th century. I have used (ed.) Bhakti Ballabh
Tirtha, Calcutta : Chaitanya ṅaudiya Math, 1995.

- 2. śrī-śrīdhara-svāminaḥ bhāgavata-bhāvārtha-dīpikā {#śrī-śrīdhara-svāminaḥ-bhāgavata-bhāvārtha-dīpikā .unnumbered}

(ed. Ramateja Pandeya, Benares: Chowkhamba, 1996). The text for Sridhar
Swami\'s commentary was entered by Robert Gafrik. Sridhar\'s commentary
is probably not the earliest, but it is the one that most influenced the
ṅaudiya sampradaya, at least in the beginning.

- 3. śrī-vaṁśīdharasya bhāvārtha-dīpikā-prakāśaḥ {#śrī-vaṁśīdharasya-bhāvārtha-dīpikā-prakāśaḥ .unnumbered}

I earlier stated that this 19th censtury author\'s commentary is of
limited value. In fact, in several places I have found his additions
useful and entertaining. It is placed immediately after Sridhar because,
as the name of the commentary indicates, it follows *Bhāvārtha-dīpikā*
rather than the Bhāgavata verses directly. It appears that in most
cases, Vamsidhar also repeated Vishwanath\'s commentaries verbatim (see
below) and occasionally the Vaishnava Toshani as well. I considered it
an unnecessary repetition and a waste of space to do this, so only
material original to Vamsidhara has been included there.

- 4. śrī-śrīnātha-cakravartinaḥ caitanya-mata-mañjuṣā {#śrī-śrīnātha-cakravartinaḥ-caitanya-mata-mañjuṣā .unnumbered}

As far as I know, the only published edition of this commentary comes
from Haridas Das, no copy of which is in my possession. Srinath
Chakravarti was the spiritual master of Kavi Karnapur. It is thus a
fairly early text, though in all probability does not precede Sanatan
ṅoswami\'s work. I feel that there is a discernable influence of this
commentary on Jiva\'s *Bṛhat-krama-sandarbha,* indicating that Jiva was
influenced, at least in part, to write another commentary on the Tenth
Canto after taking note of Srinath's tika*.*

- 5. śrī-sanātana-gosvāminaḥ bṛhad-vaiṣṇava-toṣaṇī {#śrī-sanātana-gosvāminaḥ-bṛhad-vaiṣṇava-toṣaṇī .unnumbered}

My only source for this was the Bhagavata Vidya Pitha edition.

- 6. śrī-jīva-gosvāminaḥ \[laghu-\] vaiṣṇava-toṣaṇī  {#śrī-jīva-gosvāminaḥ-laghu--vaiṣṇava-toṣaṇī .unnumbered}

Although Puridas published an edition of this text, I only have access
to a portion of it. This is the most influential ṅaudiya commentary.

Besides this *Vaiṣṇava-toṣaṇī*, I have also included Sanatan\'s
*Dig-darśanī* comments from *Hari-bhakti-vilāsa* and those fro
*Bṛhad-bhāgavatārta*, wherever verses from these chapters have been
cited in that work.

- 7. śrī-jīva-gosvāminaḥ krama-sandarbhaḥ {#śrī-jīva-gosvāminaḥ-krama-sandarbhaḥ .unnumbered}

Through the kindness of Srivatsa ṅoswami of Jai Singh ṅhera in
Vrindavan, I have a copy of Puridasa Mahasaya\'s 1952 edition, which is
the principal source here. It is noteworthy that with the exception of
the Tenth Canto, *Krama-sandarbha* is basically a sequential (*krama*)
displacement of the comments found in Jiva\'s *Ṣaṭ-sandarbha.* This
exception is to me inexplicable, as the Sandarbha comments to the Tenth
Canto verses are not duplicated in any of Jiva\'s other Bhagavata
commentaries (unless they are in the *Laghu-vaiṣṇava-toṣaṇī*). I felt
therefore that it was worthwhile to insert those texts here. I may not
have included them all, so the files may be updated as these texts are
discovered.

- 8. śrī-jīva-gosvāminaḥ bṛhat-krama-sandarbhaḥ {#śrī-jīva-gosvāminaḥ-bṛhat-krama-sandarbhaḥ .unnumbered}

Ekkehard Lorenz made TIF files of Puridas\'s edition of this text
available to me. See ***Caitanya-mata-mañjuṣā*** above. This commentary
is also included in the Bhagavata Vidya Pitha edition.

- 9. nārāyaṇa-bhaṭṭasya rasikāhlādinī {#nārāyaṇa-bhaṭṭasya-rasikāhlādinī .unnumbered}

This commentary is also quite early, perhaps even preceding Jiva
ṅoswami. Narayan Bhatta was born in 1532 (saṁ. 1588) in Madurai, Tamil
Nadu, but came to live in Braj in 1546. He was initiated by Krishna Das
Brahmachari, a disciple of ṅadadhar Pandit who was serving at the Madan
Mohan temple in Radha Kund. He is famous for a number of works like
*Vraja-bhakti-vilāsa* and *Vraja-pradīpikā,* etc., which are the most
exhaustive early descriptions of the Braja Dham parikrama (See
Entwistle\'s *Braja: A Place of Pilgrimage*). He also had great
influence in establishing the Rasa Lila performance tradition in Braja
(see Vasant Yamadagni\'s *Rāsa-līlā tathā rāsānukaraṇa vikāsa*, New
Delhi: Sangita Nataka Academy, 1980). This edition was published by
Kusumasarovarawala Krishna Das in the 1950\'s. The editor is Prabhu
Dayal Mittal, a very highly reputed scholar of the Radha Vallabha
Sampradaya. This edition was the source of the Bhagavata Vidya Pith
edition, to the extent that even obvious errors have been repeated.
Though Narayan Bhatta was contemporary to Jiva ṅoswami, there appears to
be little influence of his work, or even of Rupa ṅoswami, to the extent
that he cites *Rasārṇava-sudhākara* to the total exclusion of
*Ujjvala-nīlamaṇi.* He appears, however, to be aware of the
*Vaiṣṇava-toṣaṇī* and, I believe, of Vallabha's commentary.

- 10. śrī-viśvanātha-cakravartinaḥ sārārtha-darśinī {#śrī-viśvanātha-cakravartinaḥ-sārārtha-darśinī .unnumbered}

(ed. Bhakti Ballabh Tirtha, Calcutta : Chaitanya ṅaudiya Math, 1995).
Nothing really needs to be said here except that Vishwanath\'s
popularity has led to the neglect of the *Vaiṣṇava-toṣaṇī*, which is, in
my opinion, unfortunate. The probable reason for this is that Vishwanath
has simplified the commentary and avoided the large numbers of
alternative explanations that Sanatan enjoys so much.

- 11. baladeva-vidyābhūṣaṇasya vaiṣṇavānandinī {#baladeva-vidyābhūṣaṇasya-vaiṣṇavānandinī .unnumbered}

Though the Bhagavata Vidya Pitha has published Baladeva\'s commentary to
the Tenth Canto, there does not seem to be anything at the Rasa Lila.
Whether Baladeva actually did comment on these verses is unknown to me
and is something that needs investigation.


</details>


श्रीमद्-भागवत-महा-पुराणे {#श्रीमद्-भागवत-महा-पुराणे ।उन्नुम्बेरेद्}

रास-पञ्चाध्यायी {#रास-पञ्चाध्यायी ।उन्नुम्बेरेद्}

श्री-चैतन्य-सम्प्रदायस्य प्रधान-वैष्णवाचार्याणां
टीका-टिप्पणी-समलङ्कृता

(१०.२९)

## अथोनत्रिंशोऽध्यायः 
{अथोनत्रिंशोध्यायः ।उन्नुम्बेरेद्}

### वेणु-नादं श्रुत्वा\ऽगतानां गोपीनां श्री-कृष्णेन सह संवादः, रासारम्भः, तासां मानापनोदाय भगवतो\ऽन्तर्धानं च \। {#वेणु-नादं-श्रुत्वागतानां-गोपीनां-श्री-कृष्णेन-सह-संवादः-रासारम्भः-तासां-मानापनोदाय-भगवतोन्तर्धानं-च ।उन्नुम्बेरेद्}

\।\। १०.२९.१ \।\।

श्री-शुक उवाच---

भगवान् अपि ता रात्रीः शरदोत्फुल्ल-मल्लिकाः \।

वीक्ष्य रन्तुं मनश् चक्रे योगमायाम् उपाश्रितः \।\।

**श्रीधर-स्वामी (भावार्थ-दीपिका) :**

ऊनत्रिंशे तु रासार्थम् उक्ति-प्रात्युक्तयो हरेः \।

गोपीभी रास-संरम्भे तस्य चान्तर्धि-कौतुकम् \।\।अ\।\।

ब्रह्मादि-जय-संरूढ-दर्प-कन्दर्प-दर्पहा \।

जयति श्री-पतिर् गोपी-रास-मण्डल-मण्डनः \।\।ब्\।\।

ननु विपरीतम् इदम्, पर-दार-विनोदेन कन्दर्प-विजेतृत्व-प्रतीतेः \।
मैवम्, योग-मायाम् उपाश्रितः \[भा।पु। १०.२९.१\], आत्मारामोऽप्य् अरीरमत्
\[भा।पु। १०.२९.४२\], साक्षान् मन्मथ- मन्मथः \[भा।पु। १०.३२.२\],
आत्मन्य् अवरुद्ध-सौरतः \[भा।पु। १०.३३.१७\] इत्य्-आदिषु
स्वातन्त्र्याभिधानात् \। तस्माद् रास-क्रीडा-विडम्बनं
काम-विजय-ख्यापनायेत्य् एव तत्त्वम् \। किं च, शृङ्गार-कथापदेशेन
विशेषतो निवृत्ति-परा इयं पञ्चाध्यायीति व्यक्तीकरिष्यामः \। **ता
रात्रीः** याताबला व्रजं सिद्धा मयेमा रंस्यथ क्षपाः \[भा।पु।
१०.२२.२७\] इति प्रतिश्रुता इत्य् अर्थः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *गोपीभिः सह हरेः
उक्तिः* पूर्व-पक्षः \। *प्रत्युक्तिर्* उत्तर-पक्षः \। *रासस्य*
नृत्य-विशेषस्य *संरम्भे* प्रारम्भे \। उत्सवे वा कर्तव्य इति शेषः \।
*तस्य* हरेः \। *अन्तर्धेर्* अन्तर्धानस्य *कौतुकं* कुतूहलं च
\।\।अ\।\।

*ब्रह्मादीनां जयेन संरूढः* प्राप्तो *दर्पो* यस्य एतादृशश् चासौ
*कन्दर्पः* कामः, तस्य *दर्पं* गर्वं *हन्तीति* तथा \। मण्डयति
शोभयतीति *मण्डनः* \।\।ब्\।\।

रासानौचित्यं शङ्कते---*नन्व्* इति \। *इदं* रास-क्रीडनम् \।
परिहरति---*मैवम्* इति \। न हि प्राकृतवद् भगवतो विनोदः,
स्वातन्त्र्याद् अनन्याधीनत्वात् \। *विडम्बनम्* अनुकरणम् \। *अपदेशः*
छद्म \। *निवृत्ति-पराः* निवृत्ति-तात्पर्यिका \। आत्मा कामाद् विरज्येत
कामानाम् अतिसेवयाइत्य्-आद्य्-उक्तेः \।
ऐहिकामुष्मिक-सर्व-विषय-त्याग-पूर्वक-व्रजाङ्गना-कृत-भगवत्-पर-प्रेम्णो
निवृत्तेः परावस्थत्वं स्फुटीभविष्यति \। ताः काः ? *या* इत्य् एवं
*प्रतिश्रुताः* प्रतिज्ञातः \। इत्य् अर्थ इति---न त्व् इह तच्-छब्दः
प्रसिद्धि-पर इति ज्ञेयम् \।

यद् वा, **ता** अज्ञाः प्रजा वीक्ष्य \। किम्भूताः ? **रात्रीः** रात्रिवत्
तमो-व्याप्ताः \। तथा **शर** इव **द्यन्ति** खण्डयन्तीति शरदा
दुःखदा पुत्राद्यास् तेषु **उत्फुल्ल-मल्लिकादिवत्** सुख-बुद्धयः, ताः
\। स्व-रमणादि विना तद्-उद्धारम् अपश्यन् \। **अयोगेषु** या **माया**
कृत्वा, ताम् \। अशुभाद्य्-अयोगाय वा स्वस्मिन् योगाय या माया, ताम्
**उपाश्रितः** \। माया कृपायां लालायां मूलाज्ञाने छले तथा इति शाश्वतः
\।

यद् वा, ता जिज्ञासु-रूपाः प्रजाः \। किं-भूताः ? रा दाने इत्य् अस्मात् त्री
रा-त्रीः उदारास् त्याग-शीला आत्म-निवेदिका वा \। तथा शर इव द्यन्ति
उत्फुल्ल-मल्लिकोपलक्षिताणि विषय-सुखानि याः, ता विरक्ताः, तासाम्
अयोगाय उपाध्य्-अध्यास-बाधाय कृपाम् आश्रितः \।

यद् वा, योगाय ब्रह्माभेदाय या मा प्रमा, तद्-अर्थं ताभिर् उपाश्रितो वा
\।

यद् वा, ता गोपी रात्रीः स्वात्म-समर्पिकाः \। स्व-वियोगे शर इव द्यति
इति शरदा, ताः उत्फुल्ल-मल्लिका यासां ताः, तासां कुल-लज्जादिभिर्
अयोगाय स्वस्मिन् योगाय वा कृपाम् आश्रितः \।

यद् वा, अयोगा अन्यायोग्या स्वस्यैव योग्या वा, या मा तद्-अङ्ग-शोभा, तस्यां
दत्त-चित्तः \।

यद् वा, यो भगवान् याम् उपाश्रितः सा राधा \। किं-भूता ? अगमा नित्या मा
अङ्ग-शोभा यस्याः सा \। योगे संयोग एव मा शोभा यस्यास् तस्यां
दत्त-चित्तः सोऽपि \। समानम् इतरत् \।

यद् वा, योगाय व्रज-सुन्दरीणां संयोगाय मायः शब्दो यस्याः सा
योग-माया वंशी \। माङ्-शब्देऽपि इत्य् अस्य घञि रूपम् \। ताम् उपाश्रितः
जठर-पटयोर् अन्तरतो निष्कास्याधरे दधौ \।

यद् वा, योगस्य संभोगस्य मा शोभा तां याति प्राप्नोति योगमाया
श्री-राधा तां मनसोपाश्रितः रास-क्रीडायाश् च तद्-धेतुत्वाद् इति \।

यद् वा, योगैर् योगिभिर् ब्रह्मादिभिर् मीयते ज्ञायत इति योग-मा राधा,
यच् चिन्त्यम् अखिलेश्वरैः इति ब्रह्माण्डे नारदोक्तिः \।

यत्-तेजः रन्तुं मनश् चक्रे \। याम् उपाश्रितो भगवान् अपि रन्तुं मनश्
चक्रे इत्य् अर्थः \। किं कृत्वा ? उत्फुल्ल-मल्लिका वीक्ष्य \। किं-भूताः ?
तारा नक्षत्राणि त्रपन्ते लज्जन्ते याभ्यस् तास् ता रात्रीः \। तारोपपदात्
त्रपतेर् औणादिको डट् \। केन साधनेन ? शरेभ्यः काम-बाणेभ्यो दयते
रक्षतीति शरत् स्त्री-सङ्घः, तेन शरदा \। क्विप्य् आर्ष आ-लोपः \।
गोपी-समूहेनेत्य् अर्थः \।

यद् वा, यो भगवान् श्री-कृष्णः आपिता रक्षकान्तर-रहितः स्वतन्त्र इति
यावत् \। सोऽप्य् अगमाय कामाय जेतुं **रन्तुं मनश् चक्रे** \। अग्रे
हिमाद्रौ मीयते हिंस्यते शिवेनेत्य् अगमः, तस्मै, क्रियार्थोपपदस्य च
कर्मणि स्थानिनः इति चतुर्थी \। एतद् वृत्तं शैवे स्फुटम् \। किं
कृत्वा? अरात् काम-शास्त्रात् त्रायन्त इत्य् अर्तात्र्यस् ताः \। स्त्री-पङ्क्तीर् इत्य्
अर्थः \। याम् आश्रित्येन्द्रियारातीन् दुर्जयान् \[भा।पु। ३.१४.१९\]
इत्य्-आद्य्-उक्तेः \। किम्-भूताः ? उत्फुल्ल-मल्लिकाः तत्-पुष्पाणि यासु ताः \।
कृत-शृङ्गारा इत्य् अर्थः \। वीक्ष्य \।

यद् वा, शराच् छरवद् दारणत्व-भावात् संसाराद् दयते पालयतीति
शरदाः शुद्ध-बुद्धिः, तया \। अमनम् आमु संसारे भ्रमणं, ततः
पातीत्य् आमुपं ज्ञानम्, तद्-आश्रितः \। अयं कामः स्त्रीभिर् लीला-मिषेण
मया जेय इति बुद्ध्या विचार्य रमणं चक्र इति भाव इत्य् अलं
प्रपञ्चेन \।\।१\।\।

अत आरभ्यैतत् \*-चिह्नतः परं विश्वनाथ-चक्रवर्ति-कृतां
स-वैष्णव-तोषणी-रास-पञ्चाध्यायी-व्याख्यां सर्वाम् एव प्रतिपद्य
निवेशयामः \। एतद् अल्प-पर्यायैर् अपरितोषात् \।[^१]

---------------------------------------------------------------------------------------------------------------------

[^१]: अवश्यम् पौनरुक्त्यात् बाहुल्य-भयाच् च तत् तद् अत्र न निवेशितम्
    \। इति सम्पादकः \।


**श्रीनाथ-चक्रवर्ती (चैतन्य-मत-मञ्जुषा) :** भगवान् अपीत्य् आदि \।
**भगवान् अपि** कर्तुम् अकर्तुम् अन्यथा कर्तुं समर्थोऽपि तस्मिन्
रास-विलासे दुर्घटन-घटना-पटीयसीं **योगमायाम् उपाश्रितः** \। अत्र
भगवत्या यद् दुर्घटं तत् समर्थनीयम् इत्य्-आदिष्टवान् सन्, **रन्तुं
मनश् चक्रे** इत्य् अन्वयः \। योगमाया-कार्यं तु, कार्यार्थे सम्भविष्यति
\[भा।पु। १०.१.२५\] इति दिशा सर्वम् एवेदम् \। तथा हि गोपीनां गृहाद्
विनिर्गमे तत्-पति-पुत्रादीनाम् अगोचरत्वम्, मन्यमानाः स्व-पार्श्व-स्थान्
स्वान् स्वान् दारान् व्रजौकसः \[भा।पु। १०.३३.३८\] इत्य्-आदि तेषां तथा
ज्ञानम् \। अश्नन्तोऽपास्य भोजनम् \[भा।पु। १०.२९.६\] इत्य्-आदिना
यथा-स्थितागमनादिषु, रास-लास्य-समये तत्-तद्-अनुकूल-वेश-भूषादि
सम्पादनम् \। तादात्म्य-दशायां प्रतिकूल-पूतनादि-रूप-ग्रहणं, रासान्ते
जल-विहारानन्तरं वस्त्र-भूषान्तरादि-सम्पादनम्, एवम् अन्यद् अप्य् ऊह्यम्
\।

**ता रात्रीर्** इत्य् अत्र बह्वीनां रात्रीणाम् एकदा दर्शनाभावात् \। अयम्
एवार्थः---तथा हि वस्तुतस् तु बहु-रात्रि-सम्पाद्येयं रास-लीला, तेन
बह्व्य एव रात्रय एकत्र मिलिता भवन्त्व् इति यः सङ्कल्पः कृतः, तेन
तत्-क्षणम् एव तथा मूर्तिमतीर् बद्धाञ्जलीर् उपस्थिता रात्रीर् वीक्ष्येति
बहु-वचन-द्योत्यं वस्तु सर्व-नाम्नो मर्यादा चेयम् \। **शरदा**
संवत्सरेण या रात्रीर् इति वा \। **उत्फुल्लानि मल्लिका**-कुसुमानि यासु \।
यद् वा, उत्फुल्ला उल्लसिता मल्लिका हंस-विशेषा यासु शरत्-कालीया रात्रीर्
इत्य् अर्थः \। तेन शरत्-काले या रात्र्यो रात्रयस् ता इति वा \।\।१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नमः
श्री-रास-रसिकेभ्यः \। अत्र टीकायां *रास-संरम्भ* इति तन्-निमित्ते
रासारम्भ-सम्बन्धिनं मानं वीक्ष्येत्य् अर्थः \।
*कन्दर्प-जेतृत्व-प्रतीतेर्* इति कन्दर्प-कर्तृकस्यैव जेतृत्वस्य
प्रत्ययाद् इत्य् अर्थः \।

अथ मूले **श्री-बादरायणिर् उवाचेति** वक्ष्यमाण-महा-महिम्नः
प्रसङ्गस्यास्य बलात् तद् इदं लम्भयति, बदरिकाश्रमे
महा-तपश्-चरणात् भगवान् श्री-बादरायणः वेद-व्यासः, तच् च तपः
श्री-कृष्णोपासन-लक्षणम् एव सर्वज्ञस्य तस्य परमोत्तमे तस्मिन्न् एव
व्यवसायौचित्यात् तस्य तादृश-तपः-फल-रूपः पुत्र इति
सर्वज्ञत्व-श्री-भगवत्-प्रेम-रसमयत्वादिकं तत्राधिकं यद्यपि
स्फुरति, तथापि तन्-नाम-निरुक्तेर् माहात्म्य-पर्यवसानम् अत्रैव जातं
\। ततस् तादृश-भक्त्यैव तत् श्रोतव्यम् इति व्यञ्जितम् \। **श्री-शुक
उवाचेति** पाठे तु परमोज्ज्वल-रसत्वाभाव्येन परम-कोमलालापता
दर्शिता \। ततस् तादृश-चित्ततयैव श्रोतव्यम् इदम् इति व्यञ्जितम् \।

तथा हि सर्वातिशायि-प्रेमवतीनां श्री-व्रज-सुन्दरीणां
मनोरथ-परिपूरणम् एव प्रिय-मात्र-सुखार्थं सर्वं कुर्वतः
श्री-भगवतो मुख्यतर-प्रयोजनम् इति दर्शयन् तद् एव तस्य
सर्वातिशायि-सुखम् इति च प्रकटयन् तत्र च---साक्षान्
मन्मथ-मन्मथः \[भा।पु। १०.३२.२\] इति, त्रैलोक्य-लक्ष्म्यैक-पदं
वपुर् दधत् \[भा।पु। १०.३२.१४\] इति, गोप्यस् तपः किम् अचरन् \[भा।पु।
१०.४१.३१\] इति दृष्ट्या सर्वात्मारामैर् अपि दुर्लभानां
भगवद्-रूप-रस-गन्ध-स्पर्श-शब्दानां वैशिष्ट्येनानुभवात्
तदीय-रसस्याधरामृतस्य तु सर्वथैवान्यत्रासम्भवात्
प्रेम-विशेस-विस्तार-सुसिद्ध्या तद्-योग्याभिस् ताभिः सह रास-क्रीडां
पञ्चेन्द्रिय-तुल्य-प्रियैः पञ्चभिर् अध्यायैर् वर्णयति---यत्र पीत्वा
मुकुन्द-मुख-सारघम् अक्षि-भृङ्गैः \[भा।पु। १०.१५.४४\] इत्य्-आदिना,
गोपीनां परमानन्द आसीद् गोविन्द-दर्शने \[भा।पु। १०.१९.१६\] इत्य्-आदिना,
इत्थं शरत् स्वच्छ-जलम् \[भा।पु। १०.२१.१\] इत्य्-आदिना, हेमन्ते
प्रथमे मासि चरम् \[भा।पु। १०.२२.१\] इत्य्-आदिना च तासां तस्य च
नव-रागं विशिष्य स्वेन वर्णित-चरम् \।

शरद्-उदाशये साधु जात सत् सरसिज \[भा।पु। १०.३१.२\] इत्य्-आदिना,
प्रहसितं प्रिय \[भा।पु। १०.३१.१०\] इत्य्-आदिना, दिन-परीक्षये
\[भा।पु। १०.३१.१२\] इत्य्-आदिना, रहसि संविदं हृच्-छयोदयम् \[भा।पु।
१०.३१.१७\] इत्य्-आदिना च ताभिः स्वयं वर्णयिष्यमाणं च
स्मृत्वातिविशिष्टतया वर्णयितव्यत्वेन नव-सङ्गमं स्मरन्न्
आह---**भगवान् अपि** इति \।

**अपि**-शब्देन तासां पूर्व-पूर्व-वर्णितं नव-रागं
विस्मारयति---पूर्वेण वाक्येन तु सङ्गमस्यास्य नवत्वम्
एवावगमयति---एतावन्तं कालं ता अनुराग-चपल-चित्ततया रन्तुं मनः
कुर्वन्त्य एवासन् \। भगवांस् तु जातानुरागत्वेऽपि धैर्येण
समय-विशेषं प्रतीक्षमाणो न चक्रे \। सम्प्रति ताः
कैशोर-मध्य-प्राप्ताः सर्व-सुख-प्रदतया सर्व-मङ्गलतया
प्रकटित-वेणु-शिक्षादि-विशेषतया च विलक्षणः कुमारीषु च मयेमा
रम्यथ क्षपाः \[भा।पु। १०.२२.२७\] इति प्रतिश्रुता रात्रीर् वीक्ष्य
तत्रापि राका-रात्रेर् आगमनारम्भ दीप्तानुरागत्वेन गलित-धैर्यतया
तच् चक्र एवेति प्रतिपत्तेः श्लेषेण, आत्मारामाश् च मुनयः इत्य्-आदिवत्
भगवन् सर्वार्थ-परिपूर्णोऽपि ता रात्रीर् वीक्ष्य उद्दीपनत्वेनानुभूयेति
कैमुत्येनालम्बन-रूपाणं तासां प्रेम-महिमा दर्शितः \। तत एव
व्यक्त-सर्वार्थं तस्य कैशोरम् अपि मानितं जातम् इति श्री-विष्णु-पुराणे
दर्शितम्---

> सोऽपि कैशोरक-वयो मानयन् मधुसूदनः \।
>
> रेमे ताभिर् अमेयात्मा क्षपासु क्षपिताहितः \।\। \[वि।पु। ५.१३.६०\] इति
> \।

हरि-वंशे---

> युवतीर् गोप-कन्याश् च रात्रौ सङ्कल्प-कालवित् \।
>
> कैशोरकं मानयानः सह ताभिर् मुमोद ह \।\। \[ह।वं। २.२०.१८\]
> इति \।

इत्य् अत्र कालविद् इत्य् अस्य व्याख्यातं **ता रात्रीर् वीक्ष्य** इति सह
*ताभिर् मुमोद ह* इत्य् अस्य सूचकं **रन्तुं मनश् चक्रे** इति
आत्मनेपद-निर्देशः \। खल्व् अयं स्वार्थ-क्रियतां बोधयति स्वरितञ्
इतः कर्त्र्-अभिप्राये क्रिया-फले \[पा। १.३.७२\] इति
विशेष-विध्य्-आश्रयणात् तद् एवं **ता** इत्य् अनेन स्वस्यापि
चमत्कार-करं काल-वैशिष्ट्यं व्यज्य तद्-उज्ज्वलितां
श्री-वृन्दावन-शोभाम् अपि दर्शयति---**शरद-** इति \। **शरदा**
हेतुना **उच्**चैः **फुल्ला मल्लिका** यासु, ताः परस्पर-योगाप्रसिद्धेर्
अनेनास्याः शरदो मल्लिकानां चापूर्वत्वं व्यञ्जितम् \। तेन च सर्वान्य् एव
पुष्पाणि लक्ष्यन्ते इत्य् आलम्बन-काल-देशानां श्री-कृष्णाय
प्रेम-मय-परम-सुख-प्रदत्वं दर्शितं यस्मात् ह्लादिनी-शक्तिर्
विलास-लक्षण-तत्-प्रेम-विशेष-मय्य् एवैषा रिरंसा, न तु
प्राकृत-काममयीति तेषां कन्दर्प-दर्पहा इति व्याख्यानम् अपि तथा
युक्तम् एव \। निवृत्ति-परा इयं पञ्चाध्यायी इत्य् अपि स्वयम् एव च
वक्ष्यति---

द्वात्रिंशे विरहालाप-विक्लिन्न-हृदयो हरिः \।

तत्राविर्भूय गोपीस् ताः सान्त्वयामास मानयन् \।\।

स्व-प्रेमामृत-कल्लोल-विह्वली-कृत-चेतसः \।

सद् अयं नन्दयन् गोपीर् उद्गतो नन्द-नन्दनः \।\। \[भा।भा।दी
१०.३२.१\] इति \।

श्री-मुनीन्द्रेणापि इदम् एव वक्ष्यते---विक्रीडितं व्रज-वधूभिर् इदं च
विष्णोः \[भा।पु।१०.३३.४०\] इत्य्-आदौ तत्र दुर्घट-घटनां समादधद्
आह---**योगमाया** पराख्याचिन्त्य-शक्तिः ताम् **उप** सामीप्येन
**आश्रितः,** यत्र यत्र विहरति तत्र तत्रैव तां सूर्यः स्व-दीधितिम्
इव सदा प्राप्त इति स्वाभाविक-तादृश-शक्तित्वं व्यञ्जितम् \। तेन च
दुर्घट-तल्-लीला च सेत्स्यतीति भावः \। श्लेषेण **योगः** संयोगः
तद्-अर्थं **माया** कृपा, माया दम्भे कृपायां च इति विश्वः \। ताम्
**उप** आधिक्येन **आश्रितः** \।

किं च, ताः **वीक्ष्य** क्रमेण राका-पर्यन्तम् अधिकम् अधिकं मनोरथं
**चक्र** इत्य् अर्थत्वे लब्धे विशेषोऽयम् अपि ज्ञेयः \। तस्यां राकायां
सायं गृहम् आगतो भोजनादिकं विधाय, मातुः स्थानात्
शय्या-गृह-चन्द्र-शालिका-द्वारं गतः सन् सद्यः सम्पाद्यत्वेन
निश्चितवान् इत्य् अर्थः \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नमः कृष्णाय रास-रसिकाय
\। **श्री**-युक्त-**बादरायणिर् उवाच** इति \। बदरिकाश्रमे
महा-तपश्-चरणाद् भगवान् श्री-व्यासो बादरायणः \। तस्य
तपः-फल-रूपः पुत्र इति
सर्वज्ञत्व-श्री-भगवत्-प्रेम-रसमयत्वादिकं ध्वनितम् \। तेनोक्तत्वाद्
अस्याख्यानस्य सर्वथा यथा साधन-साध्यत्वं प्रेम-रस-मयत्वं
चाभिप्रेतम् \। अतो भक्त्यैतच् छ्रोतव्यम् इति भावः \।

इदानीं श्री-गोपिका-मनोरथ-परिपूरण-द्वारा
प्रेम-विशेष-विस्तारण-रूपं तद्-अवतार-मुख्यतर-प्रयोजनं दर्शयन्,

ताभिः सह विहरणम् एव तस्य सर्वातिशायि सुखम् इति च प्रकटयन्,

तत्र चाधरामृत-पानादिना स्त्री-सदृशीनाम् एव
श्री-भगवद्-रूपादि-माधुरी-विशेषानुभवात्
प्रेम-विशेष-विस्तार-सुसिद्ध्या तद्-योग्याभिः सह श्री-रास-क्रीडां
पञ्च-प्राण-तुल्य-पञ्चाध्याय्या वर्णयन्, आदौ तत्-सामग्रीर् दर्शयन्,

तत्र च श्री-गोपिका-वर्गाकर्षणं कथयन्,

तद्-धेतुत्वेन श्री-भगवतो भाव-विशेष-प्राकट्यम् आह---**भगवान्**
इति \।

एषा च क्रीडा तद्-उचित-काले कैशोरे ज्ञेया \। तथा चोक्तं
श्री-विष्णु-पुराणे---

सोऽपि कैशोरक-वयो मानयन् मधुसूदनः \।

रेमे ताभिर् अमेयात्मा क्षपासु क्षपिताहितः \।\। \[वि।पु। ५.१३.६०\] इति \।

श्री-हरि-वंशे च---

युवतीर् गोप-कन्याश् च रात्रौ सङ्कल्प-कालवित् \।

कैशोरकं मानयानः सह ताभिर् मुमोद ह \।\। \[ह।वं। २.२०.१८\] इति
\।

तच् च रासारम्भे तस्य सौन्दर्यादि-विशेष-स्मारणेन परम-मोहनत्वात्
श्री-बादरायणिना---ततश् च पौगण्ड-वयः-श्रितौ व्रजे \[भा।पु।
१०.१५.१\] इत्य्-आदिवद् व्यक्तं वक्तुं न शक्तम् \। क्रीडा सा च समग्रम्
एव कैशोरं व्याप्येत्य्-आदिकं सर्वम् अग्रे यथा-स्थानं विवरणीयम्
तत्रोपलक्षणार्थं कैशोरारम्भे प्रथमैक-रात्र-क्रीडेयम् उच्यते\।

**भगवान्** इति रास-क्रीडायां
निजाशेष-भगवत्ता-सार-प्रकटनाभिप्रायेण \। नन्दादयः
परमानन्द-निर्वृताः \[भा।पु। १०.२८.१७\] बभूवुः \। **भगवान् अपि**
स्वयं परमानन्द-निर्वृतो भवितुं **रन्तुं** क्रीडा-विशेषं कर्तुं
**मनश् चक्रे** ऐच्छद् इति अपि-शब्दार्थः \।

**ता रात्रीर्** इति तैर् व्यञ्जितार्थम् एव \। यद् वा, **ता** अनिर्वचनीयाः
सर्व-काल-श्रेष्ठतराः परमानन्द-रस-मयीस् तत्-क्रीडा-योग्या इत्य्
अर्थः \। बहु-वचनेन बह्वीषु रात्रिष्व् एव तत्-क्रीडा बोध्यते, तच्
चास्ते स-विशेषं व्यक्तं भावि \। **शरदा** कृत्वा **उच्चैः फुल्ला**
विकसिता **मल्लिका** यासु ताः, यद्यपि सर्व-र्त्व्-आश्रये श्री-वृन्दावने
सदा सर्व-पुष्पाण्य् उद्भवन्ति, विशेषतश् च शरदि
जाति-कुमुद-कमलादीन्य् अपि विकसन्ति, तथाप्य् उत्फुल्ल-मल्लिका इति
रात्रि-विषयक-विकास-विशेषाभिप्रायेण \। एवम् अग्रेऽपि कुमुद्वन्तम्
\[भा।पु। १०.२९.३\] इत्य् उद्दीपनानि **वीक्ष्य** रति-योग्या इति आलोच्य
**योगमाया** पराख्य-सच्चिदानन्द-शक्ति-विशेषस् ताम्
उपकरणत्वेनाश्रितः प्रकटितवान् सन्, इति सर्व-लीलातो विशेषेण
रास-क्रीडायाः परमानन्द-विशेषादिकम् अभिप्रेतम्\। सर्वस्या अपि लीलायाः
सच्चिदानन्द-रूपत्वं प्राग् अष्टमाध्याये बाल्य-लीलायां विवृतम् एवास्ति \।

यद् वा, **योग** ऐश्वर्यं तद्-युक्ता **माया** दया, माया दम्भे कृपायां
च इति विश्वः \। **ताम् उपाश्रित** उपाधित्वेन प्राप्तः सन् रास-क्रीडया
स्वस्यैश्वर्यं कृपां च विस्तारयामासेत्य् अर्थः\।

यद् व, **अपि**-शब्दस्यात्रैवान्वयः, **योग** आत्मारामता **माया**
आवरणात्मिका वा कापट्यं वा, योग-युक्तां मायाम् **उप** सामीप्येन नित्यम्
**आश्रितो**ऽपि इति तदानीं **योगो माया** च नातिष्ठन् \। किन्तु
निज-पदाब्ज-प्रेम-सम्पद्-विस्तारण-रूप-सत्य-स्वभावो व्यक्तोऽभूद् इत्य्
अर्थः \।

यद् वा, **योगे** संयोगे या **माया** यज्ञ-पत्नीष्व् इव वञ्चना, ताम्
**उपाश्रितोऽपि** \। इति तदानीं तस्य सङ्गमे माया न निवृत्तेत्य् अर्थः \।
सर्वाभिर् एव गोपीभिः सह साक्षात् संयोग-विशेष-सिद्धेः, सिद्धिं
गताभिर् अपि तत्-प्राप्तेः \।

यद् वा, युनक्ति नित्यं वक्षसि संयोगं प्राप्नोतीति **योगा** **या**
**मा** लक्ष्मीः, तस्यां नित्यं वर्तमानः, तया सदा सेव्यमानोऽपीत्य्
अर्थः \। इति रास-क्रीडा तया न सम्पद्येत, तद्-दुर्लभा च सेत्य्-आद्य्
अभिप्रेतम् \।

यद् वा, योगाय संयोगाय मायः-शब्दो यस्याः, सा **योगमाया** वंशी \।
मां माने शब्दे च इत्य् अस्य घञि रूपं, ताम् उपाश्रितः \।

यद् वा, योगस्य संयोगस्य मायो मानं पर्याप्तिर् यस्यां, सा **योगमाया**
श्री-राधा \। अथवा योगस्य संयोगस्य मा लक्ष्मीः सम्पत्तिर् इति यावत्
तां याति प्राप्नोतीति **योगमाया** श्री-राधैव, तां मनसा **उपाश्रितः**,
रास-क्रीडायास् तद्-धेतुकत्वात् तत् पाद्मे प्रसिद्धम् एव \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : भगवान् अपि** इत्य् **अपि**-शब्देन
तत्-प्रेयस्योऽपीति समुच्चीयन्ते \। **ता** निज-माधुर्येणाप्य्
अस्मन्-मनो-हारिणीः \। **शरदा** अपि
**मल्लिकोत्फुल्ल**-तादृश-रस-मय-लीला-समय-रूपत्वात् \।
**योगमायां** दुर्घट-घटना-शक्तिम् \। **उप** समीपे **आश्रितः** \।
तादृश-तत्-सेवावसरापेक्षया निकटस्थ-तादृश-शक्तिम् इत्य् अर्थः
\।\।१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ
ब्रह्मेन्द्राग्नि-वरुणादीनां *दर्पं* शमयित्वा *कन्दर्पस्य दर्पं*
शमयितुं युगपद् अनेक-रमणी-कदम्ब-संवलितं रासाख्यं लास्यम्
आरिप्सुर् **भगवान्** एकदा स्व-योग-वैभवं प्रादुश्चकार \। तत्र
रासस्य लक्षणं यथा---

नर्तकीभिर् अनेकाभिर् मण्डले विचरिष्णुभिः \।

यत्रैको नृत्यति नटस् तद् वै हल्लीशकं विदुः \।\।

तद् एवेदं ताल-बन्ध-गति-भेदेन भूयसा \। रासः स्यान् न स नाकेऽपि
वर्तते किं पुनर् भुवि ? इत्य् अस्य दुष्करतया परम-रमणीयतया च
बहु-काल-साम्याच् च तथा च बह्वीर् एव **रात्रीर्** एकत्र कर्तुं
कृत-सङ्कल्पत्वात् तत्-कालं समुपस्थिताः, रात्र्य्-अभिमानिनीर् बह्वीर् एव
देवताः पुरतो **वीक्ष्य** **रन्तुम्** इच्छां **चकार** इत्य्
आह---**भगवान् अपि** इत्य्-आदि \। **भगवान्** अचिन्त्य-वैभवोऽ**पि
योग-मायाम् उपाश्रितः** सन् **रन्तुं मनश् चक्रे** \।

अयं भावः---अस्मिन् विलासे बह्व्य एव दुर्घट-सङ्घटनाः सम्भाव्याः,
तास् तु केवलं योगैश्वर्य-साध्याः स्वयम् इच्छा-मात्रेण कर्तुं शक्या अप्य्
अग्रिम-रसस्य मधुर-कोमलतायाम् ऐश्वर्य-प्रकाशनं नातिसुरसम् इति
तत्-तत्-कर्मणि कार्यार्थे सम्भविष्यति \[भा।पु। १०.१.२५\] इति प्राग्
एवावतीर्णां मूर्तिमतीं स्व-योग-शक्तिं, \"त्वयास्मिन् विलासे सर्वम् एव
समर्थनीयम्\" इत्य् **उपाश्रितः,** विधेयत्वेन **उपाश्रित** आज्ञप्तवान्
इत्य् अर्थः \। इत्य् अयम् **अपेर्** अर्थः \।

किं कृत्वा ? **ता रात्रीर् वीक्ष्य** \"ताः पूर्व-सङ्कल्पिता अनेका रात्रय
एकत्र मिलिता भवन्तु\" इति मनसि कृत्वेत्य् अयं **तच्**-छब्दार्थः \।
अनेकानां रात्रीणां क्रमाद् आगामिनीनां युगपद् दर्शनाभावात् **रात्रीर्** इति
रात्राधिष्ठातृ-देवता इत्य् अयं बहु-वचनार्थः \। आनन्द-घने
श्री-विग्रहेऽन्तः-करणाभावाद् इच्छा-शक्ति-मात्रस्यैव सम्भवाद्
अलौकिक-कृति-साध्य-क्रिया-विषयत्वेऽपि
लौकिक-कृति-साध्य-क्रिया-विषयत्वाय **मनश् चक्रे**, मनः स्वीचकारेति
मनः-शब्दार्थः \। मनः-स्वीकारान् मनोभवस्यापि स्वीकारः \।

**रात्रीः** कीदृशीः ? **शरदोत्फुल्ल-मल्लिकाः** \। शरत्-सम्बन्धिन्यः
शारद्यः \। **उत्फुल्ल-मल्लिका** उन्मल्लिकाः फुल्ल-मल्लिकाश् च \।
वसन्ते उन्मुख-मल्लिकाः \। ग्रीष्मे फुल्ल-मल्लिकाः \। पश्चात्
कर्म-धारये पुंवद्-भावात् सिद्धम्\। एतेन
शरद्-वसन्त-ग्रीष्म-सम्बन्धिन्यो रात्रय एकत्र मिलिताः सत्यो
अशीत्य्-उत्तर-शत-रात्र्य्-अभिमानिन्यो देवता एव युगपद् आगता इत्य् अर्थः
\। न केवलं शारद्य एव, **भगवान्** इति ऐश्वर्य-परम् \। तथा सति
माता-पितृ-समीपे पूर्ववद् एक-रात्रम् इव शयितवद् आसीत् \। इदं हि
तस्यैश्वर्यम् \।\।१\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २९६) : योग-मायां** तासाम् असङ्ख्यानाम्
असङ्ख्य-वाञ्छा-पूरिकां स्व-शक्तिं स्वभावत एव **आश्रित्य** इत्य् अर्थः
\।\।१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :**

वन्दे गुरुं कृपा-सिन्धुं सच्-चिद्-आनन्द-विग्रहम् \।

प्रापुर् भागवतं ज्ञानं बहवो यद्-अनुग्रहात् \।\।

सर्व-वेदान् समुन्मथ्य क्षीर-बाद्धैर् इवामृतम् \।

तच्-छ्री-भागवतं ज्ञानं प्रोक्तं भगवता स्वयम् \।

तत्-सार-भूत-निखिला पञ्चाध्यायी निगद्यता \।\।

तत्र तावत् दशम-स्कन्धार्थो निरोधो निर्णीतः \। अतोऽत्र पञ्चाध्यायां
श्री-कृष्ण-प्रिय-वर्गयोः परस्पर-निरोधोऽनुवर्ण्यते \। स तु
इतर-रसाभिभव-पूर्वकं विलासात्मकं प्रेमणि देहेन्द्रिय-मनसा
स्थितिः निरोध इति \। प्रेम-लक्षणं रसार्णवे---स प्रेमा भेद-रहितं
यूनोर् यद् भाव-बन्धनम् \[र।सु। २.११२\] इति \।

अत्र प्रेम्णि श्री-कृष्ण-प्रिय-वर्गयोः क्षीर-नीरवद् आश्लेषः सामरस्यान्
न्यूनाधिक-भावेन विवेक्तुं न शक्यते \। तद् उक्तम्---

स्वान्तयोः सर्व-भावेन सेव्य-सेवकयोस् तथा \।

क्षीर-नीरवद् आश्लेषो विषयाधारता तथा \।\।

अङ्गानाम् अपि तादृक्त्वं स प्रेमा विनिगद्यते \।

द्वाविंशति-विधः श्लेषो विज्ञेयोऽत्र सुबुद्धिभिः \।\।

तथा हि, प्रिय-वर्ग-श्री-कृष्ण-मनसोः सर्वांशेन संश्लेषः
क्षीर-नीरवत् अन्यत् सर्वं भक्ति-रस-तरङ्गिण्यां विवृतम् एव \। तत्र
हृदयेन्द्रिय-मनसां श्री-कृष्ण-देहेन्द्रिय-मनःसु एकीकरणं,
व्रज-देवीभिः स्व-हृदयम् एवोद्वादितं वक्ष्यमाण-श्लोकेन---

> चित्तं सुखेन भवतापहृतं गृहेषु
>
> यन् निर्विशत्य् उत कराव् अपि गृह्य-कृत्ये \।
>
> पादौ पदं न चलतस् तव पाद-मूलात्
>
> यामः कथं व्रजम् अथो करवाम किं वा \।\। \[भा।पु। १०.२९.३४\]

स्व-चित्तेन संश्लेषो व्रज-देवी-कर्तृकः \। श्री-कृष्ण-कर्तृकम्
आह---बाहु-प्रसार-परिरम्भ- \[भा।पु। १०.२९.४६\] इत्य्-आदिनोक्तः \।
अन्यत्र गत्यानुराग- \[भा।पु। १०.३०.२\] इति \। अयं संश्लेषस् तु
निरोधेनैव, तत्रोदाहरणम्---

> कपोतौ स्नेह-गुणित-हृदयौ गृह-धर्मिणौ \।
>
> दृष्टिं दृष्ट्याङ्गम् अङ्गेन बुद्धिं बुद्ध्या बबन्धतुः \।\। इति \।

तत्र,

> भोगार्थं सृष्टिर् इत्य् अन्ये, क्रीडार्थम् इति चापरे \।
>
> देवस्यैव स्वभावोऽयम् आप्त-कामस्य का स्पृहा \।\। \[गौडपाद-कारिका
> १.९\] इति \।

लोकवत् तु लीला-कैवल्यम् \[वे।सू। २.१.३३\] सुत्राच् च कुत्रचित् लीला,
कुत्रचित् क्रीडा, कुत्रचित् कर्मेति\। तत्र **योगमाया**-कर्तृका क्रिया
लीला, प्रिय-वर्गैः सहाविर्भाविता क्रिया (क्रीडा?) \। क्रीडा-सामान्यात् तु
शरीर-व्यापारं कर्मेति \। एतत् त्रितयम् अपि विलासं न व्यभिचरति \।
मधुर-रसाविर्भाविता क्रिया-विलास इति लक्षणान्त-लीलोदाहरणं,
योगेश्वरेण कृष्णेन तासां मध्ये द्वयोर् द्वयोः प्रविष्टेन \[भा।पु।
१०.३३.३\] उक्तिः \। अनायासेन तत्-तन्-मध्ये प्रवेशो लाघव-शक्त्या, सा
लीला विलास एव ताभिः समेताभिर् उदार-चेष्टितः \[भा।पु। १०.२९.४३\]
इति \।

क्रीडा विलास एव \। ततश् च कृष्णोपवन \[भा।पु। १०.३३.२५\] इति
सामान्यतः शरीर-व्यापारोऽपि विलास एव \। अन्यत्र स तु भिन्नान्य्
अधिकारिणि वत्सल-सख्यादि-रसेषु इह तु समानाधिकरणत्वम्, एवं
भिन्न-रसालम्बनेभ्यो निरोधम् उक्त्वात्र सजातिभ्यो निरोध उच्यते \।
आजग्मुर् अन्योन्यम् अलक्षितोद्यमा \[भा।पु। १०.२९.४\] इति [देहःसु]{।मर्क्}
ऐश्वर्यात् \।

श्री-कृष्णस्य निरोध उच्यते मुनीन्द्रेण---**भगवान् अपि**,
सम्बन्ध-विषय-प्रयोजन-विशिष्टेन ग्रन्थस्योत्कर्षम्
आह---प्रतिपाद्य-प्रतिपादकः सम्बन्धः \। तत्र प्रतिपाद्यं
प्रिय-वर्ग-श्री-कृष्णयोर् विलासः \। प्रतिपादकः श्री-शुकः \। तस्य
विलास-प्रतिपादने प्रवृत्तिः निरोधेनैव \। तद् उक्तं---

> परिनिष्ठितोऽपि नैर्गुण्य उत्तम-श्लोक-लीलया \।
>
> गृहीत-चेता राजर्षे आख्यानं यद् अधीतवान् \।\। \[भा।पु। २.१.९\] इति
> \।

आत्मारामोऽप्य् अरीरमत् \[भा।पु। १०.२९.४२\], **भगवान् अपि** इति
ऐश्वर्यान् निरोधः \। यथा श्री-कृष्णस्य ऐश्वरान् निरोधेनैव विलासे
प्रवृत्तिः, तथा मुनीन्द्रस्यापि विलास-व्याख्याने प्रवृत्तिः \। अतः
प्रतिपाद्य-प्रतिपादक-सम्बन्धस्योत्कर्षम् आह---प्रिय-वर्गस्य
श्री-कृष्णो विषय आधारश् च चन्द्र-चन्द्रिकावत्, श्री-कृष्णस्य प्रिय-वर्गो
विषय आधारश् च \। अन्यथा एकतराभावे आभासः स्यात्,
प्रिय-वर्ग-स्वान्तस्य श्री-कृष्णो विषय आधारश् च चन्द्र-चन्द्रिकावत् \।
श्री-कृष्ण-स्वान्तस्य प्रिय-वर्गो विषय आधारश् च \। प्रिय-वर्गस्य
श्री-कृष्णाङ्गं विषय आधारश् च \। प्रिय-वर्ग-स्वान्तस्य श्री-कृष्णो
विषय आधारश् च \। श्री-कृष्ण-स्वान्तस्य प्रिय-वर्गो विषय आधारश् च
प्रिय-वर्गस्य श्री-कृष्णाङ्गं विषय आधारश् च \। प्रिय-वर्ग-स्थितस्य
श्री-कृष्ण-चित्तं विषय आधारश् च \। श्री-कृष्णस्य प्रिय-वर्गाङ्गं
विषय आधारश् च \। श्री-कृष्ण-चित्तस्य प्रिय-वर्ग-चित्तं विषय
आधारश् च \। प्रिय-वर्ग-चक्षुषः श्री-कृष्णो विषयः श्री-कृष्ण-चक्षुषश्
च \। एवम् अन्योन्यस्य विषयी-विषयस्यावस्थोक्ता ग्रन्थस्यापि स एव
विषय उक्तो नान्य इति \।

अनेन विषय-वैशिष्ट्यम् उक्तं प्रयोजन-वैशेष्यम्
आह---नित्य-किशोर-विलास-स्फूर्त्या हृद्-रोगस्य प्राकृत-कामस्य
शान्ति-द्वारा लौकिक-कामेन श्री-कृष्ण-प्रिय-वर्गयोः
परस्पर-विहार-दर्शनौत्कण्ठ्य-तद्-अनुकूलत्वं चेदम् एव प्रयोजनम्
अग्रे वदिष्यति---विक्रीडितं व्रज-वधूभिर् \[भा।पु। १०.३३.४२\] इति \।
एतद्-अनुसन्धानवान् मुनीन्द्रः स्वाभिप्रेतं विलासं कथयिष्यन् तावच्
छ्री-कृष्णस्य मानसीं लीलां विवृणोति---**भगवान्** इति \। तत्रादौ
भावोत्पत्तिम् आह---तद् उक्तं रसार्णवे---निर्विकारस्य चित्तस्य भावः
स्याद् आदि-विक्रिया \[र।सू। १.१९२\] \। साहित्य-दर्पणे---निर्विकारात्मके
चित्ते भावः प्रथम-विक्रिया \[सा।द। ३.९३\] \।

प्रेम-लक्षणं---स प्रेमा भेद-रहितं यूनोर् यद् भाव-बन्धनम्
\[र।सू। २.११२\] इति \। भाव-विशेष एव प्रेमा, द्वयोर् अपर-पर्यायत्वम्
\। यद्यप्य् अखण्डो नित्य-सिद्ध एव प्रेमा तत्-साधकाश् च नित्य-सिद्धा
एव, तथाप्य् अङ्गाङ्गिनोः क्रमेण सम्बन्धस्योत्पत्तिः सम्बन्धिन्य्
उपचर्यते, राज्य-सम्बन्धवत् \। अथावधि-भूतो भाव उच्यते \। तद्
उक्तं तत्र---

> प्रेम्णस् तु प्रथमावस्था भाव इत्य् अभिधीयते \।
>
> सात्त्विकाः स्वल्प-मात्राः स्युर् अत्राश्रु-पुलकादयः \।\। \[भ।र।सि।
> १.३.२\]
>
> भ्रू-नेत्रादि-विकारैस् तु सम्भोगे वा प्रवर्तकः \।
>
> भाव एवाल्प-संलक्ष्य-विकारो हाव इष्यते \।\।
>
> हाव एव विलासस्य पूर्णतां प्रतिपद्य वै \।
>
> हेला नाम समाख्याता प्रेम पूर्वं गताग्गता \।\।
>
> तत्र विभावैर् अनुभावैश् च सात्त्विकैर् व्यभिचारिभिः \।
>
> विषयैः परिचारयंश् च कृष्णे हि रतिम् आप्नुयात् \।\।

तत्रालम्बन-विभावः श्री-कृष्णः प्रिय-वर्गश् च \। उद्दीपन-विभावश्
चन्द्र-चन्द्रिका-चन्दन-लेपन-**शरद्**-ऋतु-**मल्लिकाद्याः** \।
परस्परं यूनोर् भ्रू-नेत्रादि-विकारा अनुभावाः \। व्यभिचारिणस् तु
त्रयस्त्रिंशत्-नेत्रागोचरे प्रिये ग्लानि-मोह-मूर्च्छा-दैन्यादयः \।
विषयास् त्व् अन्योन्यम् उभयोर् अङ्गादीनि, परिवारस् तु सखी इत्य्-आदि \।
एतैः स्थायी-भाव एष्यते \। भावस् तु मानसो धर्मः \।
उद्दीपन-विभावेन मनसि विकारम् आपन्ने सति भावोद्बोधः \। तस्मिंश् च
सति उज्ज्वल-स्थायि-भावः सिध्यति \। तस्मिंश् च सिद्धे श्री-कृष्ण
आत्मानन्द-पूर्णं मन्यते, अतस् तद्-अर्थं मयारम्भः \।

तत्राचार्यैर् उपोद्घातत्वेनोक्तं पद्यं व्याख्यायते---

> ब्रह्मादि-जय-संरूढ-दर्प-कन्दर्प-दर्पहा \।
>
> जयति श्री-पतिर् गोपी-रास-मण्डल-मण्डनः \।\। \[भावार्थ-दीपिका
> १०.२९.१ब्\]

तथा-भूतो जातः \।

यद् वा, *गोपी-रास-मण्डलं मण्डनं* यस्य, स साधारणो
भूषण-भूष्य-भाव इत्य् उक्तात् प्राकृत-कामस्येदं पौरुषं यच्
चरम-धातु-पातेन ब्रह्मादीन् अप्य् अभिभवतीति कामस् तु
श्री-कृष्णेनाभिभूतः \। अग्रे वक्ष्यते---आत्मन्य् अवरुद्ध-सौरतः
\[भा।पु। १०.३३.२६\] इति लिङ्गात् निरोध-लक्षणेन अलौकिकेन कामेन जित
एव, यतः *श्रीपतित्वम्* उपेक्ष्य *गोपी-रास-मण्डल-मण्डनो* जातः \।
वक्ष्यति च---आत्मारामोऽप्य् अरीरमत् \[भा।पु। १०.२९.४२\] \। अपि च
आत्मारामता गौणीकृता दृश्यते, गोपी-रमणेन मधुर-रस-स्फूर्त्या
स्वरूप-लाभस्य विवक्षितत्वाच् च \।

किं च, साक्षात् मन्मथ \[भा।पु। १०.३३.१\] इत्य् अनेन मन्मथस्यापि
मोहेन सामर्थ्याभावोऽत्र आत्मन्य् अवरुद्ध-सौरतः \[भा।पु। १०.३३.२६\]
इत्य् अयम् एव चित्रम्\। यद् व्रज-सुन्दरीणां विलासैः श्री-कृष्ण-मनसि
निरुद्धे सति मनो-जन्य-कार्यस्यापि निरोधोऽतो मनः-कार्य-विशेषस्य
चरम-धातोर् अपि निरोधो जात इति \। *अयम् अर्थः* इति
ज्ञेयम्,अन्यथानेक-यूथवतीनां व्रज-बल्लवीनां समाधानं न स्याद् इति
तासां निरोधस्य वैलक्षण्यान्तरं निरूपयिष्यते---

> तद्-अङ्ग-सङ्ग-प्रमुदाकुलेन्द्रियाः
>
> केशान् दुकूलं कुच-पट्टिकां वा \।
>
> नाञ्जः प्रतिव्योढुम् अलं व्रज-स्त्रियो
>
> विस्रस्त-मालाभरणाः कुरूद्वहः \।\। \[भा।पु। १०.३३.१८\] इति \।

प्रस्तुतम् आह---

> लीलात्र त्रिविधा प्रोक्ता मानसी वाचिकी तथा \।
>
> शरीरेण तृतीया च तासां भेदा पृथक् पृथक् \।\।

मानसी लीला, यथा---

> आगतासु विधास्येऽहं स्वागतं तासु सुन्दरम् \।
>
> भयं प्रदर्शयिष्येऽहम् इहामुत्र च यन् महत् \।\।
>
> पश्चाद् धर्मं प्रवक्ष्यामि तासां हार्द-परीक्षया \।
>
> श्रोष्यामि तासु युक्तिं च धैर्य-च्युतिम् अहं पराम् \।\।
>
> रास-क्रीडां करिष्यामि ताभिः सर्वाभिर् अद्भुताम् \।
>
> आलिङ्गनं नखोल्लेखं संलाप-नर्म चोत्तमम् \।\।
>
> ताभिः सह करिष्यामि वर-दानं यथा कृतम् \।
>
> एवं हि मानसी लीला ध्यानानन्द-मयी स्वयम् \।\।

किं च---

> स्वागतं वो महाभागाः प्रियं किं करवाणि वः \।
>
> तासां भाव-परीक्षार्थम् इत्य् आद्या वाचिकी स्मृता \।
>
> बाहु-प्रसारितेत्य् आद्या शरीरा बहुधा मता \।\। इति \।

ननु यदि वेद-पुराण-प्रमान्या लीला नित्यत्वं श्रूयते[^२]
विष्णु-पुराणे---सोऽपि कैशोरक-वयो मानयन् मधुसूदनः \[वि।पु।
५.१३.६०\] इति \। सदा रास-रसोन्मत्तः, तद् व्रज-देवी-कदम्ब-स्थः
क्रीडत्य् एव सादिवद् रास-क्रीडा कथम् उच्यते ? तत्राह \।
यथोक्तं---पुण्यं मधुवनं यत्र सांनिध्यं नित्यदा हरेः \[भा।पु।
४.८.४२\] \। अन्यच् च, मथुरा भगवान् यत्र नित्यं संनिहितो हरिः
\[भा।पु। १०.१.२८\] इति मथुरायां नित्याधिष्ठानत्वे देवक्याम्
आविर्भावेन सादित्वम् इव वर्ण्यते \।

[^२]: वेद-पुराण-प्रामाण्य-लीला-नित्यत्वं श्रूयते ?


तथात्र कुमारीणां वर-दान-प्रयुक्तोऽयम् रास-विलासः सादिर् इव
निरूप्यते \। अत्र वृन्दारण्ये त्व् ऋतवो देश-विभागेन तदावर्तन्त एव
तथा शरद्-ऋतु-निवास-प्रदेशे शरत्-सम्पादितां श्रियं दृष्ट्वा प्रतिश्रुता
रात्रयः स्मृति-पथम् अवतीर्णाः, मयेमा रंस्यथ क्षपाः \[भा।पु।
१०.२२.२७\] इति **ताः** प्रतिश्रुता **रात्रीर् वीक्ष्य** **शरदा
उत्फुल्ला-मल्लिकाश्** च **वीक्ष्य** रात्रि-विशेषणम् \। **भगवान् अपि**
ऐश्वर्य-सुपूर्णोऽपि तद् उपेक्ष्य निरोधात्मक-विलासेनैव
व्रज-सुन्दरीभिः सह **रमणे** **मनश् चक्रे** मनश् चकारेत्य् अर्थः
\।

व्रजे पञ्च-विधा गोप्यः---नित्य-सिद्धाः, उपासना-सिद्धाः, श्रुतयः,
ऋषयः, देव्यश् च \। नित्य-सिद्धा दृष्टाः \। श्रुतीनां रिरंसाजनि \। तद्
उक्तं बृहद्-वामन-पुराणे---तत्-कदम्बक-मध्य-स्थः किशोराकृतिर्
अच्युत इति तं दृष्ट्वा रिरंसा जाता \। ताभ्यो भगवता वरो
दत्तः---पुरा सारस्वते कल्पे व्रजे गोप्यो भविष्यथ \। एता कुमार्यस् तु
श्रुतय इदानीम् अपि पूर्वानुरागं दृष्ट्वा कात्यायन्य्-अर्चन-प्रभव-पुण्या
व्याजेन वरो दत्तो मयेमा रंस्यथ क्षपाः \[भा।पु। १०.२२.२७\] इति \।
तास् तु कुमार्यो नवानुरागेण रिरंसया तं कालं प्रतीक्ष्यमाणा एव
स्थिताः--- \"कदास्मान् आहूय रमयिष्यति ?\" इति \। अतः तस्मिंस् तस्मिन्
प्रतिश्रुते समये **ताः** प्रतिश्रुता **रात्रीर् वीक्ष्य रन्तुं मनश्
चक्रे** \। इदानीं शरत्-कालीना रात्रय एव भावोद्बोधिका जाता इति भावः
\। भावोद्बोधे लिङ्गे अग्रे वक्ष्यति---जगौ कलं वाम-दृशां मनो-हरम्
\[भा।पु। १०.२९.३\] इति \। यद्यपि व्रजे द्वादशा रसाधिकारिणो वर्तन्ते,
सर्वैर् अपि ध्वनिर् आकर्णत्, तथापि वेणु-ध्वनिना
मधुर-रसाधिकृतानाम् एवाकर्षणं नान्येषाम् इति \।

ननु वर-दान-समय एव किम् इति नाभिरमिताः ? तत्रायम् अभिसन्धिः
पूर्वम् अल्प-वयस्कत्वेन रमणार्थम् आकारणं नोचितम् इति \। अधुना
रमणानुकूल-वयस्त्वेन योग्या दृष्टा आकारिताः \। श्री-कृष्णस्य सदा
कैशोरकम् एव वयो जातं ततो रमण-योग्यता जाता \। एतद् उक्तं
पराशरेण---

> सोऽपि कैशोरक-वयो मानयन् मधुसूदनः \।
>
> रेमे ताभिर् अमेयात्मा क्षपासु क्षपिताहितः \।\। \[वि।पु। ५.१३.६०\] इति
> \।

हरि-वंशे---

> युवतीर् गोप-कन्याश् च रात्रौ सङ्कल्प-कालवित् \।
>
> कैशोरकं मानयानः सह ताभिर् मुमोद ह \।\। \[ह।वं। २.२०.१८\]
> इति \।

**उत्फुल्ल-मल्लिका** इत्य् अनेन वृन्दावन-लतानाम् उद्दीपनत्वं सूचितम् \।
**शरदा** इति शरद्-ऋतोऽपि साहय्यं सूचितम् \।

नन्व् एकेन श्री-कृष्णेन बहूनां तासां रमणं कथम् ? सर्वासाम्
एवैकदैव सांनिध्यं च कथम् ? वक्ष्यति चाग्रे---तासां मध्ये द्वयोर्
द्वयोः प्रविष्टेन \[भा।पु। १०.३३.३\] इति चेत्, तत्राह---**योगमायाम्
उपाश्रित** इति \। तत्र केचिद् वाहुः---योगमाया लीलोपयोगिनी काचिद्
अचिन्त्य-शक्तिः \। अग्रे वक्ष्यति योगेश्वरेण \[भा।पु। १०.३३.३\]
अचिन्त्य-शक्तिमतेति \। ताम् **उप** समीपे **आश्रितः** \। सा च
कृष्ण-स्व-स्व-रसाधिकारेषु ते ते निरुद्ध्यन्ते \। अग्रे
वक्ष्यति---मन्यमानाः स्व-पार्श्व-स्थान् स्वान् स्वान् दारान् व्रजौकसः
\[भा।पु। १०.३३.३७\] इति \।

यद् वा, **योगे** संयोगे या **माया** कृपा स्नेह इति यावत्, ताम्
**उपाश्रितः,** स्यात् कृपा-दम्भयोर् माया इति विश्वः \।

यद् वा, **योगो** व्रज-सुन्दरीभिः संयोगः \। तस्मिन् या मा लक्ष्मीः
शोभेति यावत्, तस्या आयः प्राप्तिः यया मुरल्या, तां मुरलीम् **उप**
समीपे **आश्रितः** \। कदाचिद् अपि न त्यजति \। यथान्योऽपि नायको
नायिकाभिसरणे रतिम् आश्रितो भवति, तथा श्री-कृष्णोऽपि मुरलीं
सहचरीम् इव मन्यमानस् तद्-आश्रित एव तिष्ठति \। जगौ कलम्
\[भा।पु। १०.२९.३\] इति लिङ्गाच् चेति \।

यद् वा, **योगस्य** ऐश्वर्यादेर् **मा** सम्पत्, तत्र **उपाश्रितो**ऽपि
**रन्तुं मनश् चक्रे** \।

यद् वा, **योगस्य** ऐश्वर्यादेर् **मा** सम्पत्, तस्याम् **उप** समीपे
स्थितायाम् अपि ताम् अनादृत्येत्य् अर्थः\। रमणानुकूलत्वेन **वीक्ष्य**
प्रतिश्रुता **रात्रीर्** एव **आश्रित** इत्य् अन्वयः \।

यद् वा, **योगमायां** योगे वक्षसो योगे निमित्ते सप्तमी वर्तमाना **या
मा** लक्ष्मीस् तथा स्थितायाम् अपि ताम् उपेक्ष्येत्य् अर्थः \। याभिः सह
रमणं चिन्तनं **ता** एव **आश्रित** इत्य् अर्थः \। आर्थिकोऽयम् अर्थः
व्यञ्जना-वृत्त्या वा \।

यद् वा, **योगमायां** कांचिद् वृद्धां तपस्विनीं रमणानुकूलाम्
**उपाश्रितः** \।

यद् वा, अभिज्ञास् त्व् एवं वदन्ति---**योगे** सम्भोग-लक्षणे संयोगे या
**माया** अघटित-घटना-चातुरी, **ताम्** उप आधिक्येन **आश्रित,**
उपाधिके चेति कर्म प्रवचनीयत्वं, यया एकेन स्वरूपेण बह्वीनां
सांनिध्यं तासां मध्ये द्वयोर् द्वयोः \[भा।पु। १०.३३.३\] इति
वक्ष्यमाणत्वाच् च स्वैक-निकटत्व-मान इति \।

यद् वा, **योगे माया** स्वाभाविकी लाघव-शक्तिर् एवेति, **रात्रीर् वीक्ष्य**
इति रात्रयोऽपि स्त्रियः, **शरद्** अपि स्त्री, **मल्लिका** अपि स्त्री-जातयः
\। अतः एवं-भूते पुरुष-प्रवेश-शून्ये वृन्दावन-प्रदेशे रमण-योग्यां
नित्य-सिद्धां सामग्रीं दृष्ट्वा व्रज-देवीभिः सह **रन्तुं मनश् चक्रे**
पूर्ण-मनोरथं चकारेत्य् अन्वयः \। तस्य सत्य-कामत्वात्
सत्य-सङ्कल्पत्वाच् च---सत्य-कामः सत्य-सङ्कल्पः \[छा।उ। ८.७.१\] इति
श्रुतेः \।

यद् वा, **भगवान् अपि,** भगो भागः, तद्वान् अपि नन्द-पुत्रत्वात्
वात्सल्य-रसालम्बनत्वात् नन्द-यशोदाभ्यां लाल्यमानत्वात्
सकल-सुख-पूर्णोऽपि वर्ष-पर्यन्तं धैर्यम् अवलम्बमानोऽपि **ता**
प्रसिद्धाः मधुर-रसोद्दीपका **रात्रीर् वीक्ष्य रन्तुं मनश् चक्रे** \।
रात्रि-दर्शनेन धैर्य-च्युतिर् जातेति सूचितम् \। तत्रापि विशेषं
व्याचष्टे---**शरदा** इति **उत्फुल्ल-मल्लिका** इति \। शरत्-कृत्-साहाय्यम्
इति भावः \।

यद् वा, **अयोगे माया** दम्भका पद्यम् इति यावत्, ताम् **उपाश्रितः**
व्रजौकसां समीपे कपट-प्रकाशनात् \। अयम् अर्थः---व्रज-सुन्दरीभिः
सदा सम्बन्धेऽपि नान्योपल-क्षितो विलासं करोत्य् एव यतो रसः परोक्षं
प्रकाशते इति श्रुते स्यात् \। कृपा-दम्भयोर् माया इति विश्वः \।
मधुर-रसावलम्बनाश्रयम् अन्तरेण नात्मानं पूर्णं मन्यते \। अत एव
**रन्तुं मनश् चक्रे** \।

यद् वा, **योगं** **भगवान् अपि** सोऽप्य् ऐश्वर्यं तिरस्कृत्य **रन्तुं
मनश् चक्रे** \। अगमायाम् अङ्गेषु स्थावरेषु तरुषु या **माया** कृपा, ताम्
**उप** समीप एव **आश्रितः,** वृन्दावन-तरुषु स्नेहम् आश्रितः \। तेषाम्
असङ्कोचनं कुर्वन् एते विलासोपयोगिनो मद्-विलास-साक्षिण इत्य् एवं
विचार्य तेषां मध्ये स्थितः सन् **रन्तुं मनश् चक्रे** इति
व्रज-सुन्दरी-मनोऽनुरञ्जनानुकूलं सङ्कल्पं कृतवान् इत्य् अर्थः \। अहो
अमी देव-वरामरार्चितम् \[भा।पु। १०.१५.५\] इति तरुषु
श्री-कृष्ण-स्नेहस्य प्रसिद्धत्वाच् च \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

श्री-राम-कृष्ण-गङ्गा-चरणान् नत्वा गुरून् उरु-प्रेम्णः \।

श्रील-नरोत्तम-नाथ-श्री-गौराङ्ग-प्रभुं नौमि \।\।

प्रणम्य श्री-गुरुं भूयः श्री-कृष्णं करुणार्णवम् \।

लोकनाथं जगच्-चक्षुः श्री-शुकं तम् उपाश्रये \।\।

गोप-रामा-जन-प्राण-प्रेयसेऽतिप्रभुष्णवे \।

तदीय-प्रिय-दास्याय मां मदीयम् अहं ददे \।\।

अथ पञ्चभिर् अध्यायैः पञ्च-प्राण-समैर् मुनिः \।

रासं प्राह हरेः सर्व-लीला-सम्पच्-छिरोमणिम् \।\।

रासो जयति यद् दत्त-सौभाग्या गोप-योषितः \।

धरास्था अधरीचक्रुः सर्वोर्ध्वस्थां रसाम् अपि \।\।

ऊनत्रिंशे वेणु-नाद-पारुष्य-विष-वर्षणम् \।

गोपिका-चातकीषाभिः क्रीडान्तर्धिश् च वर्ण्यते \।\।

इह खलु सप्त-वर्ष-वयसि वर्तमानेन भगवता कार्तिकस्यामावस्यायां
कर्म-वादोत्थापनेन इन्द्र-मख-भङ्गः कृतः \। तच्-छुक्ल-प्रतिपदि
गोवर्धन-मखोत्सव \। द्वितीयायां यमुना-तीरे
भ्रातृ-द्वितीया-भोजनोत्सवः, श्री-मुनीन्द्रेणावर्णितोऽपि ज्ञेयः \।
तत्रैव वर्णिता इन्द्र-कोपोक्तयश् च, तृतीयाम् आरभ्य नवमी-पर्यन्तं
गोवर्धन-धारणम् \। दशम्यां गोपानां विस्मय-कथा-बाहुल्यं,
एकादश्यां गोविन्दाभिषेकं, द्वादश्यां वरुण-लोक-गमनं, पौर्णमास्यां
ब्रह्म-लोक-गमनम् \। ततश् च शरदः समाप्तत्वात् तद्-उत्तरे वर्षे
अष्ट-वर्ष-वयस्त्वे सत्याश्विन-पूर्णिमायां रासोत्सवः
सर्व-लीलोत्सव-मुकुट-मणिः, तं वक्तुम् आरभते---**भगवान् अपि**
षड्-ऐश्वर्य-पूर्णोऽपि **रन्तुं मनश् चक्रे** रमणस्योद्दीपनालम्बनानां
काल-देश-पात्राणां शरद्-यामिनी वृन्दावन-व्रज-वनितानां
सर्वोत्कृष्ट-माधुर्येणाकृष्टत्वाद् इति भावः \।

शत-कोटि-विलासिनीनाम् उज्ज्वल-रस-चिन्तामणीनां
सौस्वर्य-सौन्दर्य-सौकुमार्य-सौरभ्य-माधुर्य-वैदग्ध्य-तौर्यत्रिकाणि
बहु-विधानि परम-रुचिराणि स्वीय-श्रोत्रादीन्द्रियैर् जिघृक्षुः
स्वीय-सौन्दर्यादीनि तदीय-श्रोत्रादिभिस् ता जिग्राहयिषुश् च बभूव,
प्रेम-वश्यत्वाद् एकस्याम् एव रजन्याम् अव्यवधानेन यदा, तदा
सत्य-सङ्कल्पता-शक्त्या प्रेरितया **योगमायया**
दुर्घट-घटना-पटीयस्या शक्त्या प्रहर-चतुष्टयवत्यास् तस्या एव
रात्रेर् मध्ये तावद्-विलास-समापयित्र्यः परः शत-कोटि-रात्र्य आनीय
दर्शिताः \। अत एव **ता रात्रीर्** **वीक्ष्य** इति बहु-वचनम् \।
ब्रह्म-रात्र उपावृत्त \[भा।पु। १०.३३.३८\] इत्य् अग्रेऽपि वक्ष्यते
प्रसिद्धार्थ-तत्-पदोपन्यासान् नाना-गुणवतीर् इति रात्रीणाम् उत्कर्षः \।
**शरदा** तावन्तः शरदायाम् अपि **उत्फुल्ला मल्लिका** यासु ताः \।
शरद्य् अपि मल्लिकाः कुन्द-स्रजः कुल-पतेर् इह वातिगन्धः इति कुन्दान्य्
अपि \। रेमे तत्-तरलानन्दि-कमलामोद-वायुना इति रात्राव् अपि कमलानि
पुष्पन्तीति वृन्दावनस्योत्कर्षः \। \"शरदोत्फुल्ल-मल्लिकाः\" इति पाठे
शारद्यश् च ता उत्फुल्ल-मल्लिकाश् चेति ता रन्तुम् आरेभे \। रेमे इत्य् उक्ते
आत्मारामस्य स्वत एव पूर्ण-कामस्य भगवतस् तस्य व्रज-वनितासु
रमणं बाह्यं नव-विडम्बनम् एवेति कश्चिद् व्याचक्षतेत्य् अतो **रन्तुं
मनश् चक्रे** इत्य् उक्त्या रमणम् इदम् आन्तरम् एव, न तु बाह्यम् इति
ज्ञापितम् \। सत्यम् आन्तरम् एवेदं रमणं किन्तु व्रज-सुन्दरीणां
भक्तत्वात् तद्-अनुरोधेनैवेति कश्चिद् व्याचक्षीतेत्य् अतश् चक्र इत्य्
आत्मने-पदं प्रयुक्तम् \। रमणस्य स्व-सुखार्थकत्वं बोधयति, ततश्
च इत्थम्भूत-प्रेमाणो व्रज-सुन्दर्यो यत् तासु भगवान् स्वतः
सर्व-सुख-पूर्णोऽपि **रन्तुं मनश् चक्रे**---आत्मारामाश् च मुनयः
\[भा।पु। १.७.११\] इत्य् अत्र इत्थम्भूत-गुणो हरिः इतिवत् \। अतो
व्रज-सुन्दरीणाम् अपि परमोत्कर्षः \। तथा---

> सोऽपि कैशोरक-वयो मानयन् मधुसूदनः \।
>
> रेमे ताभिर् अमेयात्मा क्षपासु क्षप्ताहितः \।\। \[वि।पु। ५.१३.६०\] इति
> \।
>
> युवतीर् गोप-कन्याश् च रात्रौ सङ्कल्प-कालवित् \।
>
> कैशोरकं मानयानः सह ताभिर् मुमोद ह \।\। \[ह।वं। २.२०.१८\]

इति श्री-विष्णु-पुरान-हरि-वंशयोर् मानयन् आदृतं कुर्वन्न् इत्य् अर्थः \।
ताभिः सह विहाराभावे स्वीय-कैशोरयोऽप्य् अवमानितं स्याद् अत एवोक्तम्
अभियुक्त-महानुभावैः \। कैशोरं सफलीकरोति कलयन् कुञ्जे विहारं
हरिः \[भ।र।सि। २.१.२३१\] इति सर्वथैव व्रज-वनितानाम् अप्य् उत्कर्षो
ध्वनितः \। तत्र चोक्तानुक्त-सर्वेति कृत्य-समाधानार्थम्
आह---**योगमायां** स्वीयाचिन्त्य-चिच्-छक्ति-वृत्तिम् **उप** आधिक्येन
**आश्रित** इति स्वाश्रितानाम् अपि ताम् आश्रित इति प्रयोगात् तस्या अप्य् अत्र
सौभाग्याधिक्यम् \।\।१\।\।

**\॥।**

\।\। १०.२९.२ \।\।

तदोडु-राजः ककुभः करैर् मुखं

प्राच्या विलिम्पन्न् अरुणेन शन्तमैः \।

स चर्षणीनाम् उदगाच् छुचो मृजन्

प्रियः प्रियाया इव दीर्घ-दर्शनः \।\।

**श्रीधर-स्वामी (भावार्थ-दीपिका) :** तदा तस्मिन्न् एव क्षणे
तत्-प्रतीतये उडु-राजश् चन्द्र उदगाद् उदितः \। किं कुर्वन् ?
दीर्घ-कालेन दर्शनं यस्य स प्रियः स्व-प्रियाया मुखम् अरुणेन
कुङ्कुमेन यथा विलिम्पति तथा प्राच्याः ककुभो दिशो मुखं शन्तमैः
सुखतमैः करै रश्मिभिर् अरुणेनोदय-रागेण विलिम्पन्न् अरुणीकुर्वन्न्
इत्य् अर्थः \। स प्रसिद्ध उडु-राजः \। तथा चर्षणीनां जनानां शुचस्
ताप-ग्लानीर् मृजन्न् अपनयन् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा भगवतो
रिरंसा-समये \। तस्य हरेः प्रीतये \। तमसि
गोपाङ्गना-स्फुट-दर्शनं स्याद् इत्य् अभिप्रेत्येत्य् अर्थः \। उडुभिस्
ताराभिः राजत इति \। यथाहम् उडुभी राकेशे राजे तथा भगवान् अपि
व्रजाङ्गनाभी राजत्व् इत्य् अभिप्रायक उडुराज इति शब्दः \। दीर्घं बृहत्
दर्शनं स्वरूपं यस्य सः \। पूर्णिमेन्दोः पूर्ण-कलत्वाद् इत्य् अर्थः \।
प्रियः भर्ता \। स्व-प्रियायाः \। अरुणं कुङ्कुमे रक्ते
सन्ध्या-रागे\ऽर्क-सारथौ इति धरणिः \। प्राच्याः ककुभ इन्द्रेशाञाः \।
पर-पत्न्याः इत्य् अर्थः \। अनेन, यद् यद् आचरति श्रेष्ठः \[गीता ३.२६\]
इति न्यायेन यद्य् यस्मद्-वंश-प्रवर्तकश् चन्द्र इन्द्र-भार्यायाः प्राच्या
मुखं विलिम्पति, तदा कुल-परम्परा-गतत्वाद् अस्माकम् एतत्
सदृश-कर्मणि न दोष इति विमृश्य भगवान् प्रीतो भवत्व् इत्य् उक्तं
स्वामि-चरणैः---तत्-प्रीतये इति \। इत्य् अर्थ इति---अरुणतापादनम्
एवात्र विलिम्पन-पदार्थः \। चर्षणीनां मनुष्याणां वा सस्यानां,

> अर्यम्णो मातृका-पत्नी तयोश् चर्षणयः सुताः \।
>
> यत्र वै मानुषी जातिर् ब्रह्मणा चोपकल्पिता \।\। \[भा।पु। ६.६.४२\]
> इत्य् उक्तेश् चर्षणयो मनुष्याः \।

चर्षणिर् मानुषे सस्ये श्रान्ते चाध्वनि वाहने इति निरुक्ति-कोशः \।
सस्य-पक्षे खर-किरण-सन्ताप-म्लान-रूपाः शुच इति ज्ञेयम् \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तदेत्य् आदि \। तदा
तस्मिन्न् एव समये यदा रन्तुं मनश् चक्रे तदैवेत्य् अर्थः \। सेवा
समयम् आकलय्य भृत्य इवोपसन्न इति यावत् \।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं निज-रिरंसया
चन्द्रम् अपि प्राची-दिशा स प्रियम् एव रन्तुम् उद्यतं मन्यमानस्य
श्री-भगवतो भावम् अभिव्यञ्जयन्न् इव
तद्-रिरंसा-स्मरणेनोदित-भाव-विशेषः प्राची-दिशा नायिकया सह
चन्द्रस्य नायक-भाव-प्रदर्शनेनोदयम् आह---तदेति \। यदा मनश्
चक्रे तदानीम् एव उडूनां तारकाणां राजेति ता अपि तत्-परिवारत्वेनोदगुर्
इति ध्वनितम् \। तासां च पूर्ण-चन्द्र-रात्राव् अल्प-प्रकाशता-विवक्षया
परिवारत्वापेक्षया चोदयस्य गौणतयोक्तिः \। विशेषेण लिम्पन्न् इति
पूर्ण-चन्द्राभिप्रायेणैव पूर्णत्वं च तस्य पौर्णमास्या किं वा तया
विनापि तिथ्य्-अन्तरे भगवद्-रिरंसापेक्षया,शन्तमैर् अमृत-मयैर् इत्य्
अर्थः \। सर्व-तापापहारित्वात् स काम्य् अम्बुराशि-परिवर्धनतया
प्रसिद्धः \।

न केवलम् एवम् अमुना प्राची-दिश एव तापो\ऽपहृतःकिन्तु सर्वेषां जनानाम्
अपीत्य् आह---चर्षणीनाम् इति शुचः शरद्-अर्क-ज-सन्ताप-दुःखानि एतच् च
श्री-भगवतो रिरंसोद्दीपन-द्वारा प्रायो
गोप-कन्या-वर्ग-चिर-विरह-तापापनोदनाभिप्रायेण, जगत्-पूज्यानां
तासां शुग्-अपनोदनेन जगताम् एव स्वतः शुग्-अपनोदन-सिद्धेः \। प्रियः
प्रियाया इवेति स-रागत्व-साधुत्वानन्यत्वादिनान्योन्यं प्रीति-विशेषेषो
दर्शितः \। अत एव परिजनानां शोकाश्रूणि मार्जयन् यथासौ
परम-सुखमय-करेण लिम्पति \। दीर्घ-दर्शन इत्य् अनेन
परम्-औत्कण्ठ्यं सूचितम् \। एवं सर्वम् इदं
श्री-भगवद्-रिरंसाविर्भावनम् ऊह्यम् \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं निज-रिरंसया चन्द्रम्
अपि प्राची-दिशा प्रियः प्रिययेव रन्तुम् उद्यतं मन्यमानस्य
श्री-भगवतो भावम् अभिव्यञ्जयन्न् तासां रात्रीणाम् उत्तमाङ्ग-रूपायाम्
अस्याम् अभिव्यक्त-सर्व-मङ्गल-सूचकम् अन्यद् अप्य् आह---तदेति \। उडूनां
राजेति ता अपि तत्-परिवारत्वेनोदगुर् इति ध्वनितम् \। रश्मिभिर्
अरुणेनेति करण-द्वयम् उभयेषाम् अपि साधकतमत्वात् रश्मि-धृतेन
रागेणेत्य् अर्थः \। विशेषेण लिम्पन्न् इति पूर्ण-चन्द्राभिप्रायेणैव ततो
राकैवेयं तिथिः पूर्णत्वं च तस्य तिथ्य्-अन्तरे
श्री-भगवद्-इच्छापेक्षया तदेत्य् उक्त्या स्वारस्यात् \। किं वा,
उत्फुल्ल-मल्लिका-रात्रीर् वीक्ष्येतिवत् तस्याप्य् उद्दीपनत्वेन
सहजोद्गमौचित्यात् \। राकेश-कर-रञ्जितम् इति वक्ष्यमाणानुसारेण
तत्-तिथाव् एव तात्पर्यात् स इति ता इतिवत् न केवलम् एवम् अमुना
प्राची-दिश एव तापोपहृतः, किन्तु सर्वेषां जनानाम् अपीत्य्
आह---चर्षणीनाम् इति \। शुचः शरद्-अर्क-ज-सन्ताप-दुःखानि \। यद् वा,
मनो-दुःखानि भगवतः सर्व-शक्त्य्-आश्रय-परम-शक्ति-रूपाणां तासाम्
अनुल्लासोल्लासाभ्यां स्वत एव सर्वेषां तत्-तद्-भावात्
श्री-कृष्ण-जन्म-दिनादिवत् प्रियः प्रियाया इवेति
स-रागत्व-साधुत्वानन्यत्वादिनान्योन्यं रुचि-विशेषेषो दर्शितः \। अत एव
तत्-परिजनानां शोकाश्रूणि मार्जयन् यथासौ परम-सुख-करेण लिम्पति
\। तथेति व्यञ्जितं दीर्घ-दर्शन इत्य् अनेन परमौत्कण्ठ्यं च
सूचितम् \। एवं सर्वम् इदं श्री-भगवतो रिरंसाविर्भावनम् ऊह्यम्
\।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** करैर् अरुणेन तद्-गतोदय-रागेण
\।\।२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तदोक्त-प्रकारासु सर्वास्व्
एव रात्रिषु पूर्णत्वेन चन्द्रमा अप्य् एक एव नायकत्वेनासीद् इत्य्
आह---तदोडुराज इत्य्-आदि \। तदा तस्मिन्न् एव समये यदा भगवान् रन्तुं
मनश् चक्रे \। तदैव सेवकस्येयम् एव रीतिर् ईश्वरेच्छा सम-कालम्
एवोपसत्तिर् इति यत्, स इति पूर्णत्वेन प्रसिद्धः \। उडुराज उदगाद्
उदियाय \। किं कुर्वन् ? करैः किरणैः प्राच्याः ककुभो मुखम् अरुणेन
अरुणिम्ना, गुण-वचनोऽयम् \। विलिम्पन् रञ्जयन्न् इत्य् अर्थः \। यद्यपि
बह्वीनां रात्रीणां पतिस् तथापि प्राची दिग् एव तस्य प्रियेति ताम् एवादौ
सादरम् अनुनयन् \। पुनः किं कुर्वन् ? चर्षणीनां जनानां शुचौ मृजन्
निर्मलीभावं कुर्वन् \। तत्र दृष्टान्तः \। प्रियः श्री-कृष्णः सर्वासां
व्रज-देवीनां वल्लभोऽपि चर्षणीनां सखी-जनानां शुचो मृजन् अरुणेन
कुङ्कुमेन करैः कर-व्यापार-विशेषैः प्रियाया राधाया मुखं लिम्पन्न्
इति वाक्यार्थोपमा \। कीदृशः ? उडु-राजः प्रियो वा दीर्घ-दर्शनः \।
बह्वीषु रात्रिषु परिपूर्णतयैक-रूपेयेण वर्तिष्यमाणत्वाद् दीर्घम्
अपरिच्छिन्नं दर्शनं यस्य\। पक्षे प्रियया सह दीर्घं सर्व-कालीनं
दर्शनं यस्य, स्वाधीन-भर्तृकत्वात् तस्याः \। अथवा, दीर्घ-दर्शनो
दीर्घ-लोचन इत्य् अर्थः \।\।२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :**तद् एवं श्री-कृष्ण-मनसि
रिरंसा-पूर्णेऽपि भाव-रूपां प्रथम-विक्रियाम् आपन्ने सति चन्द्रस्यापि
तत्-कार्यत्वाद् उद्दीपन-विभावत्वाच् च चन्द्रमा मनसो जात इति श्रुतेः \।
कार्योन्मुखे सति कार्यं स्वयम् एवोदेति \। यथा रात्री-शरन्-मल्लिकानाम्
उद्दीपन-विभावत्वं तथा चन्द्रस्यापि उद्दीपन-विभावत्वम् \। अतः
तस्योदयम् आह---तदेति \। तास्व् अनुराग-शैथिल्यं कुर्वन्, यथा
श्री-कृष्णो रमायाम् अनुराग-शैथिल्यं कृतवान् तथैव चन्द्रोऽपि
स्वकीयासु पूर्णम् उज्ज्वल-रसं प्राप्नुवत् परकीयायां प्राच्यां दिशि पूर्णं
रसम् अनुभवितुम् उदत् \। प्राची इन्द्रस्यैव स्याद् दिग्-देवानाम् इति श्रुतेः
\। किं कुर्वन् ? प्राच्याः ककुभो मुखं शन्तमैः करैर् अरुणेन
विलेपनं प्राची पूर्वानुरागवती \। अतस् तस्याः सूर्येण सम्बन्ध-मात्रं
ज्ञात्वा सक्रोध इवारुण्यम् अभिव्यञ्जन् उदगात् फुल्लैः कुमुद-कुन्दादिभिर्
मुख-विकासेन पूर्वानुरागं विचिन्त्य ताम् अनुसरन् शन्तमैः करैर्
अस्माभिः कर-तुल्यैह् प्रणय-कोपं कुर्वन् तेनोदय-रागेण तस्याः
ककुभो मुखं विलिम्पन् दिवाकरे तस्या अनुराग-भावम् आलक्ष्य यत्
परित्यज्यान्यत्र गतत्वात् वस्तुतस् तु श्री-कृष्ण-मनसोऽनुराग एव
चन्द्रमस्यम् इत्य् उक्तम् आसीत् मनः कार्यत्वात् नव-कुङ्कुमारुणम् इत्य्
उत्तर-श्लोके वक्ष्यति---\"कारण-गुणा हि कार्य-गुणान् आरम्भन्ते\" इति
न्यायात् \।

पुनः किं कुर्वन् ? चर्षणीनां कृताकृत-ज्ञानवतां जनानां शुचः दिवा
शरद्-अर्कांशुजां तापान् मृजन्न् आशयन् यद् वा चर्षणीनां सर्वत्र यदि
भ्रमतां भगवद्-भजनम् अन्तरे क्वचिद् दैत्य-भय-प्राप्नुवतां
जनानां शुचः पश्चात् तापान् मृजन् दूरीकुर्वन् भगवद्-आनन्दस्य
पूर्ण-चन्द्र-द्वाराभिव्यञ्जितत्वात् तस्मिन्न् एव समये सर्वेषां
व्रजौकसां ताप-मार्जनं जातम् इति भावः \। अन्यार्थेऽप्य् आकुला भवेयुर्
इति \। वक्ष्यति च मन्यमाना स्व-पार्श्व-स्थान् इति \। तस्मिन्न् उदिते
सर्वेषां परमानन्दो भवत्य् एव \। ताप-हरणम् अवान्तर-व्यापार
अन्धकार-निवृत्तिश् च किं च यथा श्री-कृष्णस्य
व्रज-वल्लवी-मनोऽनुरञ्जनम् उद्देश्यं तथा चन्द्रस्यापि
प्राचितापापनोदनम् उद्देश्यं सर्व-जनतां पाप-हरणम् आनुषङ्गिकमिति \।
चन्द्रेण कार्य-द्वयं साधितम् इत्य् अत्रानुरूपं दृष्टान्तम् आह---प्रियः
प्रियाया इवेति दीर्घ-कालेन दर्शनं यस्य स प्रियः प्रीति-विषयः
दीर्घोत्कण्ठा-युक्तः प्रिया-दर्शनेन गत-व्यथः प्रियाया विरह-तापम्
अपनेष्यन् नव-कुङ्कुमेन मुखं विलम्पतीतिवत् अनेन विरह-ताप-हरणं
परमानन्द-दातृत्वं च कार्य-द्वयं सूचितम् इति \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदैवोद्दीपनान्तरं च
प्रादुर्बभूवेत्य् आह---**तदा उडु-राजश्** चन्द्र **उदगात्** \। किं च, न
केवलम् अयम् उद्दीपन एव अपि तु गोप-स्त्री-रमणस्य तस्य प्रमाणीभूत
इत्य् आह---**ककुभ** इति \। **दीर्घ**-कालेन **दर्शनं** यस्य स
प्रियो रमणः प्रियायाः स्व-रमण्या मुखम् **अरुणेन** कुङ्कुमेन
स्वकर-धृतेन यथा विलिम्पति तथा प्राच्याः ककुभो दिशः मुखं
**शन्तमैः** सुखतमैः **करैः** किरणैर् धृतेन **अरुणेन**
उदय-रागेण लिम्पन्न् अरुणीकुर्वन्न् इत्य् अर्थः \। स प्रसिद्ध एव
**चर्षणीनां**---अर्यम्नो मातृका पत्नी तयोश् चर्षणयः सुताः यत्र वै
मानुषी जातिर् ब्रह्मणा परिकल्पिता \[भा।पु। ६.६.४२\] इति षष्ठोक्तेर्
मानुष-जातीनां शुचः सन्तापान् मृजन् अपनयन् \। अयम् अर्थः---कृष्णस्य
स्व-कुलादि-पुरुषः स पुरातनोऽपि द्विज-राजोऽपि
रमणार्ह-बहुतर-स्व-स्त्रीमान् अपि प्राच्या दिश इन्द्र-भार्यात्वात्
पर-स्त्रियो मुखं स्व-करैः स्पृशति, स्पृशन्न् एव स्वयं तस्याम्
अनुरक्तस् ताम् अप्य् अनुरागवतीं करोति यदि तदा कृष्णस्य तद्-वंशस्य
नवीन-वयसो गोप-जातेर् अलब्ध-विवाहत्वात् स्वीय-स्त्री-रहितस्यार्थं च
स्व-सौन्दर्येण मानुषी जातीर् आनन्दयतो गोप-स्त्री-रमणे कः खलु दोष
इति \।\।२\।\।

**\॥।**

\।\। १०.२९.३ \।\।

दृष्ट्वा कुमुद्वन्तम् अखण्ड-मण्डलं

रमाननाभं नव-कुङ्कुमारुणम् \।

वनं च तत्-कोमल-गोभिर् अञ्जितं

जगौ कलं वाम-दृशां मनोहरम् \।\।

**श्रीधर-स्वामी (भावार्थ-दीपिका) :** कुमुत् कुमुदं विकसनीयं
विद्यते यस्य तं **कुमुद्वन्तम्** \। न **खण्डं मण्डलं** यस्य तम्
\। **रमा**या **आनन**स्याभेव **आभा** यस्य तम् \। नव-कुङ्कुमम्
इवारुणम् एवं-विधं चन्द्रं दृष्ट्वा \। तथा वनं च तस्य
**कोमलैर्गोभी** रश्मिभी रञ्जितं **दृष्ट्वा कलं** मधुरं **जगौ**
अगायत \। कथम् ? **वाम-दृशां** वामा मनोहरा **दृशो** यासां, तासां
**मनोहरं** यथा \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुमुदं रात्रि-विकाशि
कमलम् \। विकसनीयं प्रकाशनीयम् \। यद् वा, कौ भूमौ मुद् यतः सा
प्रभा तद्वन्तम् \। तस्य चन्द्रस्य \। गोभिः किरणैः \। नृ-स्त्रियो
स्वर्ग-वज्राम्बु-रश्मि-दृग्-बाण-लोमसु इति केशवोक्तेः \। रञ्जितं
मण्डितम् \। कलम्, कलं शुल्के त्रिष्व् अजीर्णे नाट्योक्त-मधुर-ध्वनौ इति
मेदिनी \।

गूढार्थस् तु---वाम-दृक् ई-कारस् तद्-युक्तं कलं क्लीम् इति बीजम् \। अं
वासुदेवं मानयति विज्ञापयतीति, अं मनः सान्तोऽयं द्वितीयाया अ-लुग्
आर्षः \। तच् छ्रुत्वा वासुदेवो वादयतीति ज्ञायते \। पुनः औ अ-कारौ
हरति त्यजतीत्य् अ-हरम् \। कलम् इत्य् अत्र अ-कारयोस् त्याग-पूर्वकम्
ई-कार-सङ्गत्या क्लीम् इति सम्पद्यते \। तथा च---काम-बीजं जगौ \।
वंश-पर्व-द्वारा विरह-कर्षित-प्रेम-रसार्द्र-तद्-धृदय-क्षेत्रे कामम्
उद्भावयामास वपनेनेवेति तत्त्वम् \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** वनं चेत्य् आदि \। तत्
कोमल-गोभिर् अञ्जितं म्रक्षितं तत्-कोमल-गोभिर् अञ्जितम् इति समस्तं
वा पदम् \। **जगौ कलम्** इति गानम्, अतो मुरली-करणकम् इति ज्ञेयम्
\। चुकूज वेणुम् \[भा।पु। १०.२१.२\] इति पूर्व-पूर्वोक्तत्वात् \। कलम् इत्य्
अस्यायं भावः---ध्वनौ तु मधुरास्फुटे कलः \। अस्फुटत्वे सति
सर्वासाम् एव मन्-नाम्ना गीतम् इति प्रतीतिर् अभूत् \।\।३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च
भाव-विशेषाविर्भावेन श्री-गोपीनाम् आकर्षणार्थं मोहन-मन्त्रम् इव
वेणुना किञ्चिद् गीतम् अगायद् इत्य् आह---दृष्ट्वेति \। कुमुत् कुमुदम् \। तथा
च विश्वः---कुमुदे\ऽपि कुमुत् प्रोक्तम् इति तद्वन्तम् इति \। कुमुदानि च
तदानीं विकसितानीत्य् अर्थः \। अत एव वक्ष्यते श्री-गोपीभिः---वृन्दावने
कुमुद-कुन्द-शशाङ्क-रम्ये \[भा।पु। १०.४७.४३\] इति \। यद् वा, कुः
पृथिवी तस्या मुत् हर्षः \। तद्वन्तम् इति तद्-उदयेन सर्वेषाम्
एवानन्दो\ऽभूद् इत्य् अर्थः \। तत्र हेतवः---**अखण्ड**- इत्य्-आदीनि \।
अखण्ड-मण्डलत्वाद् रमाननाभम् इति \। लक्ष्मी-मुख-स्मारणेन रिरंसा
विभावितेति ज्ञेयम् \।

ननु रमाननं सदा सत्-कुङ्कुमाक्तं, चन्द्रस् तु शुक्ल एव \। तत् कथं
तत्-सादृश्यम् ? तत्राह---नवेति \। एतच् च प्रथमोदय-मात्र-विवक्षया
\। नव-कुञ्कुमस्य भावोद्दीपनत्वेनैव प्रयोगः \। एवं कालस्य इति
योग्यतां प्रदर्श्य स्थानस्यापि दर्शयति---वनं चेति \। तस्य चन्द्रस्य
कोमलैः प्रथमोदयेनाल्प-मात्र-प्रकाशवद्भिर् गोभिर् अभितो रञ्जितं
रक्तीकृतम् अनुराग-विषयीकृतं वा \।

यद् वा, गोभिर् इति तृतीयान्तं पदं, अञ्जितं म्रक्षितम्, अत्रापि स
एवार्थः \। एवं भावोद्दीपनम् एव दर्शितम् \। कलं मधुरं किञ्चिद्
गीतम् \।

यद् वा, **कलं** यथा स्यात् तथा **जगौ** वेणुनेति ज्ञेयम् \। का स्त्र्य्
अङ्ग ते कल-पदामृत-वेणु-गीत \[भा।पु। १०.२९.४०\]
इत्य्-आदि-वक्ष्यमाणत्वात् \। **वामा** मनोहरा **दृशो** नेत्राणि यासां,
परम-सुन्दरीणाम् इत्य् अर्थः \।

यद् वा, वामा कुटिला दृक् दृष्टिर् यासां परम-विदग्धानाम् इत्य् अर्थः \।
एतच् च स्वरूप-निरूपण-मात्रम् \। व्रज-स्त्रीणां सर्वासाम् एव
स्वभावतस् तादृशत्वात् मनो हरति आकर्षति सङ्केत-विशेषेण
राग-तालादि-विशेषेण वा मनोहरं तद् यथा स्यात् इति दिनान्तरापेक्षया
तदानीं गान-विशेषो\ऽभिप्रेतः \। दिनान्तरेषु वेणु-गीतेन
तादृशत्वावृत्तेः \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च तं दृष्ट्वा
भाव-विशेषाविर्भावेन वनम् आगत्य तच् च तद्-राश्मिभी रञ्जितं दृष्ट्वा
तत्र यमुना-तीर-भागम् अद्यापि रासौलीति प्रसिद्ध श्री-वज्र-स्थापितं
ग्राम-चत्वरम् आगत्य चाकर्षण-वेणुना किम् अपि गीतम् अगायद् इति पूर्ववत्
तस्यां रात्रौ प्रकटित-वेणु-शिक्षा-विशेषत्वम् अप्य् आह---दृष्ट्वेति \।

तं च रमाननाभं रमयन्तीति रमाणां परम-रमा-रूपाणाम् एव वा तासां
तत्-प्रेयसीनां मध्ये परम-प्रेयसी या राधा यत्-प्राप्त्य्-अर्थम् एव
वेणु-शिक्षा-विशेषं प्रकटयितुं नूनम् एतावन्तं कालं तासाम् अपि सङ्गमे
शिथिलो\ऽभूत्, तस्या यत् आननं तद्-आभं दृष्ट्वा तत् तया वितर्क्य तेन
तत् स्मृत्वा वा स्व-प्रकाशनाय कलं जगाव् इत्य् अन्वयः \।

वितर्कापद्य् उपादनाय साम्येन विशेषणानि---कुमुत् कुमुदम् \। तथा च
विश्वः---कुमुदे\ऽपि कुमुत् प्रोक्तम् इति तद्वन्तम् इति वा स्व-प्रकाशनाय
कुमुदानि च तदानीं विकसितानीति ध्वन्य्-अर्थः \। अत्र विशेषणैर् एव
विशेष्यश् चन्द्रो लभ्यते \। अयम् उदयति मुद्रा-भञ्जनः पद्मिनीनाम्
इतिवत् \। आननस्य पक्षे, कोः पृथिव्याः मुत्-कर्तव्यत्वेन विद्यते यस्य
तद् इति विशेष्य-वशाल् लिङ्ग-विपरिणामेन ज्ञेयम् \। परम-रमा-रूपत्वात्
तस्याः \।

अखण्ड-मण्डलं षोडश-कलम् \। पक्षे, यथावत् परिमाण-संवलितं
मण्डलम् अवयव-वृन्दं यत्र नव-कुङ्कुम-रागेणारुणम् \।

एवं कालस्य रति-योग्यतां प्रदर्श्य स्थानस्यापि दर्शयति---वनं चेति
\। तस्य प्रथमोदयेनाल्प-मात्र-प्रकाशवद्भिर् गोभिर् अभितो रञ्जितम्
\। यद् वा, भावे निष्ठा तैर् अभिरञ्जितं, अर्थात् कृष्णस्याभिरञ्जना
यत्र तत् दीर्घत्वाभावः छान्दसः \। एवं भावोद्दीपनम् एव दर्शितम्
\।

कलं मधुरम् अस्फुटं च यथा स्यात् तथा जगौ वेणुनेति ज्ञेयम् \। का
स्त्र्य् अङ्ग ते कल-पदामृत-वेणु-गीत \[भा।पु। १०.२९.४०\]
इत्य्-आदि-वक्ष्यमाणात् \। तत्र मधुरत्वं मनोहरणाय अस्फुटत्वं
सर्वासाम् अपि तासां स्व-स्व-नाम-मयत्वादि-भ्रमाय अन्येषां वेणु-वाद्यम्
इदम् इति विशेषानवधारणाय च \।

ननु मधुरत्वेन कथं सर्वेषाम् एवाकर्षणं नाभूत् ?
तत्राह---वाम-दृशां तादृश-भाववतीनाम् एव मनोहरं यथा स्यात्
तथेत्य् आदि-रस-मात्रोद्दीपनं राग-विशेषं जगाव् इत्य् अर्थः \। वक्ष्यते
च अनङ्ग-वर्धनम् इति \। नूनं मध्यमादि-नामा यत उक्ते
मौडव-राग-भेदे---

> मध्यमादिर् म-ग्रहान्तो मध्यम-ग्राम-रागजः \।
>
> अयं सायं तु गातव्यः शृङ्गारे ऋ-ध-वर्जितः \।\। इति \।

मेति मध्यमः ऋ-धेति ऋषभ-धैवतौ स्वरौ---ग्रहः स्वरस इत्य् उक्तो
यो गीतादौ समर्पितः इति पूर्वं तु, इति वेणु-रवं राजन्
सर्व-भूत-मनोहरम् इति सामान्य-विषयकत्वात् स्वभावानुसारेण तासां
मोहन-मात्रं जातम् \। अधुना तु रस-विशेषोद्दीपनत्वाद् आकर्षणम् इति
तत्र तत्र वंश्या अपि वैशिष्ट्यम् अस्ति, यथोक्तम्---

> अर्धाङ्गुलान्तरोन्मानं तारादि-विवराष्टकम् \।
>
> ततः सार्धाङ्गुलाद् यत्र मुख-रन्ध्रं तथाङ्गुलम् \।\।
>
> शिरो वेदाङ्गुलं पुच्छं त्र्य्-अङ्गुलं सा तु वंशिका \।
>
> नव-रन्ध्रा स्मृता सप्त-दशाङ्गुल-मिता बुधैः \।\।
>
> दशाङ्गुलान्तरा स्याच् चेत् सा तार-मुख-रन्ध्रयोः \।
>
> महानन्देति व्याख्याता तथा संमोहिनीति च \।\।
>
> भवेत् सूर्यान्तरा सा चेत् तत आकर्षिणी मता \।
>
> आनन्दिनी तदा वंशी भवेद् इन्द्रान्तरा यदि \।\।
>
> गोपानां वल्लभा सेयं वंशुलीति च विश्रुता \।
>
> क्रमान् मणिमयी हैमी वैणवीति त्रिधा च सा \।\। \[भ।र।सि।
> २.१.३६८-७२\]

अतो द्वादश्याङ्गुलान्तरे तार-मुख-रन्ध्रा हैमीयं ज्ञेया \। एवं
गान-वैशिष्ट्यम् अपि ज्ञेयं वाम-दृशाम् इति \। श्लेषेण स्वस्मिन् कुटिलम् एव
पश्यन्तीनां तासां मनो-रूप-मूलाकृष्ट्या दृष्ट्यादि-सर्वेन्द्रिय-वृन्दम्
एवाकृष्टम् इवेत्य् अर्थः \।

अत्र श्लेषेण काम-बीजं जगाव् इति रहस्यं, यतो वाम-दृक्-सम्बन्धि यत्
तत् सहितं कलम् इति प्रथमाक्षर-त्रयं व्यञ्जितं \। कीदृशं ?
मनोहरं मनः-शब्देन तद्-अधिष्ठाता चन्द्र उच्यते \। स च
तद्-आकारत्वेन लवकः, तं हरति आकर्षतीति तत्-संवलितम् इत्य् अर्थः
\। नाद-युक्तत्वं तु वेणु-नाद-स्वाभाव्याद् एवेति भावः \। तद् उक्तं,
कला तु माया लवका तु मूर्तिः कल-क्वणद्-वेणु-निनाद-रम्यः इति
\।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** महा-लक्ष्मी-रूपत्वेन \। यद् वा,
श्री-कृष्ण-स्मरण-हेतुत्वेन रमात्र श्री-राधा---इति वेणु-रवं राजन्
सर्व-भूत-मनोहरम् \[भा।पु। १०.२९.६\] इति पूर्वोक्तात् \। वैशिष्ट्यम्
आह---वाम-दृशां मनोहरम् इति \। आदि-रसोद्दीपन-गान-विशेषाद् इति
भावः \।\।३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** भगवान् अपि तम् उदितं
दृष्ट्वा विहारार्थं क्षणम् अपि विलम्बं नाकरोद् इत्य् आह---दृष्ट्वेत्य् आदि \।
कुमुद्वन्तं प्रकाश्येन कुमुदं वर्तते अस्येति कुमुद्वान्\। नडादित्वाद् अतो
लोपः \। चन्द्रस् तं दृष्ट्वा कलं जगौ गीतवान् वेणुनेति शेषः, चुकूज
वेणुम् इत्य्-उक्तेः \। किं जगौ ? इत्य् अत्राह---वाम-दृशां मनोहरं यत् तद्
एवेत्य् अर्थः \। वाम-दृशाम् इत्य् अस्यायम् अर्थः \। यज् जगौ तद् वाम-दृश
एव शुश्रुवः, न तु पूर्व-पूर्वोक्तवत् सर्व-भूत-मनोहरम् इति \। तथा
सति सर्व एवाश्रोष्यन् \। तन् न चेद् वाम-दृश एवाजग्मुर् न तु सखायः,
सखीनां तु मते पित्रोर् गृह एव वर्तते \। पित्रोर् अपि तथैव
पूर्व-पूर्व-दिनवत् यथा-स्थानं यथा-कालं शयनादि-क्रियां कुर्वन्न्
एवास्ते \। दृश्यते च ताभ्याम् \। तथेदृश्य् एव तस्य योग-शक्तिर् अचिन्त्या
\। अनयैव दिशा वृन्दावन-स्थो नित्य इति यन् मतं तद् अपि
साधयितव्यम् \।

कुमुद्वन्तं कीदृशम् ? अखण्ड-मण्डलं पूर्णम् \। पुनः कीदृशम् ?
रमाननाभं रमां विहाय गोपीभिः सह क्रीडायां तस्याः सदैव
कोपेनारुणम् आननं तत्-समानम् \। तद् एव
प्रकटयति---नव-कुङ्कुमारुणम् \। न केवलं तं दृष्ट्वा, वनं च
कीदृशम् ? तत्-कोमल-गोभिर् अञ्जितं तस्य कोमलैर् गोप्भिः किरणैर्
अञ्जितं म्रक्षितम् \। अभिरञ्जितम् इति समस्तं वा पदम् \। अत एव
नव-कुङ्कुमारुणम् इति वनस्य च विशेषणम् अवगन्तव्यम् \।\।३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवम् उद्दीपन-विभावस्योदयम्
उक्त्वा विलासाधिकरणस्यापि श्रैष्ठ्यम् आह---उद्दीपन-विभावं दृष्ट्वा
शब्दात्मिकालीलां प्रादुश्चकार दृष्टेति कुमुद्वन्तं चन्द्रं दृष्ट्वा कलं
यथा स्यात् तथा जगौ वेणुं वादितवान् इति \। आकाश-स्थितोऽपि कौ
पृथिव्याम् उत् आनन्दो विद्यते यस्य स कुमुद्वान् पृथिव्याम् इति
पृथिवी-स्थ-जनेष्व् आनन्द-दातृत्वं सूचितम् इति \। यद् वा कुमुत् कुमुदं
विकसितं यस्मिन् अन्योपलक्षणं रात्री-विकाशिनि अन्यान्य् अपि पुष्पाणि
विकसितानीत्य् अर्थः \। श्री-कृष्ण-मनसि रस-पूर्णे अखण्डने सति
चन्द्रस्याप्य् अखण्डत्वं जातं तत्-कार्यत्वाद् इत्य् आह---न खण्डं
मण्डलं यस्य \। अनेन सर्व-जने पूर्णानन्द-दातृत्वं सूचितम् \।

पुनः किं-भूतं ? रमाया आननस्येवाभा यस्य लक्ष्मी-सहोदरत्वात् \। अत
एव चन्द्र-दर्शने रमा-मुख-स्मरण-हास्य-भावोद्दीपकत्वं व्यञ्जितम्
\। मुनीन्द्रोऽपि मत्य्-अभिज्ञया सादृश्यं वदतीति \। यद् वा, रमयतीति
रमा या काचिद् व्रज-देवी तद्-आनन-तुल्यं \। पुनः कथम्-भूतं ?
नव-कुङ्कुमारुणम्, अस्य दर्शनेनैतत् सूचितं रमाननं विवाह-समये
नव-कुङ्कुमेन रञ्जितम् \। अत एवारुणं चन्द्रस्योदयारुण्यं
नरस्याननस्याप्य् आरुण्यम् अनुमीयते \। उद्दीपके पुनः कुङ्कुमस्यापि
गणितत्वात् वनम् अपि मधुर-रसोद्दीपकं दृष्ट्वा, तच् च तस्य चन्द्रस्य
कोमलैः सुख-स्पर्शेन नवानुराग-संवलितैर् गोभिः किरणैः अभि
निशङ्कं यथा स्यात् तथा रञ्जितं \। यद्यपि पत्राणां हरितत्वं
पुष्पाणां श्वेतत्वं, तथापि किरणै रुद्धयारुण्येनारुणी-कृतम् इति
पोषकत्वम् उक्तम् \। यद् वा, तस्य कोमलैः सुख-स्पर्शैर्
उदय-राग-पिञ्जीरितैर् गोभिर् अञ्जितं कान्ति-विशेषं शयितम् \।
अञ्जु-व्यक्ति-ग्लक्षण-कान्ति-गतिषु इति धातुः \। न केवलं वनम् एव
रञ्जितं किन्तु श्री-कृष्ण-मनोऽपि रञ्जितं यतः कोमलम् अव्यक्तं
मधुरं जगौ वेणुं वादितवान् \।

अयं भावः---कृष्णस्यापि मनः कृष्णम् एव तेन चन्द्रमसा
स्वस्योदय-रागेण रक्तं कृतम् इतीदम् एव चित्रम् \। यद् वा, कुं मुखं
लाति गृह्णातीति कलं मुखं पूर्णम् इत्य् अर्थः \। तच् च गानं, कीदृशं
वाम-दृशां मनोहरं वामा मनोहरा दृशो यासां तासाम् \। यद् वा, वामा
वक्रा दृशोर् अपाङ्गा यासाम् \। यद् वा, वामा शोभना दृशो दर्शनानि
ज्ञानानीति यावत् यासाम्, मुनीनाम् अपि मनोहर-मोहकम् इत्य् अर्थः \। अयम्
अभिप्रायः व्रजे द्वादश रसाधिकारिणो वर्तन्ते तथापि
मधुर-रसाधिकृतानां निरोधो वर्णितः तद्-अवधि-कृतानां
सुख-विशेषानुभवे तन्-निरोधो वर्णितः तत्रैव स्थिता यतो
वेणु-ध्वनि-मार्गेणागता \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च
तद्-दर्शनेनाद्भुत-कन्दर्प-विकारो, यद् यद् आचरति श्रेष्ठस् तत् तद्
एवेतरो जनः \[गीता ३.२१\] इति स्मृत्वा स्व-कुलादि-पुरुषस्य तस्य
धर्मं स्वस्मिन्न् अपि पश्यन् निःशङ्कम् एव पर-स्त्रीर् आनेतुं कम् अप्य्
अमोघं यत्नम् अकरोद् इत्य् आह---दृष्ट्वेति \। कुमुत् कुमुदं, कुमुदेऽपि
कुमुत् प्रोक्तम् इति [विश्वः]{।मर्क्} \। तद्-विकासनीयत्वेन वर्तते यस्य
तम् आत्मानं च दृष्ट्वेत्य् अपि व्याख्येयम्, विशेष्य-विशेषणानुक्तेः, न
अखण्ड-मण्डलं विश्वं स्वरूपं यस्य तं पूर्णम् इत्य् अर्थः \। रमा
लक्ष्मीस् तद्-भातृत्वात् तद्-आननाभम् \। यद् वा, सर्व-लक्ष्मी-मयी
सर्व-कान्तिः सम्मोहिनी परा इति स्मृतेः रमा श्री-राधा \। रमन्ते
रमयन्तीति वा रमा गोप्यश् च तासाम् आननस्येवाभा यस्य तम् इति \।
तद्-दर्शनेन ताः स्मृति-पथारूढा इति भावः \। पक्षे, रमाणां तासाम्
आनने आभा अन्तः-कन्दर्प-विकार-द्योतनी सम्यक् कान्तिर् यतस् तम्
आत्मानं, उदय-राग-व्याप्तत्वात् नव-कुङ्कुम-पिण्डवद् अरुणम् \। पक्षे,
नव-कुङ्कुम-चर्चया अरुणम् \।

तथा वनं च तस्य कोमलैर् गोभिः किरणै रञ्जितं म्रक्षितम्
अभिरञ्जितम् इति समासो वा \। पक्षे, तैः प्रसिद्धैर् गोभिः
स्वाङ्क-कान्तिभिः स्व-पाल्यमान-गवीभिर् वा अभिरञ्जितम्,
अभिरञ्जित-चरम् इत्य् अर्थः \। टजभाव् आर्षः \। इत्य्
उद्दीपनालम्बन-विभावौ दृष्ट्वा कलं मधुरम् अगायत वेणुनेति
शेषः---का स्त्र्य् अङ्ग ते कल-पदामृत-वेणु-गीते \[भा।पु। १०.२९.४०\] इत्य्
अग्रिमोक्तेः \।

कथम् ? वामा मनोहरा दृशो यासां तासां युवतीनाम् एव मनोहरं यथा
स्यात् तथा गायन्तं स्त्रियः कामयन्त इति श्रुतेः \। श्लेषेण कलं
क-कार-ल-कारं वाम-दृशाम् इति लुप्त-विभक्तिकं पदं वाम-दृक्
चतुर्थः स्वरः, तया सह पञ्च-दश-स्वरं काम-बीजं जगाव् इति
रहस्यम् \। मनोहरं मनस आकर्षकत्वात्
स्व-स्वरूप-भूत-महा-मन्मथ-मन्त्रम् इत्य् अर्थः \।\।३\।\।

**\॥।**

\।\। १०.२९.४ \।\।

निशम्य गीतं तद्-अनङ्ग-वर्धनं

व्रज-स्त्रियः कृष्ण-गृहीत-मानसाः \।

आजग्मुर् अन्योन्यम् अलक्षितोद्यमाः

स यत्र कान्तो जवलोल-कुण्डलाः \।\।

**श्रीधर-स्वामी (भावार्थ-दीपिका) :** असापत्न्याय **अन्योन्यम्**
**अलक्षितो** न ज्ञापित **उद्यमो** याभिस् ताः \। **स कान्तो यत्र,**
तत्र गीत-ध्वनि-मार्गेण **आजग्मुः**[^३] \। **जवेन** वेगेन
**लोलानि** चञ्चलानि **कुण्डलानि** यासां ताः \।\।४\।\।

[^३]: जग्मुर् इति वक्तव्ये आजग्मुर् इत्य् उक्तिः शुकस्य कृष्णान्तिके
    स्वावस्थान-स्फूर्तेः \।\।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** असापत्न्याय
सापत्न्य-निवृत्तये \। सहगमने त्व् ईर्ष्या स्याद् इत्य् अर्थः \। **स**
कृष्णः \। यत्र स्थाने \। कुण्डलानां रथत्वं पक्षत्वम् अङ्कुशत्वं च,
किं वा भूमिः सङ्कुचिता सैवाग्रे विवृता भविष्यतीति \।
जव-लोल-कुण्डला इत्य् अनेन ध्वनितम् \।\।४\।\। (विश्वनाथ, तोषणी)

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**
अनङ्ग-वर्धनम्---अनङ्गो मत्-कामो\ऽङ्गी प्रेम्णा अङ्गे वर्धनम् इत्य् अर्थः
\। अन्योन्यम् अलक्षितोद्यमा इति संवाद-विरहात् \। यद् वा, पत्य्-आदिभिर्
अलक्षितोद्यमाः सत्यो\ऽन्योन्यं मिलित्वा आजग्मुः \। जव-लोल-कुण्डला इति
जवेनापि कुण्डलयोर् एवे लोलत्वं, तेन मान्थर्यातिशयस् तेन च
कलहंस-गामित्वम् \। कुण्डलानां च पाश्चात्य-देशीय-कुण्डल-विजातीयत्वम्
\। यद् वा, अजव-लोल-कुण्डलाः---न जवेन लोलानि कुण्डलानि यासां ताः,
ईषल्-लोला इत्य् अर्थः \।\।४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्-पूर्वोक्त-प्रकारं
श्री-कृष्ण-वेणूद्गतम् अनङ्गं श्री-भगवद्-विषयकं कामं
प्राग्-वर्तमानम् एवाधुना वर्धयतीति तथा तत् \। यद्यपि वाम-दृशां
मनोहरम् इत्य् अनेनानङ्ग-वर्धनत्वम् आयातम् एव, तथापीयं विशेषोक्तिस्
तद्-अतिशय-विवक्षया अनङ्ग-शब्द-प्रयोगश् च तासां
प्रेम-रूप-काम-विशेषेण
ग्राम्य-धर्म-हेतु-प्राकृत-कामांशाभाव-विवक्षया \।

यद् वा, श्री-भगवद्-विषयत्वेनानङ्गस्यापि साङ्गीभावाद्य्-अभिप्रायेणेति
दिक् \। व्रजस्य व्रजे वा याः स्त्रियो नव-युवत्यस् ताः \। कृष्णेन
परमाकर्षकेण पूर्वम् एव गृहीतम् आकृष्टम् आविष्टं वा मानसं मनस्
तदीयाशेषं वा यासां ताः \। विशेषतश् चेदानीं तादृशं गीतं श्रुत्वा
आजग्मुः \।

यद् वा, स्व-यूथे मिथः सख्यवतीनाम् अपि तासाम् अन्यो\ऽन्यम्
अलक्षितोद्यमत्वे हेतुः---कृष्णेति \। तदानीं कृष्णाकृष्ट-चित्तत्वेन
विचारागमाद् इति भावः \।

यद् वा, तेनैव प्रेम-विशेष-स्वाभाविक-तद्-विलासात्मक-सापत्न्यस्य
यूथान्तरे प्रादुर्भावात् \।

यद् वा, गमने\ऽत्यन्त-त्वरया तज्-ज्ञापनाशक्तेः, अत एव जवेन
गमन-वेगेन लोलानि कुण्डलानि कर्ण-भूषणानि यासां ताः \। आजग्मुर् इति
श्री-बादरायणेः श्री-कृष्णान्तिके सदैवात्म-स्थितेः परिस्फूर्तेः \।

किं वा, तासां तद्-गमन-वार्तया भाव-विशेषोदयेन तस्मिन्न् इव स्वस्यापि
तत्र गमन-स्फूर्त्या साक्षाद् इव श्री-कृष्णान्तिकतायाः परिस्फूर्तेः \।

यद् वा, आजग्मुर् अभिसस्रुर् इत्य् अर्थः \। यद् वा, आ सम्यक्
सर्व-परित्यागेन जग्मुर् ययुर् इत्य् अग्रे बहुशो वक्ष्यमाणत्वात् \। स
परम-मोहन-वेणु-गीत-गायकः \। यद् वा, चिरं व्रतादिनाभीप्सितः,
यतः कान्तः स्वामी निज-मनोहर इति वा \। यद् वा, कस्य सुखस्यान्तो
निष्ठा यस्मात् सः \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अन्ये तु च तद्-गीतं न
श्रुतवन्तः किन्तु तेन ता एव चाकृष्टा इति तस्य शक्ति-विशेषं द्योतयन्न्
आह---निशम्येति \। तत्-पूर्वोक्तं प्रकारं श्री-कृष्ण-वेणूद्गतम् अनङ्गं
श्री-भगवद्-विषयं कामं प्राग्-वर्तमानम् एवाधुना वर्धयतीति तथा
तत् \। यद्यपि वाम-दृशां मनोहरम् इत्य् अनेनानङ्ग-वर्धनत्वम् आयातम्
एव, तथापीयं विशेषोक्तिस् तद्-अतिशय-विवक्षया अनङ्ग-शब्द-प्रयोगश्
च पूर्वं बीजाङ्कुर-रूपेणैव स्थितः सम्प्रति तु पल्लवित इत्य् अर्थं
बोधयति \। एतेन तद्-गानस्यामृत-सेकत्वम् अप्य् उत्प्रेक्ष्यते \। सद्यस्
तथाभावात् व्रजस्य स्त्रियस् तद्-विशेषाः प्रकारण-बलात् \। अत एव
कृष्णेन परमाकर्षकेण पूर्वम् एव गृहीतम् आकृष्टम् मानसं मनस्
तदीयाशेषं वा यासां ताः \। विशेषतश् चेदानीं गीतं श्रुत्वा आजग्मुः
अन्योन्यालक्षितत्वे हेतुस् तैर् व्याख्यातः \।

यद् वा, स्व-यूथे मिथः सख्यवतीनाम् अपि तासाम् \। तत्र
हेतुः---कृष्णेति \। तदानीं कृष्णाकृष्ट-चित्तत्वेन विचारागमाद् इति भावः
\। अत एव जवेनेति आजग्मुर् इति श्री-बादरायणेः श्री-कृष्णान्तिके सदैव
स्व-स्थिति-स्फूर्तेः \। किं वा, तासां तद्-गमन-वार्तया
भाव-विशेषोदयेन तासाम् इव स्वस्यापि तत्र गमन-स्फूर्त्या साक्षाद् इव
श्री-कृष्णान्तिकतायाः स्फुरणात् \। अग्रे तु ययुर् इति चलनार्थकम् एव स
इति रमणः यत्रेति तत्रैव परम-सुखमय-स्थान इत्य् अर्थः \। तस्य
वेणु-वाद्यस्य परमाकर्षण-विद्या-रूपत्वाद् अन्यत्र भ्रमणादिकम् अपि
नासीद् इति भावः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आजग्मुः प्राप्तवत्यः \।\।४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** वाम-दृशां मनोहरम् इति यद्
उक्तं, तद् एवानन्य-साधारण्यम् आह---निशम्येत्य् आदि \। यत् कलं
वेणु-गीतं व्रज-स्त्रियो निशम्य श्रुत्वा आजग्मुः \। नान्यः
कोऽपि---तच्-छ्रवणाभावात् \। कुत्र आजग्मुर् इत्य् आह---स यत्रेत्य् आदि \।
स कीदृशः ? कान्तः कमनः \। कीदृशं गीतम् ? अनङ्ग-वर्धनम् \। अङ्गं
काम-कला, अङ्गी प्रेमा \। अतोऽनङ्ग-वर्धनम् अङ्गि-वर्धनं
प्रेम-वर्धनम् इति यावत् \। ताः कीदृश्यः ?कृष्णेन गृहीतं मानसं यासाम्
\। तेन तत्रानङ्गस्य नावसरः \। अन्योन्यम् अलक्षित उद्यमो याभिः \।
आकस्मिकत्वेन पूर्व-संवादाभावात्, न त्व् ईर्षया \। यद्यप्य् एवं तथापि
सर्वा एक-सूत्र-नद्धा दारु-पुत्रिका इव एकदैव जग्मुर् न तु
पौर्वापर्य-क्रमेण \। जवेन वेगेन लोलानि कुण्डान्य् एव यासां
तादृश-वेगवता गमनेनापि कुण्डलानाम् एव लोलतासीद् इति गमनस्य
स्वाभाविक-गाम्भीर्य-सूचनम् \।\।४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ततो
वेणु-गीत-स्व-स्व-नामाङ्कितम् आह्वानं श्रुत्वा किं कृतम् इत्य् अपेक्षाम्
आह---निशम्येति \। तद्-गीतं निशम्य व्रज-स्त्रिय आजग्मुः \। सर्वा
एवागता यद्यपि श्री-कृष्णेन याभ्यो वरो दत्तस् ता एवाकारितास् तथापि
पूर्वानुभूत-कृष्णानन्दाः सर्वा एव समागताः \। कीदृशं गीतम् ?
अनङ्ग-वर्धनं श्री-कृष्ण-विषयकम् अलौकिकं कामम् एव वर्धयति
पूर्व-सिद्धम् एवेदानीं वृद्धिं प्राप्तः \। अनङ्ग-वृद्धौ
आकारण-संवलित-वेणु-गीतस्यैवासाधारण-कारणत्वम् \। अनङ्गस् तु
मानसो धर्मो मनो भवत्वात् नान्योपलक्ष्यः \। पूर्वं श्री-कृष्णस्यैवम्
अनङ्ग आविर्भूतो यतो रन्तुं मनश् चक्रे स एवानङ्गो वेणु-नाद-द्वारा
व्रज-सुन्दरी-सञ्चारितः \। एतासां पूर्व-सिद्धो सुरूपो वर्तत
एवातोऽनेन सह सम्भूय महतीं वृद्धिं प्राप्त इति भावः \।
श्री-कृष्णस्य कामेनैव तासां कामं स्वस्मिन् क्रोडीकृतस् तद्-द्वारा आसां
श्री-कृष्णेनैव गृहीतम् आकृष्टं मानसं यासां ता मनस्य् आकृष्टे सति मनो
धर्मस्य स्वत एवाकर्षणादीत्य् अर्थः \।

यद् वा, तद्-अनङ्ग-वर्धनं तस्य श्री-कृष्णस्यैव पूर्वम् अनङ्गं
वर्धयतीति तथा \। यद् वा, तत् मोहनार्थं प्रयुक्तं गीतम् अनङ्गा
नित्य-सिद्धः स्थित एवालौककस् तं कामं वर्धयति उच्छलितं
करोतीति \। तथा मोहनार्थं प्रयुक्तो कृष्णेन स्वरूपेण माधुर्येण च
गृहीतं मानसं यासां ताः न तु केवलेन मोहन-गीतेन \।

यद् वा, अन्योन्यम् अनङ्ग-वर्धनं, यथाजग्मुर् इति प्रवक्तृणा श्री-शुकेन
स्वानुभवोक्तिः कृतेति, यद्यपि स्व-स्व-यूथेन चलिताः, तथापि
अन्योन्य-ज्ञापकम् अलक्षितोद्यमाः श्री-कृष्णाकृष्टं मनस् तेन देहेन्द्रियाणाम्
अप्य् आकर्षणात् परस्परम् अलक्षितो न ज्ञापित उद्यमो याभिस् ता इन्द्रियाणां
मध्ये वाग्-इन्द्रियस्यापि तेनाकर्षणात् स्वाभीष्टं नोक्तवत्त्य इति भावः
\। शरीरानुसन्धानम् अकुर्वत्यो यतो वेणु-गीतम् आगतं तेनैव
मार्गेणागताः कुत्रेत्य् अपेक्षायां स इति समये दृष्ट-चरः कान्तः
कोटि-कन्दर्प-कमनीय-स्वरूपस् तत्रानुराग-संवलितो वर-दान
उद्दीपन-विभाव-संस्कृते रहसि प्रथमं कुमार्य एवागता
अनास्वादित-रमणानन्दास् तल्-लिङ्गं जव-लोल-कुण्डलाः, कुमारीणाम् एव
कुण्डल-धारणम्, अन्यासां सामान्य-पूर्वाणां ताटङ्क-धारणम् इति विवेकः
\।

यद् वा, यत्र कान्तः कस्य रमणात्मकस्य परम-सुखस्यान्तः परा
काष्ठा यस्मिन् सः \। यद् वा, अधिकरणस्यैव विशेषणम् \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कल-गीत-सूत्र-गुम्फिताः
पञ्चालिका इव ताः कृष्णान्तिकम् आयाता इत्य् आह---तद् गीतं मनोहरम् अपि
मनोज-वर्धनम् \। किं च, कृष्णो हि वेणु-गीताख्यं महा-चौरं व्रजे
प्रेषितवांस् तेन च व्रज-स्त्रीणां निष्कपाटेन कर्ण-द्वारेणान्तःकरणं
कोषागारं प्रविश्य मनसा सह धैर्य-लज्जा-भय-विवेकादीनि
महा-धनान्य् अपहृत्य झटित् एवानीय कृष्णाय दत्तानीत्य् आह---कृष्णेन
**गृहीतानि मानसानि** मनांसि च मानसानि मनः-सम्बन्धीनि
धृति-स्मृति-विवेक-लज्जा-भीतिमतादीनि यासां ता **आजग्मुः**
महा-चौर-चक्रवर्तिनः कृष्णात् तानि स्व-स्व-धनानि प्रार्थयितुम् इवेति
भावः \। तदैवं मन्ये तं महा-चौरं धर्तुं व्यग्राणाम् **अन्योन्यं न
लक्षित उद्यमो** यासां ताः \। चौरस्य पश्चात् पश्चाद् एवाजग्मुः \। क्व ?
स कान्तो यत्र जवेन वेगेन **लोलानि कुण्डलानि** कुण्डलोपलक्षितानि
कङ्कण-किङ्किण्य्-आदीन्य् अपि यासां तास् तेन सह तासां
बहिष्करण-गृह-स्थितानिधनान्य् अल्प-मूल्यत्व-बुद्ध्या चौरेण तेन
नापहृतानीति भावः \।\।४\।\।

**\॥।**

\।\। १०.२९.५-७ \।\।

दुहन्त्योऽभिययुः काश्चिद् दोहं हित्वा समुत्सुकाः \।

पयोऽधिश्रित्य संयावम् अनुद्वास्यापरा ययुः \।\।

परिवेषयन्त्यस् तद् धित्वा पाययन्त्यः शिशून् पयः \।

शुश्रूषन्त्यः पतीन् काश्चिद् अश्नन्त्योऽपास्य भोजनम् \।\।

लिम्पन्त्यः प्रमृजन्त्योऽन्या अञ्जन्त्यः काश् च लोचने \।

व्यत्यस्त-वस्त्राभरणाः काश्चित् कृष्णान्तिकं ययुः \।\।

**श्रीधर-स्वामी (भावार्थ-दीपिका) :** श्री-कृष्ण-सूचक-शब्द-शर्वणेन
तत्-प्रवण-चित्तानां तत्-क्षणम् एव त्रैवर्गिक-कर्म-निवृत्तिं
द्योतयन्त्य इवार्धावसितं कर्म विहाय ययुः \। तद् आह---दुहन्त्य इति
\। पयः स्थाली-स्थं चुल्ल्याम् अधिश्रित्यैतत् क्वाथमप्रतीक्षमानाः
काश्चिद् ययुः \। संयावं गोधूम-कणान्नं पक्वम् अनुद्वास्यानुत्तार्य
\।\।५-६\।\।

अन्याः प्रमृजन्त्यः अङ्गोद्वर्तनादि कुर्वन्त्यः \। काश्च काश्चित्
कृष्णतुष्ट्यर्थं कर्म तदासक्तम् अनसामन्यथा कृतम् अपि फलत्य् एवेति
द्योतयन्न् आह---व्यत्यस्तेति \। स्थानतः स्वरूपतश् चोर्ध्वाधोधारणेन
विपर्ययं प्राप्तानि वस्त्राभरणानि यासां ताः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्री-कृष्ण-सूचक-शब्दो
वेणु-नादः \। तस्मिन् श्री-कृष्णे प्रवणं संलग्नं चित्तं येषां ते, तथा
प्रवणं नत-लग्नयोः इति धरणिधरः \। तत्-क्षणं
भगवत्-सम्बन्धि-शब्द-श्रवण-क्षण इत्य् अर्थः \।
हरि-संलग्न-मनसाम् अपि लोक-सङ्ग्रहार्थं त्रैवर्गिक-कर्म कार्यम्
इति सूचयितुम् इव-शब्दम् आह---द्योतयन्त्य इवेति \। अर्धावसितम्
अर्ध-समाप्तम् \। अवसितम् ऋद्धे ज्ञातेऽप्य् अवसान-गते च वाच्य-लिङ्गं
स्यात् इति मेदिनी \। तत् अर्धावसितम् \। चुल्ल्याम् अग्नि-संरोध-यन्त्रे
उद्धाने, चुल्ली चितायाम् उद्धाने इति मेदिनी \। अधिश्रित्य श्रपयितुम्
आरोप्य \। एतत् क्वाथं पयः-क्वथनम् \। प्रतीक्षमाणाः काल-विलम्बम्
असहमानाः \। अनवतार्य अनन्वरोप्य \।\।५\।\।

परिवेषयन्त्यः भुञ्जानानां पात्रेषु भोक्तव्यं विन्यस्यन्त्यः \। सुतान्
पयः क्षीरं पाययन्त्यः \। स्तन-पानं कारयन्त्य इत्य् अर्थः \।
शुश्रूषन्त्यः पाद-संवाहनादिना \। अश्नन्त्यः भुञ्जानाः \। अपास्य हित्वा
\।\।६\।\।

तद्-आसक्त-मनसां कृष्णासक्त-चेतसाम् \। स्थानतो विपर्ययः
पाद-भूषणं बाह्वोर् बाहु-भूषणं पादयोः \। उपर्य्-अङ्गावरकम्
अधोऽङ्गे, अधोऽङ्गावरकम् ऊर्ध्वाङ्गे इति \। स्वरूपतो विपर्ययः
अधो-वस्त्रस्योर्ध्व-भागेन धृतिर् ऊर्ध्व-वस्त्रस्याधो-भागेन \। एवं
भूषणेष्व् अपि ज्ञेयम् \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** परम-मोहन-तद्-गीतेन
निज-देह-दैहिकाद्य्-उपेक्षया आत्म-कर्म-लोक-धर्मादिकं परित्यज्य गता
इति श्लोक-त्रय्या वर्णयन् तत्रादौ कासाञ्चित् स्व-जाति-कर्म-परित्यागम्
आह---दुहन्त्य \। दुहन्त्यो गा दोहं दोहनं दुग्धं वा \। तदानीम् अत्र
गोपीनाम् अपि कृष्णार्थं गो-दोहने प्रवृत्तेः \। यद् वा,
अन्तर्भूत-ण्य्-अन्तं दोहयन्त्य इत्य् अर्थः \।

अभिययुः वेणु-गीताभिमुखं ययुः \। काश्चिद् इत्य्-आदिकं
बहुल-यूथ-भेदापेक्षया, वनिता-शत-यूथपः \[भा।पु। १०.२९.४४\] इति
वक्ष्यमाणत्वात् \। तत्-तन्-नाम्नाम् अग्रहणं गौरव-भरात् \। किं वा,
तेषां स्मरण-विशेषत्वेन प्रेम-वैकल्पादन-भयात् \। एतच् च
श्री-भागवतामृत-पूर्व-खण्डे विवृतम् एव \।

तथाभियाने हेतुः समुत्सुकाः काल-विलम्ब-सहनाद्य्-असमर्थाः \। एष
हेतुर् अग्रेऽपि सर्वत्रानुवर्त्यः \। अपरा इत्य् अस्य पूर्वेण परेणाप्य्
अन्वयः \। एवम् अग्रेऽपि \। अन्यत् तैर् व्याख्यातम् \।

यद् वा, पयश् चुल्ल्याम् अधिश्रित्य अनुद्वास्य पक्वम् अपि ततो नोत्तार्य
संयावं चाधिश्रित्यानुद्वास्येति \।\।५\।\।

एवं कासाञ्चित् सायन्तन-मुख्य-कर्म-त्रय-परित्यागम् उक्त्वा, तत्रैव
कासाञ्चिल् लोक-धर्म-त्यागं पाद-त्रय्या वदन् \। तत्रादौ कासाञ्चित्
सामान्य-बन्धु-भृत्यादि-परित्यागम् आह---परीति पादेन \।
परिवेषयन्त्यः बन्धून् भृत्यादींश् च प्रति अन्नादिकं
संविभाज्यार्पयन्त्यः स्थिताः\। तत्-परिवेषणं हित्वा ययुर् इति
पूर्वेणैवान्वयः \। यद्यप्य् एतद् अपि सायन्तन-कृत्यान्तरेव प्रविशति,
तथापि स्त्रीणां भर्तुर् बन्धु-भृत्याद्य्-उपेक्षया
लोक-धर्म-त्यागान्तरेव सुखं सङ्गच्छेतेति दिक् \।

अनुपेक्ष्याणाम् अपि परित्यागं कासाञ्चिद् आह---पाययन्त्य इति पादाभ्याम् \।
हित्वेत्य् अनुवर्तते \। शिशून् भगिनी-पुत्रादीन् हित्वा \। एवं
लोक-परित्यागम् उक्त्वा धर्म-परित्यागम् आह---**शुश्रूषन्त्यः**
शुश्रूषमाणाः, स्नानाद्य्-अर्थोष्णोदकार्पणादिना सेवमानाः \। अश्नन्त्य
आशयन्त्य इत्य् अन्तर्-भूत-ण्य्-अन्त्यम् \। पतीन् भोजयन्त्यो भोजनं
भोजयितृत्वम् \।

यद् वा, एवं पूर्वं धर्मादि-पराणाम् अपि परम-सतीनां
लोक-धर्म-त्याग उक्तः \। एवं कासाञ्चित्
सायन्तन-मुख्य-कर्म-त्रय-परित्यागम् उक्त्वा तत्रैव कासाञ्चित्
लोक-धर्म-त्याग उक्तः \। कासाञ्चित् देहापेक्षात्यागम् आह---अश्नन्त्य इति
पादैस् त्रिभिः \। अश्नन्त्यो भुञ्जानाः \। एवं भोजन-त्यागेन
भगवत्-प्रीणनस्य देहस्योपेक्षोक्ता \। अनेन तत्-प्रेमाविष्टेषु
दैहिक-शुद्ध्य्-अशुद्धि-विचारो नास्तीति गम्यते \। लिम्पन्त्यश्
चन्दन-पकादिना निज-देहानुलेपं कुर्वत्यः \। लेपनादिकम् अपास्येति
ज्ञेयम् \। एवं भोग-संस्कारस्यापि त्यागेन देहोपेक्षा सिद्धवः \।\।६\।\।

कासाञ्चिच् च परमोत्कण्ठया श्री-भगवत्-सन्तोषणार्थं
तद्-भजन-साधन-निजाङ्ग-भूषण-परित्यागम् अप्य् आह---लिम्पन्त्य
इत्य्-आदिना लिम्पन्त्योऽङ्ग-रागं कुर्वत्यः लेपनादिकम् अप्य् अपास्येति ज्ञेयम्
\। अन्या इत्य् अस्य लिम्पन्त्य इति पद-त्रयेणान्वयः \। तत्रैव हेतुं
दर्शयन् किं वक्तव्यम् ? दैहिक-देहाद्य्-अपेक्षा परित्यक्तेति \। कासाञ्चिद्
देहाविस्मृतिर् अपि जातेत्य् आह---व्यत्यस्तेति \।
पूर्वोक्त-सर्व-त्याग-भावकस्यौत्सुक्यस्य विभ्रमाख्योऽयम् अनुभावः \।
यथोक्तं---

> वल्लभ-प्राप्ति-वेलायां मदनावेश-सम्भ्रमात् \।
>
> विभ्रमो हार-माल्यादि-भूषा-स्थान-विपर्ययः \।\। \[उ।नी। ११.३९\] इति
> \।

अनेन तद्-विधानां प्रेम-भगवतो यथापेक्षितं न तथावेशाद् इति
गम्यते, किन्तु पश्चात् तेनैव परिहितस्य स्वयं यथावत् परिधापितम्
इति ज्ञेयम् \। एवं दोहनादीनाम् एषाम् अवश्यापेक्ष्यत्वेन यथोत्तरं
श्रैष्ठ्यम् ऊह्यम् \।

यद् वा, केवलम् अत्र प्रारब्ध-निज-निज-कर्म-परित्याग एव तात्पर्यम्
\। तत्र च व्यत्यस्त-वस्त्राभरणत्वे वस्त्रादि-धारण-रीति-त्याग एव,
सर्वत्र च तत्र तत्र हेतुः---कृष्ण-गृहीत-मानसा इति \। समुत्सुका इति
च प्रोक्तम् \। एवं सर्वा अपि कृष्णस्य परमाकर्षकस्य श्यामसुन्दरस्य
श्री-यशोदा-नन्दनस्य अन्तिकम् एव ययुः \। न तु लज्जादिना विघ्नादिना वा
दूरे तस्थुर् इत्य् अर्थः, परम-मोहितत्वात् \। यद्यपि स यत्र कान्तस्
तत्राजग्मुर् इत्य् अनेन तद्-अन्तिक-गमनम् एवोक्तं, तथापि
परम-मोहेनातिवेगेनात्यन्त-निकट-गमन-विवक्षया पुनर् विशेषोक्तिर् इति
दिक् \।\।७\।\।

तद् एवं सर्वा अपि कृष्णस्यान्तिकं प्रति ययुः प्रस्थितवत्यः \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं तत्-प्राप्तिम् उक्त्वापि
परम-मोहन-तद्-गीतेनावेगान् निज-देह-दैहिकाद्य्-उपेक्षया
आत्म-कर्म-लोक-धर्मादिकं परित्यज्य चलितानां श्लोक-त्रय्या
विशेष-प्रतिपत्तये पुनः प्रस्थानोद्यमम् एव वर्णयन् तत्रादौ कासाञ्चित्
स्व-जाति-कर्म-परित्यागम् आह---दुहन्त्य इति युग्मकम् इदम् \। दुहन्त्यो
गाः अन्तर्भूत-ण्य्-अर्थत्वम् दोहन्त्य इत्य् अर्थः \। अभिययुः
वेणु-गीताभिमुखं ययुः \। काश्चिद् इत्य्-आदिकं बहुषु यूथेषु कासाञ्चिद्
एक-कार्या-सङ्घट्टनात् \। वनिता-शत-यूथपः \[भा।पु। १०.२९.४४\] इति
वक्ष्यमाणत्वात् \। दोहं दोहनं दुग्धं वा \। तथाभियाने हेतुः
समुत्सुकाः काल-विलम्ब-सहनाद्य्-असमर्थाः \। एष हेतुर् अग्रेऽपि
सर्वत्रानुवर्त्यः \। अपरा इत्य् अस्य पूर्वेण परेणाप्य् अन्वयः \। एवम्
अग्रेऽपि \। अन्यत् तैः \।

यद् वा, पयश् चुल्ल्याम् अधिश्रित्य अनुद्वास्य पक्वम् अपि ततोऽनवतार्य
संयावं च अधिश्रित्यानुद्वास्येति \।

एवं कासाञ्चित् सायन्तन-मुख्य-कर्म-त्रय-परित्यागम् उक्त्वा तत्रैव
कासाञ्चित् लोक-धम-त्यागं पाद-त्रय्या वदन् \। तत्रादौ कासाञ्चित्
सामान्य-बन्धु-भृत्यादि-परित्यागम् आह---परीति पादेन \।
परिवेषयन्त्यः बन्धु-भृत्यादिभ्यः इति शेषः \। तत्-परिवेषणं हित्वा
ययुर् इति पूर्वेणैवान्वयः \। अतिस्निग्ध-परित्यागम् अपि कासाञ्चिद्
आह---पाययन्त्य इति पादेन \। हित्वेत्य् अनुवर्तते \। वक्ष्यमाणानुसारेण
भ्रातृ-पुत्रादीन् हित्वा \। अन्यथा रसाभासापत्तेः \। एवं लोक-परित्यागम्
उक्त्वा धर्म-परित्यागम् आह---**शुश्रूषन्त्यः** शुश्रूषमाणाः
स्नानाद्य्-उष्णोदकार्पणादिना सेवमानाः स्थापयिष्यते \। कासाञ्चिद्
देहापेक्षा-त्यागम् अप्य् आह---अश्नन्त्य इति \। अश्नन्त्यो भुञ्जानाः अनेन
तत्-प्रेमाविष्टेषु दैहिक-शुद्ध्य्-अशुद्धि-विचारो नास्तीति गम्यते
\।\।५-६\।\।

कासाञ्चिच् चाहरहस् तत्-प्रत्याशया विरहेऽपि अङ्गेष्व् आभरणं करोति
बहुशः इति गीत-गोविन्द-रीत्या श्री-भगवत्-प्रेम-विलसितस्यापि
निजाङ्ग-वेषस्य परमोत्कण्ठया परित्यागम् आह---लिम्पन्त्य इत्य्-आदिना \।
लिम्पन्त्यः अङ्ग-रागं कुर्वत्यः लेपनादिकम् अप्य् अपास्येति ज्ञेयम् \। अन्या
इत्य् अस्य लिम्पन्त्य इति पद-द्वयेनान्वयः \। तत्रैव हेतुं दर्शयन् किं
कर्तव्यं दैहिक-देहाद्य्-अपेक्षा परित्यक्तेति \। कासाञ्चिद्
देहावयव-विशेषाननुसन्धानम् अपि जातम् इति व्यनक्ति---व्यत्यस्तेति \।
पूर्वोक्त-सर्व-त्यागानुभावस्यौत्सुक्यस्य विभ्रमाख्योऽयम् अनुभावः \।
यथोक्तं---

> वल्लभ-प्राप्ति-वेलायां मदनावेश-सम्भ्रमात् \।
>
> विभ्रमो हार-माल्यादि-भूषा-स्थान-विपर्ययः \।\। \[उ।नी। ११.३९\] इति
> \।

अनेन तद्-विधानां प्रेम-भगवतो यथापेक्षितं न तथावेशाद् इति
गम्यते, किन्तु पश्चात् तेनैव परिहितस्य स्वयं तथावत् परिधापितम्
इति ज्ञेयम् \। एवं दोहनादीनाम् एषाम् अवश्यापेक्ष्यत्वेन यथोत्तरं
श्रैष्ठ्यम् ऊह्यम् \। तद् एवं सर्वा अपि कृष्णस्यान्तिकं प्रति ययुः
प्रस्थितवत्यः \।\।७\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३४४) :** आवेगश् चित्त-सम्भ्रमे दुहन्त्य
इत्य्-आदि \। स्पष्टम् \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दुहन्त्यो दोहयन्तोऽभिययुश्
चलितवत्यः \।\।५\।\। शिशून् भगिनी-यातृ-पुत्रादीन् \। पयो गव्यं सुतान्
स्तनम् इत्य् उक्तेर् आलम्बन-वैरूप्यात्, सर्वाः शरत्-काव्य-कथा-रसाश्रयाः
\[भा।पु। १०.३३.२५\] इति वक्ष्यमाण-रसाश्रयत्वे विरोधाच् च \।
**शुश्रूषयन्त्य** इत्य् अन्तर्-गृह-रीतिकाः काश्चिद् एव ज्ञेयाः \। अन्यासां,
यत् पत्य्-अपत्य-सुहृदाम् \[भा।पु। १०.२९.३२\] इत्य्-आदिना तद्-अस्वीकारात्
\।\।६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तासाम्
औत्कण्ठ्याधिक्य-प्रकटनाय पूर्वम् आजग्मुर् इत्य् अतीत-कालं निरूप्य
पुनर्-आगमन-प्रकारम् आदितः कथयन्न् आवेग-नामानं भावं
दर्शयति---दुहन्त्योऽभिययुर् इत्य्-आदि बभुभिः \। दुहन्त्यो इत्य् अन्तर्
णिज्-अन्तम् \। भ्रात्रादि-द्वारा दोहयन्त्य इत्य् अर्थः \। दोहं हित्वेति
दोह-स्थानात् पुनर् गृहं न गतास् तत एवाययुर् इत्य् अर्थः \। पराः
पयोऽधिश्रित्य, न त्व् अपाश्रित्य \। अपराः संयावम् अनुद्वास्य नावतार्य,
काश्चित् परिवेषयन्त्यो भुञ्जानेषु गुरुषु परिवेषणं कुर्वत्यः \।
तद्-अपराः शिशून् बालान् रक्ष्य-तोकान् गव्यं पयः पाययन्त्यो
लिम्पन्त्योऽनुलेपनं कुर्वत्योऽन्याः प्रमृजन्त्यः प्रकर्षेणाङ्ग-मार्जनं
कुर्वत्योऽञ्जन्त्यो नयनम् अञ्जनेन रञ्जयन्त्यः, काश्चित् पतीन्
पत्य्-अभिमानिनः शुश्रूषयन्त्य उपचारादिनानुरञ्जयन्त्यः \। अन्या
अश्नन्त्यो भोजनं कुर्वत्यस् तद् अपास्य \।\।५-७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं कृष्णाकृष्ट-मनस्त्वेन
सामान्यतो गमनम् उक्त्वा देह-दैहिकाद्य्-अनादरं कुर्वन्त्य
ऐहिक-पारलौकिक-कर्मस्व् अभिनिवेशेम् अकुर्वन्त्यो योगिन
इवाप्रत्यभिपत्ति-रूपेण गृहादि-त्यागेन ययुर् इत्य् आह दुहन्त्य इति \।
तत्र काश्चिद् दुग्धाभिनिवेशवत्त्वं स्व-जीवन-भूत-दुग्धाग्रहं हित्वा
चलिता इत्य् आह दुहन्त्य इति, उपासनासिद्धानाम् आगमनम् उक्तम् \। दुहन्त्य
णिज्-अर्थोऽन्तर्भूत एव दोहयन्त्य इत्य् अर्थः \। दुह्यत इति दोहो
दोहन-कर्म दुग्धं वा पात्रं वा तत्रैव त्यक्त्वा कथं भविष्यतीत्य्
अनुसन्धानम् अप्य् अकुर्वन्त्यो ययुः अभिनिशङ्कं यथा तथा पत्य्-आदिभ्यो
भयम् अकुर्वन्त्यो ययुर् इति यतः समुत्सुकाः काल-विलम्बम् असहमानाः
काश्चित् पय आनीतं दुग्धं चुल्याम् अधिश्रित्य क्वथितम् अप्रतीक्षमाणा
ययुः \। अपराः संयावं गो-धूम-कणाम् अपक्वम् अप्य् अनुनूर् ययुः \।
समुत्सुका इति सर्वासां विशेषणम् \।\।५\।\।

एवं लौकिक-जीवनोपाय-युक्तानां गृहं त्यक्त्वा कासाञ्चिद् गमनम् उक्तम् \।
इदानीं पत्यादि-शुश्रूषण-लक्षणस्य धर्मस्य त्यागम्
आह---परिषेवयन्त्य इति \। काश्चित् सिद्धम् अन्नं बन्धुभ्यः
परिवेषयन्त्यस् तेष्व् अपेक्षितम् अदत्त्वा ययुः परिषेवयन्त्य इति
ऋषि-रूपाणाम् आगमनम् उक्तम् \। काश्चित् वात्सल्य-प्रेम-विषयान् स्तनन्धयान्
शिशून् स्तन्यम् अपाययन्त्यस् तेषां तृप्तिम् अप्रतीक्षमाणाः स्नेहं त्यक्त्वा
ययुः \। पाययन्त्य इति दण्डकारण्य-वासि-रूपाणाम् उक्तम् \। काश्चिद् पतीन्
शुश्रूषन्त्यस् तच् छुश्रूषा-लक्षणं धर्मं त्यक्त्वा ययुः \। शुश्रूषन्त्य
उपासना-सिद्धाणां मुनि-रूपाणाम् आगमनम् उक्तम् \। यद्यपि
पति-शुश्रूषणया धर्मः सिद्ध्यतीति काम-ताप-शान्तिश् च भवति \।
तथा च, लौकिक-धर्मेण लौकिक-धर्मेति रसम् उक्तम् \।
लौकिकतापापनोदन-हेतूनाम् अपि---अलौकिक-काम-तापः निर्वायते
सामर्थ्याभाव-सूचितः \। काश्चिद् अश्नन्त्यो भोजनं कुर्वत्यस् तद् अपास्य
त्यक्त्वा ययुः \। उदर-पूर्तिम् अप्रतीक्ष्यमाणाः \।\।६\।\।

एवं तावद् देह-पर्यन्तं श्री-कृष्णाकृष्टं मनस् तेन
सर्व-सङ्ग-परित्यागम् उक्त्वा भूषितम् एतद्-अङ्गं रमण-योग्यं स्याद् इत्य्
अननुसन्धानवत्यः स्वाङ्ग-भूषाम् अप्य् अनादृत्य ययुर् इत्य् आह---लिम्पन्त्य
इति \। काश्चिल् लिम्पन्त्यः स्वाङ्गे चन्दनादिना लेपं कुर्वन्त्यः \।
तद्-अर्धावसितम् अपास्य ययुः \। अन्या प्रमृजन्त्य अङ्गोद्वर्तनादि
कुर्वन्त्यः सर्वावयवोद्वर्तनम् अप्रतीक्षमाणा ययुः \। काश्चिल् लोचने
अञ्जनम् अञ्जं त्यक्त्वा ययुः \। काश्चिद् व्यत्यस्त-वस्त्राभरणाः \। एवं
देह-दैहिकाननुसन्धान-जाते वस्त्राभरणादाव् अपि हस्त-पादादिषु
उद्ध्वार्ध-धारणादि-व्यत्ययेन विभ्रमो वार्णितः स चौत्सुक्य एव
क्रीडा-कृतः \। एवं सर्वा अपि कृष्णान्तिकं ययुः \। कुमार्यस् तु
प्रतीक्षन्त्य एवाप्रमत्ताः स्थिताः \। तास् तु गृह-त्यागम् एव कृत्वागता
अन्य-पूर्वास् तु देह-गेह-सम्बन्धिष्व् अनुसन्धानं त्यक्त्वा ययुर् इति
\।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तासां
तत्-पार्श्व-गमन-काले परमोत्कण्ठया विलम्बस्यासह्यत्वात्
ममताहन्तास्पद-कर्मापेक्षाभावं श्लोक-त्रय्या वदन् कासाञ्चित्
स्व-जाति-धर्म-परित्यागम् आह---**दुहन्त्यो** गा दोहयन्त्यस् तं
**दोहं** दोहन-कर्म **हित्वा** **अभिययुः** अभिसस्रुः \। **पयो**
दुग्धं पात्रस्थं चुल्ल्याम् **अधिश्रित्य** अध्यारोह्य एतत् क्वाथम्
अप्रतीक्षमाणाः काश्चित् **संयावं** गोधूम-कणान्नं पक्वम् अप्य्
**अनुद्वास्य** अनवतार्य \।\।५-६\।\।

स्त्री-मात्र-धर्म-त्यागम् आह, परिवेषयन्त्यस् तत्-परिवेषणं पतीन्
उष्णोदक-प्रदानादिना **शुश्रूषन्त्यः** कासाञ्चिद्
आवश्यक-दैहिक-वेश-त्यागम् आह---लिम्पन्त्यः देहे अनुलेपं चन्दनादिना
कुर्वत्यः प्रमृजन्त्यः उद्वर्तनादिकं कुर्वत्यः कासाञ्चिद् आवेग-वशाद्
देहावयव-विशेष-परिचयस्याप्य् अभावम् आह---व्यत्यस्तेति \।
विभ्रमाख्येऽनुभावोऽयम् \। यद् उक्तं---

> वल्लभ-प्राप्ति-वेलायां मदनावेश-सम्भ्रमात् \।
>
> विभ्रमो हार-माल्यादि-भूषा-स्थान-विपर्ययः \।\। \[उ।नी। ११.३९\] इति
> \।\।७\।\।

**\॥।**

\।\। १०.२९.८ \।\।

ता वार्यमाणाः पतिभिः पितृभिर् भातृ-बन्धुभिः \।

गोविन्दापहृतात्मानो न न्यवर्तन्त मोहिताः \।\।

**श्रीधर-स्वामी (भावार्थ-दीपिका) :** न च कृष्णाकृष्ट-मनसां विघ्नाः
प्रभवन्तीत्य् आह---ता वार्यमाणा इति \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हरि-परायणानां
सर्व-विघ्न-हानिर् इत्य् आह---न चेति \। प्रभवन्ति समर्था भवति \।
पतिभिः पत्नी-शुभाशुभ-भागित्वाद् वार्यमाणा धर्मोपदेशेन हस्तादिना
वा, स्नेहात् पितृभिः, दुष्कीर्ति-भयात् स्नेहाच् च भ्रातृभिः,
कुल-दोष-शङ्कया बन्धुभिर् इति \। रक्षेत् कन्यां पिता प्रौढां पतिः
पुत्रस् तु वार्धके, अभावे ज्ञातयस् त्व् एवम् इति स्मृतेश् चत्वारा रक्षकाः
\। प्रायः पुत्रानुत्पत्तेस् तेऽत्र नोक्ता इति भावः \। गोविन्देनापहृत आत्मा
जीवाख्यो यासाम् इति \। निवृत्तौ जीवनेन विच्छेदः स्याद् इति जीवनार्थं
गता इति भावः \। मोहिता मोहावेश-वशाद् अपि निवृत्ति-ज्ञान-शून्या
बभूवुर् इति भावः \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ता वार्यमाणा इत्य्-आदि
\। पद्य्-आदिभिर् वार्यमाणा बभूवुर् इति \। न-कारेण दूरेणान्वयः \। अतो
मा न्यवर्तन्त, यत ऊहितास् तर्किताः \। किं गृहे तिष्ठसि ? किं
कार्यान्तराय क्वचिद् गता इति वितर्किताः \।
श्री-कृष्ण-मुरली-नादापहृत-चेतसस् तत्र गच्छन्तीति न ज्ञाताः \। अतः
मन्यमानाः स्व-पार्श्व-स्थान् स्वान् स्वान् दारान् व्रजौकसः \[भा।पु।
१०.३३.३८\] इति वक्ष्यमाण-सङ्गतिः \।

अथवा, ता वा इति च्छेदः \। पत्य्-आदिभिस् ता वा अर्यमाणा गम्यमाना न,
वा-शब्दो\ऽत्र काकु-परः \। पत्य्-आदयस् तासाम् अनुगता नेत्य् अर्थः \।
कुतः ? मोहिताः \। मा ऊहिताः न वितर्किताः \। यतो गोविन्दापहृतात्मानः,
गोविन्देनापहृत्य आत्मानो देहा यासाम् \। अतस् तैर् न लक्षिताः \। अथवा,
पत्य्-आदिभिर् वार्यमाणाः सत्यो न न्यवर्तन्त, योतो मोहिता मा ऊहिताः
\।\।८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना स्वीयैः
प्रबोध्यमानानाम् अपि श्री-भगवद्-अपहृत-चित्ततया तासाम्
अशेष-विचारान्तर्धानम् आह---ता इति \। सर्वा एव ताः पत्य्-आदिभिर्
वार्यमाणा धर्म-प्रदर्शनादिना हस्त-धारणादिना च गन्तुं निरुध्यमान
अपि न न्यवर्तन्त, किन्तु ययुर् एवेत्य् अर्थः \। कुतः ? मोहिता
हत-विवेकाः \। तत् कुतः ? गोविन्देन गोकुलेन्द्रेण \। यद् वा, गा
इन्द्रियाणि ईश्वरत्वेन विन्दतीति तथा, तेनापहृत आत्मा चित्तं यासां ताः
\। महत्तमेनापहृते द्रव्ये स्वल्पानां, पक्षान्तरे च अन्तरीश्वरेण
महा-मोहनेन प्राण-कोटि-प्रेष्ठेनान्तर् अपहृते बाह्यानाम् अन्येषां
तत्-प्रत्यर्पण-सामार्थ्याभावात् \। अत्र प्रवाह-वेग-नीयमाना नौर् यथा
तटस्थानां तिष्ठ तिष्ठेत्य् आद्य् उक्त्या नाव्-आरूढानां वा नौ-धारणेनापि
न तिष्ठेद् इति दृष्टान्तो द्रष्टव्यः \। गोविन्देनापहृत आकृष्ट आत्मा
जीवाख्यो यासाम् इति निवृत्तौ जीवेन विच्छेदः स्याद् इति जीवनार्थम् एव
गता इति श्लेषार्थः \।

तत्रादौ पतिभिर् इति तेषां पत्नी-शुभाशुभ-भागिव्त्वेन मुख्यत्वात्,
ततश् च केवलं कन्या-वैगुण्येन दोष-स्पर्शात् स्नेहाच् च पितृभिः, ततश्
चदुष्कीर्ति-भयात् स्नेह-विशेषाच् च भ्रातृभिः, ततश् च
कुल-दोष-शङ्कया बन्धुभिर् इति \।

> रक्षेत् कन्यां पिता प्रौढां पतिः पुत्रस् तु वार्धके \।
>
> अभावे ज्ञातयस् त्व् एवं न स्वातन्त्र्यं क्वचित् स्त्रियः \।\।

इति स्मृत्य्-उक्तेश् चत्वारो रक्षका अत्रोक्ताः \। तत्र प्रायः पुत्रानुत्पत्तेर्
अत्र पुत्रा नोत्काः \। पत्य्-आदीनां चैषां यथोत्तरं न्यूनत्वम् ऊह्यम् \।
तासाम् उत्तरोत्तरं तत्-तद्-वश्यता-सम्बन्धयोर् न्यूनत्वात् \। तथापि
पूर्व-पूर्वेषां निवारणे प्रवृत्ताव् अपि पर-परेषां तत्र प्रवृत्तिः,
कुटुम्ब-समुदायतापेक्षया \।

यद् वा, पूर्व-पूर्वैः परित्यागे कृते पर-पराश्रयण-शङ्कया तैस् तैः
क्रमेण निवारणम् \। यद् वा, तत्-तद्-अन्तिक-वर्तिभिः पतिभिः काश्चित्
पित्रादिभिश् च काश्चन तत्र च पतिभिः पत्न्य एव पित्रादिभिश् च
प्रायोऽविवाहिताः स्व-वासिन्यश् च पुत्र्य इति विवेचनीयम् \। अन्यत् समानम्
\।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधुना स्वैः स्वीयैर्
बलात्कारित-बाह्यानुसन्धानाम् अपि तासां कुल-वधू-स्वाभाविकत्वेन
परम-दुस्त्यजस्य लज्जादेर् अपि त्यागम् आह---ता इति \। सर्वा अपि ताः
पत्य्-आदिभिः क्व नु रात्रौ बहिर् गम्यत इत्य्-आदि निर्बन्धेन मुहुर्
वार्यमाणा अपि न न्यवर्तन्त, किन्तु ययुर् एवेत्य् अर्थः \। कुतः ?
मोहिताः हत-विवेकाः \। तत् कुतः ? गोविन्देनापहृत आत्मा चित्तं यासां
ताः \। अयं पत्य्-आदीनाम् अपि शैथिल्ये हेतुर् ज्ञेयः, तद्-भक्ति-मात्रस्य
सर्व-विघ्नापहारि-प्रभावत्वात् तत्-तद्-अन्तिक-वर्तिभिः पतिभिः कश्चित्
पित्रादिभिश् च काश्चन तत्र च पित्रादिभिर् अविवाहिताः स्व-वासिन्यश्
चेति---

> रक्षेत् कन्यां पिता प्रौढां पतिः पुत्रस् तु वार्धके \।
>
> अभावे ज्ञातयस् त्व् एवं न स्वातन्त्र्यं क्वचित् स्त्रियः \।\। इति स्मृतेः
> \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु कथं तासां
पितृ-पति-भ्रातृभिर् वारणं न कृतम् इत्य् आह---ता वार्यमाणा इत्य्-आदि \।
ताः पतिभिः पितृभिर् भ्रातृभिर् बन्धुभिश् च न वार्यमाणा बभूवुर् इत्य्
अर्थः \। ऊढाः पतिभिः, अनूढाः पित्र्-आदिभिः, अत एव न न्यवर्तन्त,
बाधकाभावात् \। कथं तैस् तैर् न वारिताः ? तत्राह---मा ऊहिता
वितर्किता योगमाया-प्रभावात् ते ते तास् ताः समीपस्था एव विदुः \। ता
एव वा कथं विचारेण न न्यवर्तन्त ? तत्राह---गोविन्दापहृतात्मानः \।
आत्मनि सति बुद्ध्य्-आदयो गुणाः स्युः \। तेषु सत्सु विचाराः प्रवर्तन्ते\।
आत्म-हरणेन सर्व-हरणम् इत्य् अर्थः \। काकाक्षि-गोलक-न्यायेन न-कार
उभयत्र योज्यः \।\।८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** यदा
देह-गेहादि-कार्य-व्यग्राणां पत्य्-आदि-शुश्रूषा-व्यग्राणाम् अपि ममतां
त्यक्त्वागमनं दृष्टं तदा काश्चित् पत्य्-आदि-निवारिताः स्मृतिश् च---

> रक्षेत् कन्यां पिता प्रौढां पतिः पुत्रस् तु वार्धके \।
>
> अभावे ज्ञातयस् तेषां न स्वातन्त्र्यं क्वचित् स्त्रियाः \।\। \[याज्ञ।
> १.८५\]

इति पूर्वम् ऐहिक-पारलौकिको धर्म-त्यक्ता एव कुल-वधूत्वेन
लज्जा-युक्ता अपि लज्जां प्रतिबन्धं चावगम्य ययुर् इत्य् आह---ता इति \।
या ऊधागमन-समयेन बन्धूनां दृष्टि-गोचरम् अवतीर्णास् तास् तु तैर् एव
निवारिताः परन्तु न न्यवर्तन्त गता एव यतो मोहिता \। अयं
भावः---एतास् तु कृष्णेनाहूताः \। वेणु-गीत-श्रवणेनासां सम्भ्रमम्
आलक्ष्य निवारणे प्रवृत्ता \। अनन्तरं वेणु-गीतं श्रुत्वा तेऽपि तासां
निवारणात् इथिला जाताः \। अत एव दृढ-प्रयत्नेन न निवारिताः \।
ततोऽनन्यवर्ततन्ते चेद् वेणु-गीत-सुखेति मग्ना न भवेयुस्, तदा
पत्यादीन् अवगणय्य कथम् आसाम् आगमनं भवेत्, यत एते मोहिताः \।
पूर्वम् एवोक्तं योगमायाम् उपाश्रित इति \। अग्रे वक्ष्यति च--- मन्यमानाः
स्व-पार्श्वस्थान् इति \। तत्र हेतुम् आह---गोविन्देनापहृत आत्मा चित्तं
देहश् च यासां ताः \। किं च, यथा गङ्गा समुद्रं गच्छन्ती
पर्वतादि-प्रतिबन्धनम् अवगणय्य समुद्रम् एव प्रविशति तस्मिन्
प्रेमाधिक्यात् तथा एता अपि पत्यादिभिर् दृष्टा भय-प्रदर्शनेन
निबध्यमाना अपि न न्यवर्तन्त किन्तु मोहिताः हत-विवेकाः
कृष्ण-प्राप्त्य्-अतिरिक्त-विवेक-रहिताः \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, ताः प्रेम-प्राबल्यात्
सर्वापेक्षां तत्यजुर् इत्य् उचितम् एव, तासाम् अपेक्षां तत्-पत्यादयः कथं
तत्यजुस् तत्राह---ताः कुल-वध्वः **पतिभिः** कुल-कन्याश् च ताः
**पित्रादिभिर्** **वार्यमाणा** अपि न **न्यवर्तन्त** तत्र हेतुर्
**गोविन्द** इति भय-लज्जादीनां का वार्ता, तासाम् आत्मनाम् अपि
गोविन्देनापहृतत्वात्, **मोहिता** मूर्च्छित इति सूत्र-सञ्चालित-पाञ्चालिका
इवेत्य् अर्थः \। पत्य्-आदिभिर् गत-प्राणानाम् अपि भार्यादि-देहानाम्
अप्रतिष्ठाभयाद् एवान्यत्र सञ्चारो नसह्यत इति चेत् ? सत्यं
विप्रतिपत्तिर् इयं योगमायैव सम्हिता ज्ञेया, तच् च समाधानतयैव
कल्पितानां तत्-तत्-क्षण एव तादृश-गोपीनां स्व-स्वभार्यादिकत्वेन
प्रयायितानां स्व-स्व-गृहान् प्रति पत्य्-आदिभिः परावर्तनम् एव प्रकारश्
चाग्रे वक्ष्यते \।\।८\।\।

**\॥।**

\।\। १०.२९.९ \।\।

अन्तर्-गृह-गताः काश्चिद् गोप्योऽलब्ध-विनिर्गमाः \।

कृष्णं तद्-भावना-युक्ता दध्युर् मीलित-लोचनाः \।\।

**श्रीधर-स्वामी (भावार्थ-दीपिका) : न लब्धो निर्गमो** याभिस् ताः \।
प्राग् अपि **तद्-भावना-युक्तास्** तदा नितरां **दध्युर्** इत्य् अर्थः
\।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अन्तर्-गृहं** गृह-मध्यं
तत्र **गतास्** तत्र निरुद्धाः काश्चिन् महा-लक्ष्म्य्-अंश-भूताः \।
**विनिर्गमो** बहिर्-गमनम् \। यद् वा, न लब्धो\ऽन्य-गोपीवत् वीनां
पक्षिणाम् इवातिशीघ्रं निःसरणं याभिः \। यद् वा, वेः पक्षिणो\ऽपि
निर्गमो यस्माच् छिद्रात्, तद् अपि न लब्धं याभिस् तद्-अधिकं कृत्वा
तस्करावेशवन् निःसरणार्थम् इति भावः \। **तस्य** कृष्णस्य
**भावना** भक्ति-संस्कारस् तया **युक्ताः** \। प्राक् वेणु-नाद-श्रुतेः
पूर्वम् अपि \। तदा वेणु-ध्वनि-श्रवण-क्षणे \। इत्य् अर्थ
इति---त-छ्रवणस्य तद्-आविर्भाव-बोधकत्वेन ध्यान-हेतुतेत्य् अर्थः
\।\।९\।\।

---------------------------------------------------------------------------------------------------------------------

**कैवल्य-दीपिका :** पारवश्य-हेतुकम् आह---**अन्तर्-गृह**- इति \।
**अलब्धो विनिर्गमो** याभिः \। **तद्-भावना** भर्तृ-भावना \।\।९\।\।
फ़्१५\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अन्तर्-गृह-गता
इत्य्-आदि \। यस्यान्तर्-गृहस्य द्वारि गुरव उपविश्यासन्न् इति बोद्धव्यम् \।
अथवा, काश्चिद् इति गमनानधिकारवत्यः, अन्यथा शुश्रूषन्त्यः पतीन्
काश्चिद् \[भा।पु। १०.२९.६\] इत्य् अत्र, परिवेशयन्त्यस् तद् धित्वा इत्य् अत्र
च, अशनन्त्यो\ऽपास्य भोजनम् इत्य् अत्र चान्तर्-गृह-वर्तित्वं
पत्यादि-सन्निहितत्वं किलास्ति \। तत् कथं तास् तत्र गताः \। यत एता
गोप्य एव याः किल बालापत्या इति प्राक् लिखिताः \। तासां तद्-अङ्ग-सङ्गे
न योग्यतेति भाव इति वा \।\।९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यदि तास् तादृश-विघ्नेन
वारिता अभविष्यन्, तर्हि सद्य एव दशमीं दशाम् अगमिष्यन्न् इति तासां
सर्वासाम् एव भाव-विशेषं दृष्टान्तेन प्रदर्शयन् कासाञ्चिद्
अवस्था-विशेषम् आह---अन्तर् इति त्रिभिः \। काश्चित्
महा-लक्ष्म्य्-अंश-भूताः साधन-सिद्धाः वा गृहम् अवस्थिताः, अत एव
नाम-मात्र-पत्य्-आदिभिर् द्वारादि-निरोधात् \। यद् वा, पित्रादीनां
द्वार-देशोपवेशान् न लब्धो विशिष्टः श्री-भगवद्-अभिसरण-योग्यः \।
यद् वा, अन्य-गोपीवत् वीनां पक्षिणाम् इवातिशीघ्र-गमनार्थं निर्गमो
बहिर् निःसरणं पन्था वा \। यद् वा, वेः पक्षिणो\ऽपि निर्गमो यस्मात्
छिद्रात् तादृशम् अपि याभिस् ताः \। अत एव कृष्णं निज-चित्ताकर्षकं
परमानन्द-घन-मूर्तिं वा दध्युर् विशेषतश् चिन्तयामासुः \। ध्येयम्
आपदि \[भा।पु। १०.३१.१३\] इत्य्-आद्य्-उक्त-न्यायेन \। तन्
महापन्-निस्तारार्थं, किं वा, अभीष्टाप्राप्त्या स्वत एव
तच्-चिन्ता-विशेषोत्पत्तेः \। कथं दध्युः ? तस्य प्रस्तुतस्य
श्री-कृष्णेन सह विलासस्य \। किं वा, सुगोप्यस्य सम्भोगस्य या भावना
तया युक्ताः संयुक्ता योगवत्यो वा सत्यः \। किं च, मीलित-लोचना
अर्ध-मुद्रित-नेत्राः सत्य इत्य् अर्थः \। यद् वा, दुःख-विशेषेण
ध्यान-विशेषेण वा मुद्रित-नेत्राः सत्यः \। यद् वा, मीलितम् अन्तर्हितं
लोचनम् अन्याशेष-ज्ञानं यासां तथाभूताः सत्यः \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यदि च तास् तादृश-विघ्नेन
वारिता अभविष्यन् तर्हि सद्य एव दशमीं दशाम् इव दशाम् अगमिष्यन्न् इति
तासां सर्वासां भाव-विशेषं दृष्टान्तेन प्रदर्शयन् तासां
प्रस्थितवतीनाम् एव मध्ये कासाञ्चिद् अवस्था-विशेषम् आह---अन्तर् इति
त्रिभिः \। अयम् अर्थः---श्री-कृष्णस्य व्रजे प्रेयस्यः खलु द्विविधा \।
नित्य-सिद्धाः साधन-सिद्धाश् च तत्रैकासां नित्य-सिद्धात्वम्
अष्टादशाक्षरादौ ताभिर् विशिष्टत्वेनैव तद्-आराधन-विधानाद् व्यक्तं
तच्-छ्रुतीनां तद्-आराधनानां चानाद्य्-अनन्त-भावित्वात् अतो
ब्रह्म-संहितायां---

> चिन्तामणि-प्रकर-सद्मसु कल्प-वृक्ष-
>
> लक्षावृतेषु सुरभिर् अभिपालयन्तम् \।
>
> लक्ष्मी-सहस्र-शत-सम्भ्रम-सेव्यमानं \[ब्र।सं। ५.२९\] इति,
>
> आनन्द-चिन्मय-रस-प्रतिभाविताभिस्
>
> ताभिर् य एव निज-रूपतया कलाभिः \।
>
> गोलोक एव निवसति \[ब्र।सं। ५.३७\] इति \।

श्रियः कान्ताः कान्तः परम-पुरुषः \[ब्र।सं। ५.५६\] इत्य् एता एव
तदीय-लक्ष्मीत्वेनोक्ताः \। तत्र च श्री-राधिकाया वैशिष्ट्यं,
बृहद्-गौतमीये---

> देवी कृष्णमयी प्रोक्ता राधिका पर-देवता \।
>
> सर्व-लक्ष्मी-मयी सर्व-कान्तिः सम्मोहिनी परा \।\। इति \।

अत एव ऋक्-परिशिष्टे परस्परम् अव्यभिचारित्वं प्रोक्तं---राधया
माधवो देवो माधवेनैव राधिका विभ्राजन्ते जनेष्व् आ इति \। अतो
मात्स्यादौ---रुक्मिणी द्वारवत्यां तु राधा वृन्दावने वने इति
शक्तित्व-साधारण्येनानयोर् गणने\ऽपि वैशिष्ट्यं ज्ञेयम् अथावरासां
साधन-सिद्धत्वं यथा पाद्मोत्तर-खण्डे---

> पुरा महर्षयः सर्वे दण्डकारण्य-वासिनः \।\
> दृष्ट्वा रामं हरिं तत्र भोक्तुम् ऐच्छन् सुविग्रहम् \।\।\
> ते सर्वे स्त्रीत्वम् आपन्नाः समुद्भूताश् च गोकुले \।\
> हरिं सम्प्राप्य कामेन ततो मुक्ता भवार्णवात् \।\। \[भ।र।सि।
> १.२.३०१-२\] इति \।

गोकुल इत्य् अस्य हरिं सम्प्राप्येत्य् अत्राप्य् अन्वयात्, ये यथा मां
प्रपद्यन्ते \[गीता ४.११\] इति न्यायाच् च महर्षयः पूर्वं तादृश-भावेन
श्री-कृष्णोपासका इत्य् अर्थः \। अतो रामं दृष्ट्वेति सारूप्येण
जातत्वोपासना-संस्काराः हरिं स्वोपास्यं श्री-कृष्णम् एवोपभोक्तुम् ऐच्छन्
लज्जया तु साक्षान् न वृतवन्तः ततश् च कल्प-वृक्षस्येवावदतो\ऽपि
श्री-रामस्य प्रसादात्तेषाम् इष्ट-सिद्धिर् जातेत्य् आह---ते सर्व इति \।
गोकुले गर्भतः स्त्रीत्वम् आपन्ना गोकुल एव समुद्र-भूताः गोकुल एव च
हरिं श्री-कृष्णं कामेन स्व-वासनानुसारेण सम्प्राप्य तस्मिन्न् अन्तर्-गृह
एव स्वयम् आविर्भूतं लब्ध्वा ततस् तद्-अनन्तरम् एव भवार्णवात् मुक्ता
इति, न च वक्तव्यं गोकुल-जातानां प्रापञ्चिक-देहादित्वं न
सम्भवतीति अवतार-लीलायाः प्रापञ्चिक-मिश्रत्वात् श्री-देवकी-देव्याम् अपि
षड्-गर्भ-संज्ञकानां जन्म श्रूयते इति कदाचित् श्रुतयो गोप्यो जाता इति
बृहद्-वामन-प्रसिद्धिः \। अत एव तथा व्याख्यास्यते---

> स्त्रिय उरुगेन्द्र-भोग-भुज-दण्ड-विषक्त-धियो
>
> वयम् अपि ते समाः सम-दृशोऽङ्घ्रि-सरोज-सुधाः \।\। \[भा।पु।
> १०.८७.२३\]

इति गायत्री च तासु जातेति पाद्मे सृष्टि-खण्डे यथा ब्रह्मणा
गोप-कन्या-रूपाया गायत्र्या उद्वाहे गोपेषु श्री-विष्णु-वचनम्---

> यथा ज्ञाता ततः कन्या दत्ता चैषा विरिञ्चये \।
>
> युष्माकं च कुले चाहं देवकार्यार्थ-सिद्धये \।
>
> अवतारं करिष्यामि मत्-कान्ता तु भविष्यति \।\। इति \।

अतः तत्-प्रियार्थं सम्भवन्तु सुर-स्त्रियः \[भा।पु। १०.१.१३\] इत्य्
अत्रापि तथा व्याख्यातम् \। अत एव तासां च चतुर्विधत्वम् उक्तं
पाद्मे---

> गोप्यस् तु श्रुतयो ज्ञेया ऋषिजा गोप-कन्यकाः \।
>
> देव-कन्याश् च राजेन्द्र न मानुष्यः कथञ्चन \।\। इति \।

अत्र गोप-कन्या एव नित्याः, न मानुष्याः कथञ्चनेति
प्राकृत-मानुषत्व-निषेधात् आसु च पाद्मोत्तर-खण्ड-निर्दिष्टानाम्
अन्तर्-गृह-गता इत्य् उक्तानाम् अप्य् एकत्वं मुक्तत्व-सादृश्येन लब्धानां
लभ्यते \। यत एव शुश्रूषन्त्यः पतीन् काश्चित् \[भा।पु। १०.२९.६\] इति
प्रोक्ताः \। इति ज्ञेयाः \।

आसां दोहनादि पृथक्-कर्मानुक्तेः अन्तर्-गृह-गतत्वस्य पति-शुश्रूषायाम्
एव तात्-पर्याच् च एतासां च साधकत्वं देह-त्याग-श्रवणात्
पाद्मोत्तर-खण्डाच् च कल्प्यते तथा च सति याः काश्चिद् गोकुले
समुद्भूताः साधन-वशात् सिद्ध-पूर्ण-भावा, न तु सिद्ध-देहा नितराम्
अन्या इव नित्य-सिद्धाः पति-शुश्रूषणार्थम् अन्तर्-गृह-गता एव
पत्य्-आदिभिः साग्रह-द्वारादि-निरोधात् न लब्धो विशेषेण केनापि
प्रकारेण निर्गमो याभिस् ताः \। अत्र तासां साक्षाद् गोविन्द-सङ्गमे
तादृश-देह-स्थितेर् एव विग्नत्वात् पूर्ववत् तद्-भक्तेः
पति-शैथिल्य-विधानादाव् अप्रवृत्तिर् इति ज्ञेयम् \। अलब्ध-निर्गमत्वाद्
एव तद्-भावनायुक्तास् तस्मिन् श्री-कृष्णे समुत्कण्ठित-चित्ताः सत्यः
कृष्णं निज-चित्तापकर्षकं तम् एव दध्युर् यातवत्यः तत्रानुभावम्
आह---दुःख-विशेषेण ध्यानावेशेन च मुद्रित-नेत्राः \। यद् वा, मीलितम्
अन्तर्हितं लोचनम् अन्याशेष-ज्ञानं यासां ताः \।\।९\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः १४५) :** तद् एवम् एव तासां
श्री-कृष्णवद् आनन्द-विग्रहाणां तैर् एव विग्रहैः श्री-कृष्ण-सङ्गः
प्रोक्तः \। उक्तं च तासां विग्रह-माहात्म्यं तत्रातिशुशुभे ताभिर्
भगवान् देवकी-सुतः \[भा।पु। १०.३३.६\] इत्य्-आदिभिः \।
श्रीमद्-उद्धवेन च तान् नमस्यता प्रथमम् एताः परं तनु-भृतः
\[भा।पु। १०.४७.५८\] इत्य् अनेन तासाम् एव परम-तनु-भृतत्वं
प्रदर्श्य, मध्ये क्वेमाः स्त्रियः \[भा।पु। १०.४७.५९\] इत्य् अनेन
परमतम् अनूद्य, तत् खण्डयता नायं श्रियोऽङ्ग \[भा।पु। १०.४७.६०\]
इत्य् अनेन लक्ष्मीतोऽपि विलक्षणं तासु तत्-प्रेयसी-रूपत्वं प्रदर्श्य
परम-नित्यत्वं स्थापयित्वा, तत्र च यः प्रसाद उदगात् इत्य् अनेन
तत्-प्रसादस्य सदान्तर्भूय स्थायित्वं सूचयित्वा पुनः आसाम् अहो चरण
\[भा।पु। १०.४७.६१\] इत्य्-आदिना स्वीय-परम-पुरुषार्थ-चरण-रेणुत्वं
दर्शितम् \। यत्र भेजुर् मुकुन्द-पदवीं श्रुतिभिर् विमृग्याम् \[भा।पु।
१०.४७.६१\] इत्य् अनेन यद् एव पुरुषार्थतया स्थापितम्, यत्र वृन्दावने
\[भा।पु। १०.४७.६१\] इत्य्-आदिना वृन्दावनस्य च तादृशत्वं स्थापितम्, तद्
एतद् व्यतिरेकेण द्रढयितुम् अन्यासाम् आगन्तुकानाम् असिद्ध-देहानां
विग्रह-त्यागेनैव तत्-सङ्ग-प्राप्तिर् इत्य् आह---**अन्तर्-गृह-गता**
\[भा।पु। १०.२९.९\] इत्य्-आदिकेन, न चैवं विस्मयः कार्यः \[भा।पु।
१०.२९.१६\] इत्य् आद्य्-अन्तेन \। **अन्तर्-गृह-गताः** शुश्रूषन्त्यः पतीन्
काश्चित् \[भा।पु।१०.२९.६\] इत्य् अत्रोक्ता इत्य् अर्थः \। अत्र अन्तर् इति
स्फुटम् एव \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **अन्तर्** इत्य्-आद्य् अष्टकम्
\।\।९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अपत्यवत्यस् त्व्
अधिकाराभावात् तद्-वपुर् हित्वा वपुर्-अन्तरेण सद्य एव तत्र गता इति
दर्शयन्न् आह---अन्तर्-गृह-गता इत्य्-आदि त्रिभिः \। काश्चिद्
अपत्यवत्योऽनधिकारवत्यो दैवाद् अन्तर्-गृह-गताः \।
अनधिकारित्वेनाङ्ग-सङ्गायोग्या अपि दर्शन-मात्र-काङ्क्षया बहिर् गन्तुम्
इच्छन्त्योऽप्य् अलब्ध-विनिर्गमास् तद्-भावना-युक्ताः सत्यः कृष्णं दध्युः
\। भावना-लिङ्गम् आह---मीलित-लोचनाः \।\।९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** किं च ताः सर्वाः
प्रतिबन्धक-शैथिल्येन कृष्णान्तिकं प्राप्ता यास् तु
प्रतिबन्धक-प्राबल्येन निरुद्धास् तासां सद्यो देह-पातं कथयन्
ताभ्यः पूर्वम् एव तासां श्री-कृष्णान्तिके प्राप्ति-कारम् आह---अन्तर् इति \।
काश्चिद् उपासना-सिद्धाः कस्यचिद् गृह-कर्मणश् चिकीर्षयात् गृह-गताः \।
वेणु-गीत-श्रवणान्तरम् एवान्यासाम् आगमन-सम्भ्रमम् आलोक्य पत्य्-आदिभिर्
अवरुद्धा जाता अत एवालब्ध-विनिर्गमा न लब्धो विनिर्गमो याभिस् ताः \।
तद् उक्तम्---

> गोप्यस् तु श्रुतयो ज्ञेया ऋषिजा गोप-कन्यकाः \।
>
> देव-कन्याश् च राजेन्द्र न मानुष्यः कथञ्चन \।\। इति \।

किं च---

> नित्यं मे मथुरां विद्धि वनं वृन्दावनं तथा \।
>
> यमुनां गोप-कन्याश् च तथा गोपाल-बालकान् \।\। इति \।

एतास् तु सादयो नित्याश् च प्रतिबन्ध-निरासार्थं कृष्णम् एव दध्युर्
ध्यातवत्यः \। स-क्रोधं यथा तथा पत्य्-आदि-मुखं पश्यन्त्यो
निर्गम-द्वारम् अलभमाना मीलित-लोचना जाताः \। कीदृश्यः ? निरोधात्
प्राग् अपि तद्-भावना-रहस्य-भावना-युक्ताः \। यदा तस्य भावना-युक्ता
आसन्---विघ्ने जाते प्रेम-पूरस्य प्राबल्यं भवती इति श्रूयते \। यथा
नदी-प्रवाहस्य पर्वतादिना प्रतिबन्धत्वं प्रतिवेत्सतीति वेगाधिक्यं
भवतीति \। अतो, यथा पूर्वं श्री-कृष्णेनाभिरमिताश्
चुम्बनालिङ्गनादिभिर् आनन्दिता तयैव भावनया युक्ता दध्युः \। न ह्य्
अननुभूतं स्मर्यते \। यद् वा, तद्-भावना तत्-पूर्व-रमणं
भावयन्त्यः \। युक्ताः श्री-कृष्ण-स्वरूपे योगं प्राप्ताः \। यद् वा, युक्ता
योगिन इव \। अत्र इवार्थो द्रष्टव्यः \। स्व-देह-विस्मरण-पूर्वकं
तत्-तद्-अङ्ग-विभावन-पूर्वकं दध्युः स्मृतिवत्यः \। कीदृश्यः ?
मीलित-लोचनाः \। अबहिर्-वृत्ति-नेत्राः \। यद् वा, मीलितं शिथिलीकृतं
लोचनं विचार-सामर्थ्यं याभिस् ताः \। अन्य-ज्ञान-रहिता अपि तम् एव
दध्युः श्री-कृष्ण-प्राप्तये ध्यानम् अन्तरेणोपायान्तर-विचारे शैथिल्यं
जातम् इति भावः \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
अत्रोज्ज्वल-नीलमण्य्-उक्त-रीत्या विविच्यते \। गोप्यस् तावद्
द्विविधाः---नित्य-सिद्धाः साधन-सिद्धाश् च \। साधन-सिद्धाश् च
द्विविधाः---यौथिक्योऽयौथिक्यश् च \। यौक्थिक्यश् च
द्विविधाः---श्रुति-यूथ-भूतत्वात् श्रुति-चर्यः, ऋषि-यूथ-भूतत्वाद्
ऋषि-चर्यश् च \। ततश् चासां चतुर्विधत्वम् उक्तं पाद्मे---

> गोप्यस् तु श्रुतयो ज्ञेया ऋषिजा गोप-कन्यकाः \।
>
> देव-कन्याश् च राजेन्द्र न मानुष्यः कथञ्चन \।\। इति \।

गोपीत्वेनैव मानुषत्वे लब्धेऽपि न मानुष्य इति निषेधस् तासां
प्राकृत-मानुषत्वाभावं ज्ञापयति \। अत्र गोप-कन्यका एव नित्य-सिद्धास्
तासां साधनाश्रवणात् \। गोपीत्वे सत्य् अपि कात्यायन्य्-अर्चनस्य तु
साधन्त्वं नर-लीलत्वम् एव ज्ञापयति, गोपीत्वस्य सिद्धत्वाद् एवेति
तत्-प्रसङ्ग एव प्रपञ्चितम् \। तासां नित्य-सिद्धत्वं तु
आनन्द-चिन्मय-रस-प्रतिभाविताभिः इति ब्रह्म-संहितोक्त्या तासां
ह्लादिनी-शक्तित्व-प्रतिपादनात् \। ह्लादिनी या महा-शक्तिः इति
बृहद्-गौतमीयाच् च ताभिः सह कृष्णस्य रमणस्यानादित्वाच् च,
दशाष्टदशाक्षरादि-मन्त्रेषु तासां निर्देशात् \। तन्-मन्त्रोपासनानां
तद्-विधायक-श्रुतीनां चानाद्य्-अन्त-काल-भावितत्वाच् च \। सम्भवन्त्व्
अमर-स्त्रियः \[भा।पु। १०.१.२३\] इति प्रमाणावगतानां देव-कन्यानां
नित्य-सिद्ध-गोपिकांश-भूतत्वं व्याख्यातम् उज्ज्वल-नीलमणौ \।
श्रुति-चरीणां साधन-सिद्धत्वं---

> कन्दर्प-कोटि-लावण्ये त्वयि दृष्टे मनांसि नः \।
>
> कामिनी-भावम् आसाद्य स्मर-क्षुब्धान्य् असंशयः \।\।
>
> यथा त्वल्-लोक-वासिन्यः काम-तत्त्वेन गोपिकाः \।
>
> भजन्ति रमणं मत्वा चिकीर्षाजनिनस् तथा \।\।

इत्य्-आदि-बृहद्-वामन-वचनेभ्योऽवगतम् \। ऋषि-चरीणां च \।
गोपालोपासकाः पूर्वम् अप्राप्ताभीष्ट-सिद्धयः \[उ।नी। ३.४४\] इत्य्
उज्ज्वल-नीलमण्य्-उक्तानां तथा-भूतत्वम्---

> पुरा महर्षयः सर्वे दण्डकारण्य-वासिनः \।\
> दृष्ट्वा रामं हरिं तत्र भोक्तुम् ऐच्छन् सुविग्रहम् \।\।\
> ते सर्वे स्त्रीत्वम् आपन्नाः समुद्भूताश् च गोकुले \।\
> हरिं सम्प्राप्य कामेन ततो मुक्ता भवार्णवात् \।\। इति
> पाद्मोत्तर-खण्डात् \।

अत्र रामं दृष्ट्वा हरिं भोक्तुम् ऐच्छन्न् इति राम-सौन्दर्य-दर्शनेन
स्वोपास्यस्य हरेर् गोपालस्य स्मरनात् तम् एव भोक्तुम् ऐच्छन्न् इत्य् अर्थः
\। लज्जया तु साक्षात् तं न वृतवन्तः \। ततश् च
कल्प-वृक्षस्येवावदतोऽपि श्री-रामस्य प्रसादात् तेषाम् अभीष्ट-सिद्धिर्
जातेत्य् आह---ते सर्वे इति \। हरिं कामेन सम्प्राप्येत्य् अनुसंहितं फलम्
\। ततः कामाद् एव हेतोर् भवार्णवात् संसारान् मुक्ता इत्य् अननुसंहितं
फलम् \। अत्र मातरः पितरः पुत्राः \[भा।पु। १०.२९.२०\] इति, यत्
पत्य्-अपत्य-सुहृदाम् अनुवृत्तिर् अङ्ग \[भा।पु। १०.२९.३२\] इति,
पति-सुतान्वय-भ्रातृ-बान्धवान् इत्य् आद्य्-अग्रिम-ग्रन्थ-दृष्टेर्
अपत्यवत्यो गोप्य एवान्तर्गृह-निरुद्धा बभूवुर् इति
श्री-कवि-कर्णपूर-गोस्वामि-कृत-दशम-स्कन्ध-टीकायां दृष्टम् \। अतस्
तद्-अनुसारेण सार्वत्रिकं (मूलार्थम् अवाप्यैव व्याख्यायते) \।

अत्रेदं तत्त्वम्---गोपालोपासका ऋषयस् ते श्री-राम-मूर्ति-माधुरी-दर्शनाद्
राग-मय-भक्तेर् निष्ठा-रुच्य्-आसक्तिर् अत्यङ्कुर-भूमिका आरूढाः
सम्यग्-अपरिपक्व-कषाया अपि श्री-योगमायया देव्या गोकुलम् आनीय
गोपी-गर्भे जनिताः कन्यका बभूवुः \। तासाम् एव मध्ये काश्चिन्
नित्य-सिद्ध-गोपी-सङ्ग-भूम्ना वयः-सन्धि-दशाम् आरभ्यैव
लब्ध-पूर्वानुरागाः स्फूर्ति-प्राप्त-कृष्णाङ्ग-सङ्गाः \।
दग्ध-सम्यक्-कषायाः प्रेम-स्नेहादि-भूमिका आरूढाः \। गोपैर् व्यूढा अपि
योगमाययैव तद्-अङ्ग-स्पर्श-दोषाद् रहिताश् चिन्मय-देही-भूताः
कृष्णोपभुक्तास् तस्यां रात्रौ वेणु-वादन-समये पतिभिर् वार्यमाणा अपि
योगमाया-साहाय्य-प्रसादान् नित्य-सिद्ध-गोपीभिः सहिता एव प्रेष्ठम्
अभिसस्रुः \। काश्चित् तु नित्य-सिद्धादि-गोपी-सङ्ग-भाग्याभावाद्
अलब्ध-प्रेमत्वाद् अदग्ध-कषाया गोपैर् व्यूढा गो-गोपोपभुक्ता
अपत्यवत्यो बभूवुः \। ताः खलु तद्-अनन्तरम् एव
नित्य-सिद्धादि-गोपी-सङ्ग-भूम्ना कृष्णाङ्ग-सङ्ग-स्पृहोद्रेकात्
पूर्वरागवत्यस् तासां कृपा-पात्रीभवन्त्योऽपि
कृष्णाङ्ग-सङ्गायोग्य-देहत्वेन योग-माययासाहाय्याकरणात् पतिभिर् वारिताः
कृष्णम् अभिसर्तुम् अक्षमा महा-विपद्-ग्रस्ताः पति-भ्रातृ-पित्रादीन्
स्व-प्राण-वैरीत्वेन पश्यन्त्यो मरण-दशायाम् उपस्थितायां सत्यां
यथान्या मात्रादि-स्व-बन्धु-जनं स्मरन्ति \। तथैव
स्व-प्राणैक-बन्धुं कृष्णं सस्मरुर् इत्य् आह---अन्तर् इति \। **न लब्धो
विनिर्गमो** याभिस् ता इति पतिभिर् वार्य् एव स-तर्जनं स-यष्टिकम्
उपविष्टत्वाद् इति भावः \। सदैव **तद्-भावनया युक्ता** अपि तदानीं
**दध्युः**---हा हा प्राणैक-बन्धो ! वृन्दावन-कला-निधे !
जन्मान्तरेऽपि त्वत्-प्रेयसी-भूयासम् अस्मिन्न् अन्त-काले त्वन्-मुख-चन्द्रं
चक्षुषा नापश्यम् \। भवतु, मनसापि पश्यामीति प्रत्येकं स्व-गतम्
अनुलपन्त्यो मुद्रित-**लोचनाः** सत्यो नितरां दध्युः \।\।९\।\।

**\॥।**

\।\। १०.२९.१०-११ \।\।

दुःसह-प्रेष्ठ-विरह-तीव्र-ताप-धुताशुभाः \।

ध्यान-प्राप्ताच्युताश्लेष-निर्वृत्या क्षीण-मङ्गलाः \।\।

तम् एव परमात्मानं जार-बुद्ध्यापि सङ्गताः \।

जहुर् गुण-मयं देहं सद्यः प्रक्षीण-बन्धनाः \।\।

**मध्वाचार्यः (भागवत-तात्पर्यम्) :**

> कृष्ण-कामास् तदा गोप्यस् त्यक्त्वा देहं दिवं गताः \।
>
> सम्यक् कृष्णं पर-ब्रह्म ज्ञात्वा कालात् परं ययुः \।\।\
> पूर्वं च ज्ञान-संयुक्तास् तत्रापि प्रायशस् तथा \।\
> अतस् तासां परं ब्रह्म गतिर् आसीन् न कामतः \।\
> न तु ज्ञानम् ऋते मोक्षो नान्यः पन्थेति हि श्रुतिः \।\।\
> काम-युक्ता तदा भक्तिर् ज्ञानं चातो विमुक्तिगाः \।\
> अतो मोक्षेऽपि तासां च कामो भक्त्यानुवर्तते \।\।\
> अतोदकत्वेन सदा द्वेषिणाम् अधरं तमः \।\
> मुक्ति-शब्दोदिता चैद्य-प्रभृतौ द्वेष-भागिनः \।\।\
> भक्त्-इमार्गी पृथङ् मुक्तिम् अगाद् विष्णु-प्रसादतः \।\
> कामस् त्व् अशुभ-कृच् चापि भक्त्या विष्णोः प्रसाद-कृत् \।\
> द्वेषि-जीव-युतं चापि भक्तं विष्णुर् विमोचयेत् \।\
> अहोऽतिकरुणा विष्णोः शिशुपालस्य मोक्षणात् \।\। इति स्कान्दे \।\।

जगत्-प्रपितामहे जार-बुद्धिर् न युक्ता तथापि ब्रह्मतया न सम्यक्
\।\।११-१३\।\।

**श्रीधर-स्वामी (भावार्थ-दीपिका) :** किं च, तदानीम् एवं तं
परमात्मानं कृष्णं ध्यानतः प्राप्ताः सत्यो गुण-मयं देहं जहुर् इत्य्
आह श्लोक-द्वयेन---दुःसहेति \। ननु कथं जहुः परमात्मेति
ज्ञानाभावाद् इत्य् आशङ्क्याह---जार-बुद्ध्यापीति \। न हि वस्तु-शक्तिर्
बुद्धिम् अपेक्षते \। अन्यथा मत्वापि पीतामृतवद् इति भावः \। ननु तद्
अपि प्रारब्ध-कर्म-बन्धने सति कथं जहुस् तत्राह---सद्यः
प्रक्षीण-बन्धना इति \। ननु कथं भोगम् अन्तरेण प्रारब्धं कर्म
क्षीणं भोगेनैव सद्यः क्षीणम् इत्य् आह---दुःसहेति \। दुःसहो यः
प्रेष्ठ-विरहस् तेन तीव्रस् तापस् तेन धुतानि गतान्य् अशुभानि यासाम् \।
तद्-अप्राप्ति-परम-दुःख-भोगेन पापं क्षीणम् इत्य् अर्थः \। तथा
ध्यानेन प्राप्ता अच्युतस्य आश्लेषेण या निर्वृतिः परम-सुख-भोगस् तया
क्षीणं मङ्गलं पुण्य-बन्धनं यासां ताः \। अतो ध्यानेन
परमात्म-प्राप्तेस् तत्-काल-सुख-दुःखाभ्यां निःशेष-कर्म-क्षयाद्
गुण-मयं देहं जहुर् इति \।\।१०-११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न केवलं दध्युर् एव,
किन्तु तम् एवापुर् इत्य् आह---किं चेति \। तदानीम् एव ध्यान-सम-कालम् एव
\। गुण-मयं त्रिगुण-कार्यम् \। ननु देह-त्यागो\ऽस्तु यथा-कथञ्चिद्
भेदेन रूपेण तत्-सङ्गस् त्व् अज्ञानाम् अतिदुःशक इत्य् आशङ्कते---नन्व् इति
\। वस्तुनो बह्व्य्-आदेः शक्तिर् दाहिकादि-रूपा \। बुद्धिम् अयम् अग्निर् दाहक
इत्य् एवं-रूप-ज्ञानवन्तम् एव दहति, ज्ञानं नापेक्षते नेच्छति \।
अन्यथा मत्वापि जलम् इदम् इत्य् एवं ज्ञात्वापि यथा जल-बुद्ध्या पीतामृतो
जरामृत्यु-वर्जितो भवति, तद्वद् इति ज्ञेयम् \। इति भाव इति तात्पर्यम्
\। अन्यथा पीतामृतो\ऽपि मृतो भवेद् इति \।

अवश्यम् एव भोक्तव्यं कृतं कर्म शुभाशुभम् इत्य्-आदि स्मृतिम् अनुसृत्य
पुनर् आशङ्कते---*नन्व्* इति \। तथापि ज्ञाने सत्य् अपि वस्तु-शक्त्या
तत्-प्राप्तिर् अस्तु, देहं कथं जहुर् इति ज्ञेयम् \। तत्र प्रश्ने \।
सद्यः तत्-क्षणम् एव \। किं च, बन्धन-ध्वंसो\ऽपि
प्रारब्ध-पुण्य-पाप-प्रणाशेनैव दृष्टः स चात्र कथम् इति
शङ्कते---नन्व् इति \। अत्रोत्तरं---दुःसहेति \। दुःसहः सोढुम् अशक्यो
यः प्रेष्ठस्य परमात्मनः श्री-कृष्णस्य विरहः सांसारिको वियोगस् तेन
तीव्रो\ऽत्युत्कटस् तापो ज्वरानुभवस् तेन धुतानि निरस्तान्य् अशुभानि
पापानि \। तद्-अप्राप्ति-रूपं यत् परम-दुःखं तद्-भोगेनानुभवेन \।
इत्य् अर्थ इति---दुःख-भोगेनैव पापं क्षीयत इति तात्पर्यम् \। कथम्
इत्य् आकाङ्क्षायाम् आह---तथेति \। यतः परमात्म-प्राप्तिर् एव
गुण-मय-देह-त्यागे हेतुर् अतो हेतोः \। यदि कश्चिद् अनारब्ध-फलानां
कुतो नाश इत्य् आशङ्कते तं प्रत्य् आह---जारेति \। जारः उपपतिः पत्युर्
अप्य् अधिक-प्रियो भवति, तं कृष्णं परमात्मानं नारायणम् एव सङ्गताः
सम्यग् ज्ञातवत्यः \। गत्य्-अर्थानां ज्ञानार्थता-प्रसिद्धेः \। अनेन
बिम्ब-भूत-हरि-ज्ञानेनारब्ध-कर्मणाम् अपि नाश इति सूचितम् \।
तद्-अधिगमः---उत्तर-पूर्वयोर् असंश्लेष-विनाशौ इति सूत्रात् \। तस्य
सुहृदः साधु-कृत्यां द्विषन्तः पाप-कृत्याम् इति श्रुतेः \। तस्य ज्ञानिन
इत्य् अर्थः \। किं चाहि-कञ्चुकवत्-त्यक्त-देहानाम् अप्य् अन्तर्धापनं
योगमायया कृतं यावद्-अब्दम् अघासुर-शरीरान्तर्धापनवत्, तथा
रोधकानां विस्मृतिश् च जनिता, अन्यथा रोधनादि-कृतो लोकापवादो
दुर्वारः स्याद् इति \।\।१०-११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**
दुःसह-प्रेष्ठ-विरह-तीव्र-ताप-धुताशुभाः धुताशुभत्वं
क्षीण-मङ्गलत्वं च तद्-देहारम्भकं
प्रारब्ध-रूप-दुःख-सुख-भावत्वम् \। अतो\ऽमूर् नृ-देहा एव
पूर्व-श्लोक-व्याख्या संवादात् स्वभाव-सिद्धानां तु तस्मिन् देहे
श्री-कृष्ण-दर्शनादर्शन-जन्य-सुख-दुःखयोस् तु न नाशः, ते तु न
नश्वरे नित्ये एव तयोर् द्वयोर् एवानन्दमयत्वात् \।\।१०\।\।

अतो गुण-मयं देहं जहुः, न तु देहे त्यक्त्वा कैवल्यम् अवापुः,
निर्गुणं श्री-कृष्णाङ्ग-सङ्कोचितं देहं प्रापुर् इत्य् अर्थः \। जार-बुद्ध्या
इति जार-शब्दः केवलं प्रतीति-परः \। यद् वा, जरयति
गुण-मय-देहम् इति जारः \। जारा चासौ बुद्धिश् चेति तथा यया बुद्ध्या
गुण-मयं देहं जहुः \। निर्गुणं देहं प्राप्य किम्भूता बभूवुः ?
तत्राह---सङ्गता अपि बभूवुर् इत्य् अर्थः \। तं कीदृशम् ? परमात्मानम्
\। ताः कीदृश्यः ? गोप्यः केवलं गोप-वध्व एव \। पुनर् अन्तः
अन्तःकरणे लब्ध-विनिर्गमाः \। कृष्ण-सङ्गो\ऽनेन देहेन न भावीति
लब्धो विनिर्गमो नैराश्यं याभिः पुनर् गृह-गता गृह एव स्थिताः
सत्यः \। अथवा, गृहं शरीरं मानुष्यं तत्र स्थिताः
केवल-गोप-वधूत्वात् पुनः सद्यः प्रक्षीण-बन्धनाः बन्धनं गृहादिः
निर्गुण-देह-लाभाद् इति त्रिभिः सहान्वयः \। अथवा, जार-बुद्ध्या
गुण-मयं देहं जहुः \। एतेन गोप्यो विविधा इति प्राग् एवोक्तम्
\।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च सद्य एव
श्री-कृष्णेन सह संयोगं प्राप्ता इत्य् आह---दुःसहेति द्वाभ्याम् \।
ध्यानेन विशेषतस् तद्-रूप-गुणादि-परिस्फूर्त्या दुःसहः प्रेष्ठ-विरहः
\। अत एव तेन तीव्र-तापः, तेन धुताशुभाः \। परमात्मनम् अपि तं
कृष्णं जार-बुद्ध्यैव \। प्रेमाग्नि-विशेषेण सदा जरयतीति जार
उपपतिस् तद्-बुद्ध्या तद्-भावेनैव \। न तु परमात्म-बुद्ध्या सङ्गताः
सम्यक् प्राप्तास् तेन सह मिलिता इत्य् अर्थः \। इति
नित्य-परम-प्रेम-सङ्गो\ऽभिप्रेतः \।

कथं गुण-मयं देहं जहुः ? किं तु गुणातीतं
नित्य-भगवत्-प्रेम्-सङ्गति-योग्यं देहं प्रापुर् इत्य् अर्थः \।
सच्चिदानन्द-घन-रूप-प्राप्त्या सङ्गताः इति भावः \। सङ्गतिश् च
नित्य-वक्षः-स्थ्ल-स्थ-श्रीवत् महा-शक्त्य्-आदिवद् वा
नित्य-संयोग-लक्षणा ज्ञेया \। तत्रापि जार-बुद्ध्या सङ्गतत्वाद् विशेषः
कश्चिद् ऊह्यः \। तथा चोद्धव-द्वारा श्री-भगवद्-उक्तौ---

> या मया क्रीडता रात्र्यां वनेऽस्मिन् व्रज आस्थिताः \।
>
> अलब्ध-रासाः कल्याण्यो मापुर् मद्-वीर्य-चिन्तया \।\। \[भा।पु।
> १०.४७.३७\]

अत्र च कल्याण्य इत्य् अनेन मद्-वीर्य-चिन्तयेत्य् अनेन च प्राप्ति-विशेष
एवाभिप्रेतः \। तच् चाग्रे तत्रैव व्यक्तं भावि \। अन्यत्रैव व्यञ्जितम्
एव \। तत्र दुःसह-शब्देन तीव्र-शब्देन चानन्त-कोटि-कल्पेषु
महा-नरकादि-भोगैर् यावां स्तापस् ततो\ऽपि कोटि-गुणस् तापः सूच्यते \।
तथा अच्युत-शब्देन निर्वृति-शब्देन चानन्त-कोटि-कल्पेषु
साम्राज्य-स्वाराज्यादि-भोगैर् यत् सुखं मोक्ष-सुखं च ततो\ऽधिकम् अपि
तत् सुखं ध्वन्यते \। श्री-भगवद्-आश्लेष-सुख-महोदधेस् तत्
सर्वस्य कर्ण-मात्र-रूपत्वात् \। तत्र च श्री-भगवत्-सम्बन्धेन
तत्-तद्-वासनाक्षयो\ऽपि ज्ञेयः \। अत एव प्रक्षीणेति प्र-शब्दः \।

तथा अशुभं नाम श्री-भगवन्-नित्य-संयोग-प्रतिबन्धक-कर्म-विशेष
एव \। मङ्गलं च मानादिषु
श्री-भगवद्-अनुनयादि-जन्य-सुख-विशेष-हेतुः सत्-कर्म-विशेषः \।
तत्-तत्-प्रत्क्षयश् च नित्य-संयोग-सिद्धेः \। अत एव विरहेण मानादिना
च सम्पद्यमान-प्रेमानन्द-विशेषाभावात् तासाम् अत्र स्थिताभ्यो\ऽन्याभ्यः
सौभाग्ये न्यूनतोह्या \।

अथवा, ततश् च सर्व-सद्-गुण-मयम् अपि देहं सद्यो जहुः \।
पत्य्-आदिभिर् गृहान्तर्-निरुद्धेन तेन श्री-कृष्ण-प्राप्तेः \। अतस्
तद्-योग्य-देहान्तरेण तं श्री-नन्द-किशोरम् एव सङ्गता इत्य् अर्थः \।
कुतः ? परमात्मानं परम-प्रियम् इत्य् अर्थः \। तत्र
हेतुः---जार-बुद्ध्येति \। अन्यत् समानम् \।

यद् वा, ध्यान-प्रभावेण सद्यः प्रकर्षेण क्षीणानि बन्धनानि
पत्य्-आदि-कृत-द्वार-बन्धा यासां तथा-भूता अपि गुण-मयं
सर्व-सद्-गुण-मयम् अपि देहं जहुः \। दुःसहो यः प्रेष्ठस्य
प्रियतमस्य श्री-कृष्णस्यापि विरहः \। अत एव तेन यस् तीव्र-तापः,
अन्तर्-महा-ज्वरस् तेन धुता नष्टा आशु शीघ्रम् \। यद् वा, आशु अभिनवा
भा कान्तिर् यासां ताः \।

किं च, ध्याने ध्यानेन वा हेतुना प्राप्तः सङ्गतो यो\ऽच्युतः, मया
परोक्षं भजता[^४] \[भा।पु। १०.३२.२१\] इत्य्-आदि तद्-वचन-प्रामाण्येन
विरहे\ऽपि च्युति-रहितो भगवान् श्री-कृष्णस् तस्य \। किं वा, अच्युतेन
अविच्छिन्नेन \। अर्थात्, प्रेष्ठस्यैवाश्लेषेण या निर्वृतिः परम-सुखम्
\। किंवा, आश्लेष-रूपा निर्वृतिस् तया ध्यान-विशेषेणैव साक्षात्
सम्भोग-सुख-मयत्वेन प्रतीयमानया निर्वृत्या विशिष्टा अपि जहुः \।

[^४]: एवं मद्-अर्थोज्झित-लोक-वेद-

    स्वानां हि वो मय्य् अनुवृत्तयेऽबलाः \।

    मया परोक्षं भजता तिरोहितं

    मासूयितुं मार्हथ तत् प्रियं प्रियाः \।\।


कुतः ? क्षीण-मङ्गला अन्तर्-गृहे निरोधाय पत्यादिभिर् धारणादिना
बहिर्-निःसरणार्थोद्यमे भित्त-कपाटादि-संसर्गेण वा
नष्ट-तिलकादि-मङ्गलाः, महोत्ताप-जर्जरत्वात् \। कान्ति-विनाशेन
तिलकादि-क्षयेण च तादृङ्-मलिन-प्रक्षीण-देहस्य श्री-भगवत्-सेवायाम्
अयोग्यत्व-मननाद् इत्य् अर्थः \।

यद् वा, प्रश्लेषेण ध्यान-प्राप्ताच्युताश्लेष-निर्वर्त्या अक्षीणं क्षयम्
अप्राप्तं मङ्गलं रास-क्रीडादि-लक्षणं वा यासां
तयैवाशेष-रति-सुख-सिद्धेः, तथाभुता अपि जहुः \। कुतः?
दुःसह-प्रेष्ठ-विरह-तीव्र-तापेन धुतम् \। धुतिर् निधूननं पीडनम्
इति यावत् \। तद् एवाशुभम् अमङ्गलं महा-दौर्भाग्यं वा यासां ताः \।
पुनर् विरह-भयाद् इत्य् अर्थः\।

यद् वा, धुता कम्पिता अपगता आशुः शीघ्रा अविलम्बा भा प्रतिभा यासाम् \।
अत्यन्त-विरह-तापेन विचारापगमाद् इति भावः \। अत एव सद्यः
प्रक्षीण-बन्धनाः \। सद्यः सपदि प्रकर्षेण क्षीणं बन्धनम्
आशा-बन्धो यासां, देह-रक्षया रासादि-केलिं प्राप्स्याम इत्य् आशा-बन्धो\ऽपि
नष्ट इति भावः \। अन्यथा अन्य-गोपीवत् श्री-वृन्दावने
व्रजान्तः-साक्षाद्-अवस्थित्य्-आदि-परित्यागायोगः \। अत एव ताभ्यो\ऽत्र
निवसन्तीनां श्री-गोपीनां सौभाग्यम् अधिकम् एव, केवलं नित्य-संयोगेन
विरह-दुःखाभावात्, कैश्चिद् भाव-विशेषेणातृप्तास् ताः प्रशंस्यन्ते \।
विरहे\ऽपि प्रेम-विशेषोदयेनानन्द-विशेषः स्याद् इति श्री-भागवतामृते
विवृतम् एवास्ति \।

यद् वा, जहुर् अन्तर्धापयामासुः \। यद् वा, तं परमात्मानं
जार-बुद्ध्यैव सङ्गम् आसक्तिं प्राप्ता अपि \।
दुःसह-प्रेष्ठ-विरह-तीव्र-तापेनैव धुताशुभाः धुतं विनाशितं
जगताम् एवाशुभं ताप-त्रयं याभिः, तादृक् ताप-विशेषस्य
श्री-भगवदीय-गाढ-प्रेमोद्रेकमयत्वात् जगत्-ताप-त्रय-नाशकत्वम् \।
तथा ध्यान-प्राप्ताच्युताश्लेष-निर्वृत्या अक्षीण-मङ्गलाः \। अक्षीणं पुष्टं
बुद्धिम् एव गतं जगतां मङ्गलं याभ्यः \। तादृग्-ध्यानस्य जगताम्
अभ्युदय-कारित्वान् मङ्गल-वृद्धि-कारित्वम् \। एवम्भूतः सत्यो
गुण-मयं देहं जहुः \। गुणा भावास् तत्रान्तरा भावा
आर्जव-स्थैर्य-मार्दव-बहिर्-निष्क्रमोपायाज्ञता-गुरु-जनादि-सङ्कोचादयः,
बाह्याः सन्तप्तता-गृहान्तस्थता-बद्धतादयः, तन्-मयं तत्-प्रधानं
देहं जहुर् इति \। तत्-तद्-भाव-त्याग एवात्र देह-त्याग उक्तः \। यथा
सृष्टि-प्रसङ्गे ब्रह्मणस् तत्-तद्-भाव-त्याग एव देह-त्याग इति
तृतीय-स्कन्धे कथितम् \। अतः प्रक्षीण-बन्धनाः प्रक्षीणानि बन्धनानि
दिनान्तरे श्री-भगवत्-केलि-प्राप्तौ प्रतिबन्धा आन्तरा बाह्या
आर्जव-सन्तप्तादयो यासां तद्-रात्रौ अच्युताश्लेष-निर्वृत्या काल-क्षेपाद्
अलब्ध-रासाः कल्याण्य इति \। एवं ज्ञानेन मोक्षो भवेत्, प्रीति-भक्त्या
वैकुण्ठ-लोकः प्रेम्णा च श्री-भगवद्-वशीकरणं, तत्र च जारतया
प्रेम-विशेषेण नित्य-प्रेष्ठतया व्रजे संयोग इति सिद्धान्तः \। अतस्
ताद्र्श-भावोत्पत्तये रास-क्रीडा सर्वथा सर्वैः सेव्येति तात्पर्यम्
\।\।१०-११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च सद्य एव
श्री-कृष्णेन सह संयोगं प्राप्ता इत्य् आहुः---दुःसहेति युग्मकेन \।
तत्रोत्कण्ठा-परिणामं दुःसहेत्य् अर्धेन ध्यान-परिणामं ध्यानेत्य्
अर्धेनाह---उत्कण्ठया दुःसह-संयोगम् प्राप्ता इत्य्
आहुः---दुःसह-प्रेष्ठ-विरहः विप्रलम्भाख्यो भावः, तेन तीव्र-तापः,
तेन धुताशुभाः \। ध्यानेन हेतुना प्राप्ता याच्युतस्य निज-भक्तेषु
च्युत-रहितत्वेन प्रसिद्धस्याश्लेष-निर्वृतिः, तया क्षीण-मङ्गलाः \।
अत्र दुःसह-शब्देन तीव्र-शब्देन च दुःखस्य पराकाष्ठा दर्शिता,
अच्युत-शब्देन निर्वृति-शब्देन च सुखस्य \। अशुभं
भगवन्-नित्य-संयोग-प्राप्ति-प्राचीन-दशायां दुःख-जनिका
तद्-विरह-स्फूर्तिः मङ्गलं च तद्-दशायाम् एव सुख-जनिका प्राप्तव्य
तत्-संयोग-स्फूर्तिः यावतीभ्यां ताभ्यां वृत्तीभ्याम् एव प्रौढ-भावः
साधकः सिद्ध्यति तावत्योश् च तयोः शनैर् भोग्ययोर् अपि सम्प्रति
युगपद् एव भोगो जात इति धुतत्वं क्षीणत्वं चोक्तम् \।\।१०\।\।

अतस् तत्रैव तं श्री-कृष्णम् एव सङ्गता मिलिताः, तथा च
वासना-भाष्य-धृतं मार्कण्डेय-वचनम्---

> तदानीम् एव ताः प्राप्ताः श्रीमन्तं भक्त-वत्सलम् \।
>
> ध्यानतः परमानन्दं कृष्णं गोकुल-नायिकाः \।\। इति \।

तयोः शब्दयोः पाप-पुण्य-पर्यायत्वाभावात् तयोः
स्व-स्व-प्रतिनियत-फल-दातृत्वात् पापस्य तु सुतरां
भगवद्-विरह-मय-प्रेम-स्फोरकत्वाभावात्, न कर्म-बन्धनं जन्म
वैष्णवानां च विद्यते इति पाद्मोत्तर-कार्तिक-माहात्म्य-खण्डानुसारेण
तासां सुतरां तत्-प्रारब्ध-जन्मत्वाभावात्, किन्तु गुरु-पुत्रम् इहानीतम्
\[भा।पु। १०.४५.४५\] इति न्यायेन प्रारब्ध-रक्षणारक्षणयोः
स्व-प्रेम-वर्धन-विदग्ध-श्री-भगवद्-इच्छैक-मयत्वात् नान्यथा
व्याख्यातम् \।

ननु किं जारत्वेन सङ्गताः नेत्य् आह---तादृश-रागौत्सुक्येन
सोपानीकृततया जार-बुद्ध्यापि परमात्मानं
सर्वांशि-परम-स्वरूपत्वेनापि सर्वेषाम् अपि स्वभावत एव यद्
उपपत्य्-आदि-शब्दवत् पालकत्वेन पतित्वे सिद्धे भाव-विशेष-धारिणीनां
तासां रमणत्वेनापि पतिर् असाव् इति पति-रूपम् एवेत्य् अर्थः \।
रमणत्वालाभेनैव जार-बुद्ध्यापि तस्मिन् सङ्गम्यमाने\ऽपि
रमणत्व-लिप्साया प्रगल्भत्वात् जारत्वस्य तस्मिन् सर्वांशिन्य् असम्भवात्
जिघांसयापि हरय इत्य्-आदिवत् जार-बुद्ध्यापीति हेयतयैव निर्देशात्
प्राचीनस्य पत्युर् देहस्य च त्यागात् इति भावः \। तथा हि, पटोल-मूले
रमणं स्यात् तथा रमणः प्रिय इति विश्व-कोशात्, धवः प्रियः पतिर्
भर्ता जारस् तूपपतिः समौ इत्य् अमर-कोशाच् च
रमण-पत्य्-आदि-शब्द-वाच्य-जारादि-शब्द-वाच्ययोर् नैकत्वं मन्तव्यं
किन्तु पूर्वस्य स्वामित्वाद् उत्तरस्य चोरत्वाद् विरुद्ध-वस्तुत्वम् एव \।
तत्रापि सभ्य-शब्दान्तरम् अप्रयुज्य प्रयुक्तस्यासभ्यस्य जार-शब्दस्य
जिघांसा-शब्दस्येव निन्दा-तात्पर्यम् एव प्रतीयते \। जारः पाप-पतिः
इति त्रिकाण्ड-शेषादि-कोशाल् लोकाच् च \। किन्तु येन रागेण वा
जार-भाव-मयं निन्द्यं लोक-धर्म-मर्यादातिक्रमम् अपि ताः कृतवत्यस्
तं सूचयित्वा तस्यैव प्रशस्तत्वं दर्शिते चेष्टा-विशेष-साम्यात् कामतया
व्यपदिष्टत्वे\ऽपि प्रियानुकूल्य-तात्पर्यत्वेन प्रेमैकरूपत्वं च \।
तथा च वक्ष्यते---यत् ते सुजात-चरणाम्बु-रुहं स्तनेषु \[भा।पु।
१०.३१.१९\] इत्य्-आदि \। अत एवोक्तं तादृशैर् अपि आसाम् अहो
चरण-रेणु-जुषाम् इत्य्-आदौ, या दुस्त्यजम् आर्य-पथं च हित्वा \[भा।पु।
१०.४७.६१\] इत्य्-आदि, एताः परम् इत्य्-आदि वाञ्छन्ति यद् भव-भियो मुनयो
वयं च \[भा।पु। १०.४७.५८\] इति \।

एवं हेयांश-परित्याग-पूर्वकम्
महा-प्रेम-रसनीय-कृष्ण-लक्षण-परम-पुरुषार्थ-शिरोमणि-प्राप्तिर्
दर्शिता तत्रानुषङ्गिकं फलम् आह---गुणमयं च देहं जहुर् इति यतः
पूर्वोक्त-प्रकारेण सद्यः प्रक्षीण-बन्धनाः, एवं
सच्चिदानन्द-देह-प्राप्तिर् अपि सूचिता\। एतद् उक्तं भवति---अपिर् अत्र
जार-बुद्धेर् हेयत्वं---जिघांसयापि हरये स्तनं दत्त्वाप सद्-गतिम्
\[भा।पु। १०.६.३५\] इत्य् अत्र जिघांसाया इव व्यनक्ति गर्हा-वचनेन
तत्-तच्-छब्देनान्वयात् \। अत्र हेतुः परमात्मानम् इति नहि परमात्मा
तादृश-निन्द्य-शब्द-वाच्यो\ऽपि भवितुम् अर्हति \। तत्र च हेतुः---हरये
इति \। हरि-शब्दो\ऽत्र कारुण्यादि-महा-गुणैः सर्व-मनोहरता-परः न
ह्य् एवं-भूतो जिघांस्यो भवितुम् अर्हति तत्-तद्-अनर्हत्वे\ऽपि सा सा च
कथञ्चित् जाता चेत् तर्हि परमात्मत्वाद् धरित्वाच् च
सर्वाहित-कारित्वेनासौ परित्याजय-देवायोग्यांशं तस्याम् इवामुषु पुनश् च
तस्या भक्त्याभास-वेषं द्वेषं स्तन-दान-मात्रत्वेन भक्तिं मत्वा
तद्-उपलक्षितां धात्री-गतिं ददाव् एव अमुषु तु दुःसह-प्रेष्ठ-विरहेत्य्
आदि पद्योक्त-महा-भक्ति-विशेषेणान्तः-सङ्गमम् अनुभवंस्
तद्-उचित-निज-प्रेयसीं गतिं कथं न दद्याद् इति सङ्गतिश् चेयं
पूर्वोक्ते गोलोकाख्ये गोकुल-प्रकाश-विशेषे एव ज्ञेया \। अत
एवोद्धव-द्वारा श्री-भगवता सन्दिष्टम्---

> या मया क्रीडता रात्र्यां वनेऽस्मिन् व्रज आस्थिताः \।
>
> अलब्ध-रासाः कल्याण्यो मापुर् मद्-वीर्य-चिन्तया \।\। \[भा।पु।
> १०.४७.३७\]

रासश् चायं तद्-दिन-गत एव ज्ञेयः तस्येव विवक्षितत्वात् तस्मिन्न् अपि
प्रकाशे गोप-लीलत्वेन दिनान्तरे\ऽपि तत्-सम्भवात् किं त्व् अत्र, नासूयन्
खलु कृष्णाय \[भा।पु। १०.३३.३८\] इति वक्ष्यमाणानुसारेण तत्-पत्य्-आदिषु
दुःखाद्य्-अनुपत्तये तन्-माययैव त्यक्तानां देहानाम् अन्तर्धापनं
तत्-सदृशी-नाम-न्यासां स्फोरणं च गम्यते \। एवं तावत्-कालम् एव तद्
रहस्यं लब्ध-रासाः श्री-भगवत्-प्रेयस्यो\ऽपि नाजानन्
यावद्-उद्धव-द्वारा यथार्थानुभावक-प्रभावं या मयेत्य् आदि सन्देशं
नाशृण्वन्न् इति च \।

अथवा, तासां मुरली-वाद्यानुसरणेन तद्-अन्तिक-गतौ किम् आश्चर्यं,
यतः काश्चिन् निरुद्ध्यमाना अप्य् अन्तर्-गृह एव तं प्राप्ता, इत्य्
आह---अन्तर् इति \। तादृश-तीव्र-तापेन धुतं श्री-कृष्ण-कृपया खण्डितम्
अशुभं विरह-रूपं यासां ताः तेन जगताम् अपि धुतम् अशुभं याभिस् ता
इति वा, मद्-भक्ति-युक्तो भुवनं पुनाति[^५]\[भा।पु। ११.४०.२४\] इतिवत्
\। तथा तादृश-निर्वृत्याक्षीणं क्षीणता-विरुद्धं पुष्टं मङ्गलं
निज-तादृश-तत्-संयोग-रूपं यासां ताः \। तथा पुष्टं जगताम् अपि
मङ्गलं याभ्यस् ता इति वा पूर्ववत् गुण-मयं विरह-भाव-मयं देहम्
आवेशम् इत्य् अर्थः \। तथा तृतीये सृष्टि-प्रसङ्गे ब्रह्मणो दर्शितम् \।
अन्यत् समानम् \। सङ्गतिस् तस्मिन्न् अन्तर्-गृहे एव तस्य प्राकट्यात्
अन्तर्-गृह-गता इत्य् अन्वयात् \। अत एव सद्यः प्रक्षीणं बन्धनं
सर्व-तत्-सङ्ग-विरोधो यासां ताः \। एवम् अलब्ध-रासाः \। इति तस्याम्
एव रात्रौ ज्ञेयं पूर्व-हेतोर् एव \।\।११\।\।

[^५]: वाग् गद्गदा द्रवते यस्य चित्तं

    रुदत्य् अभीक्ष्णं हसति क्वचिच् च \।

    विलज्ज उद्गायति नृत्यते च

    मद्-भक्ति-युक्तो भुवनं पुनाति \।\।


**जीव-गोस्वामी (कृष्ण-सन्दर्भः १४५) : अशुभं** श्री-कृष्ण-प्राप्ताव्
अन्तराय-रूपं गुरु-भयादिकम् \। **मङ्गलं** श्री-कृष्ण-प्राप्तौ
साधनं सख्यादि-साहाय्य-चिन्तनम् \। न कर्म-बन्धनं जन्म
वैष्णवानां च विद्यते \[प।पु। ६.२२९.५८\] इति ह्य् उक्तम् एव \। दृश्यते
चान्यत्रापि तद्-असम्भव-स्थले तच्-छब्द-प्रयोगः---वत्स्यत्य् उरसि मे
भूतिर् भवत्-पाद-हतांहसः \[भा।पु। १०.८९.११\] इत्य्-आदौ \। तत्र
यथा श्री-भगवद्-वाक्य-याथार्थ्यायार्थान्तरम् अनुसन्धेयं, तद्वद्
इहापीति \।\।१०\।\।

**परमात्मानम्** इति ब्रह्म-स्तवान्त-निर्दिष्ट-सिद्धान्त-रीत्या
श्री-कृष्णस्य स्वभावत एव परम-प्रेमास्पदत्वं दर्शितम् \। **जार**
इति या **बुद्धिस्** तयापि तन्-मात्रेणापि **सङ्गताः,** न तु साक्षाद् एव
जार-रूपेण प्राप्तिर् इति \। तद्-भाव-पुरस्कारेण भजनस्य प्राबल्यं
व्यञ्जितम् \। जार-शब्देन निर्देशात् लोक-धर्म-मर्यादातिक्रमं
दर्शयित्वा तथाविध-भावस्यातिनिरर्गलत्वं दर्शितम् \। **बन्धनं**
श्री-कृष्ण-प्राप्ति-विरोधि-गुरु-जन-मध्य-वासादि-रूपम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** दुःसहेन प्रेष्ठस्य
श्री-कृष्णस्य विरहेण तीव्र-तापस् तेन धूतान्य् अशुभानि यासां
तेनाशुभ-कर्म-क्षयः \। ध्याने प्राप्तो योऽच्युतस्याश्लेषस् तत्-कृतया
निर्वृत्या क्षीणानि मङ्गलानि शुभ-कर्माणि यासां तास् तथा \। अनेन
शुभ-कर्म-क्षयः \। यावद् दुःख-क्षय एकेन कृष्ण-विरह-दुःखेन
जात इति तद्-विरहस्य दुःखत्वाधिक्यम् \। एवं यावत् सुख-क्षय एकेन
कृष्णस्य ध्यानानन्देन जात इति तद्-ध्यानानन्दस्य
सर्व-सुखातिरिक्तत्वं व्यङ्ग्यम् \।\।१०\।\।

तथा तदा शुभाशुभ-कर्म-क्षये तद्-आरब्ध-देह-पात उपसन्ने यद्
अभूत् तदाह---तम् एवेति \। जार-बुद्ध्या गुण-मयं देहं जहुः \। अस्मिन्
देहे सति असौ जारो भवति, तद् अयं देहस् त्याज्य इति \। जार-बुद्धिस्
तत्-त्यागे कारणम् \। गुण-मयं जहुः \। निर्गुणं देहम् अवापुर् इत्य्
आक्षेपः \। तास् त्व् अन्ते तद्-अङ्ग-सङ्ग-योग्यं वपुर् आसेदुर् इति दर्शयति
\। सद्यस् तत्-क्षणेनैव तम् एव श्री-कृष्णम् एव परमात्मानं सङ्गता अपि
बभूवुर् इत्य् अर्थः \। एतेन शुभाशुभ-कर्मारब्धं लौकिकम् एव
शरीरम् अलौकिकं तु भक्त-शरीरं श्री-कृष्ण-लीलारब्धम् इत्य् आयातम् अत
एतास् तत्-काल-सिद्धाः प्राग्-उक्त-यज्ञपत्नीवत् \। अतः प्रक्षीण-बन्धना
नित्य-मुक्ताः \।\।११\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :**किञ्चिद् इदानीं तासां मनश्
चेन्द्रियाणां च श्री-कृष्णाकृष्टत्वेन तन्-निरोधे पत्य्-आदीनां
सामर्थ्याभावात् देह-मात्र-प्रतिबन्धे जाते किं वृत्तम् इत्य् अपेक्षायां
तद्-वृत्तान्ताभिज्ञो मुनीन्द्रः प्रत्यक्षम् इव दृष्ट्वाह विप्रकृष्टं
व्यवहितं सम्यक् पश्यन्ति योगिन इत्य् उक्तम् एव \। ततश् च प्राकृतानां
मानुषी-भाव-प्रतीत्या गुणमयत्वेन प्रतीयमानं देहं पत्य्-आदिम्
अनाविष्टम् अन्तर्धाय छाया-मयं तत्रैव स्थापयित्वा सद्य एव
श्री-कृष्णं प्राप्ता इत्य्-आदि श्लोक-युग्मेन दुःसहेति \। दुःसहः सोढुम्
अशक्यः प्रेष्ठस्यातीव-प्रियस्य विरहो विप्रलम्भस् तेन तीव्रो यस् तापस्
तेन धूतान्य् अशुभान्य् अमङ्गलानि यासां ताः \। दुःसह-शब्देन
प्रतिक्रिया-शून्यत्वम् उक्तम् \। अन्यत्र विप्रलब्धे सख्योऽपि तैस् तैर्
हित-कथनैर् आसां बन्धादिभिः प्राण-रक्षां कुर्वन्ति \। अत्र तु
सख्यादि-साहचर्याभावात् स्वयम् एव विरह-तापम् अनुभूतवत्यः \। यद्
वा, दुःसहो यः प्रेष्ठस्य विरहस् तस्मात् तीव्रोऽनिवार्यस् तापस् तेन
धूतो निरस्तोऽशुभः श्री-कृष्ण-सङ्गति-प्रतिबन्ध-रूपो शुभाभावनाख्यो
वा संस्काराख्यो वादेवत्व-प्रापकं कृत्वादि-जन्यं यासां ताः \।

ननु, कृत्वादि-जन्या पूर्वस्याशुभत्वं कथम् उच्यते \। परिणामे
स्वर्ग-सुख-जनकत्वात् न त्व् अशुभेन शुभं जन्यत इति च तत्र
समाधत्ते साम्प्रतं दुःख-प्रदत्वेन प्रतीयमाणत्वात् शुभत्वं तपोवत्
\। यथा तपः काय-क्लेश-जनकत्वाद् अशुभम् इव प्रतीयते तेन शुभं
स्वर्गादि-सुखं जन्यत एव, तथात्रापि अशुभेन कृत्वाद्य्-अपूर्वेण शुभं
मङ्गल-रूपं स्वर्ग-सुखम् उत्साद्यत एव \। यथा योगे तम् उभयम् अपि
हेयं ब्रह्म-प्राप्ति-प्रतिबन्धकत्वात्, तथा श्री-कृष्ण-प्रियाणाम् अप्य्
उभयं प्रतिबन्धकम् एवोक्तम् \।

धुताशुभाः अशुभ-जनस्य शुभस्यापि निरसनम् आह---ध्यानेति \।
ध्यानेन प्राप्तस्यास्याच्युतस्य क्षण-मात्रम् अपि विलास-च्युति-रहितस्य
कृष्णस्याश्लेषालिङ्गन-सर्वायव-संस्पर्शेन या निवृत्तिः सुखम् \। यद् वा,
ध्याने प्राप्ता अच्युतश्लेष-निवृत्तिः श्री-कृष्ण-सुखं तेन क्षीणं
दूरीकृतम् अमङ्गलं शुभं कृत्वादि-फलं स्वर्गादि-सुखं यासां ताः
कारण-नाशे कार्य-नाशस्यावश्यं भावित्वात् \। अत एव ता शुभात्मकत्वेन
प्रतीतं गुणमयं देहं जहुः \। शुभाशुभ-परित्यागस्य
गुणमय-देहस्यागेनोपचर्यमाणत्वाद् इति \।

ननु, कृष्ण-प्रियाणां देहस्य गुणमयत्वं कथम्, अप्राकृतत्वाद्
अलौकिकत्वाच् च ? सत्यं, साकं विजह्रुः कृत-पुण्य-पुञ्जा इतिवत् \।
उपासना-सिद्धानां पूर्व-कृत-पुण्य-पुञ्जानां देहस्य पुण्य-विशिष्टत्वात्
\।\।१०\।\।

अलौकिक्या उपासनया श्री-कृष्ण-विलास-योग्य-देहस्य प्राप्तत्वात्
देवत्व-प्रापकं कूट-रूपं तद्-अपूर्वं स्थितम् एवासीत् \। अत एव
तद्-गुण-मयं देहं जहुर् इति गुण-त्यागे गुण-मयस्यापि त्याग
उक्तः---सद्य एव सम्बन्ध-त्यागः सम्बन्धिन्य् उपचर्यते
राज्य-त्यागवत्\। स्फुटत्व-प्रदर्शनार्थं पृथग् उक्तो गुणमयं जहुर्
इति \। किं च, यद्य् एतासां कृत्वादि-जन्यं देवत्वद् देवत्वादि-प्रापकम्
अपूर्वं नाभविष्यत् तदा पत्य्-आदिभिर् एताः प्रतिबद्धा नाभविष्यन्न् इति
क्रियातिपत्या ज्ञायतेऽनुमीयते च \। एताः कृत्वाद्य्-अपूर्व-विशिष्टाः
पत्य्-आदि-निरुद्धत्वात् प्राकृत-स्त्रीवत् \। अत एव कारणस्यापूर्वस्य
नष्टत्वाज् जहुर् इति \। प्राकृत-गुण-रहितेन विलास-प्रधानेन
माधुर्य-पुञ्जात्मकेन नित्य-सिद्ध-व्रज-देवी-सदृशेन देहेन तं प्रापुर्
इति \।

नन्व् अलौकिक-देह-प्राप्तौ किं कारणम् इत्य् उक्तम् ?
आह---ध्यान-प्राप्ताच्युताश्लेष-निवृत्य्-आलिङ्गना क्षीणं परिपुष्टं
मण्डल-प्रवेश-हेतुर् यासां ताः \।

ननु, देह-त्यागे सति चैतन्येन देहान्तरेण वा तत्-प्राप्तेः चेत् तर्हि
गुणमयेत्य् उक्ते वैयर्थ्यं देहं जहुर् एतावद् एव वक्तुम् उचितम् \।
तत्र समाधत्ते---देवाङ्गनानां देवत्वाद् एव नित्यत्वं सिद्धेस् तु
नित्येन चैतन्य-घनेन देहेन तत्-प्राप्तिर् उच्यते \। न तु
देवाङ्गना-सदृशेन तत्र हेतुम् आह---सद्यः प्रक्षीण-बन्धनाः \।
प्र-शब्देनातिशयोक्तिः स-वासनस्य बन्धनस्य देवत्वादि-संस्कारस्य
क्षीणत्वान् नित्य-सिद्धानादि-सदृशेन प्रापुर् एव ताः समञ्जसः \। न हि
देवांश-रूपया देवानाम् इव पुनर् अपि देवत्व-प्रापकं सर्वदैव तासां
कृष्ण-प्रियाणां प्रारब्धम् अस्तीति \। न च चैतन्येनाशरीरिणा
सर्व-लावण्य-विशिष्टस्यालिङ्गनं रस-जनकं केनाप्य् अत्यपगम्यत इति
\। यद् वा, दुःसहो यः प्रेष्ठस्य विरहस् तेन यस् तीव्र-तापस् तेन
दुतम् अपास्तम् पत्य्-आदि-निरोध-लक्षणम् अशुभं यासां ताः,
मधुर-रसस्य विप्रलम्भ-सम्भोगात्मकत्वात् \। विप्रलम्भस्य
दुःखवत् प्रतीयते\। धुताशुभा इति वाचो युक्तिः \। वस्तुतस् तु
विप्रलम्भस्यापि परिणाम्तः सुख-रूपत्वोक्तेर् मानत्वात् विरह-तापन
दुःख-भोगात्रुटिर् द्रष्टव्या बन्धन-विशिष्टं जहुर् इति \। जार-बुद्धिस्
तु न त्यक्ता रस-विशेष-जनकत्वात् संस्कार-जन्या प्रतीतिः \।
संस्कार-सिद्धयेऽनुयोगिनम् अपेक्षते न प्रतियोगिनम् इति \।

ननु, जार-बुद्धिर् निन्द्यत एव यस्यां विद्यमानायां
नित्य-मण्डल-प्रवेशे सम्भावनानुत्पद्यते तत् कथम् उच्यते तम् एव
सङ्गताः ? इति चेत् तत्राह---यद्य् एतासां जार-बुद्धिर् गर्हिता स्यात् तदा
परम-तत्त्व-विदा महा-भागवतेनोद्धवेन चरण-रजः-प्रार्थना
कथं क्रियत इति ? एताः परं तनुभृतः \[भा।पु। १०.४७.५८\] इति \।
अत्र एवाग्रे श्री-मुखेनोद्धवं प्रत्य् उक्तं---

> या मया क्रीडता रात्र्यां वनेऽस्मिन् व्रज आस्थिताः \।
>
> अलब्ध-रासाः कल्याण्यो मापुर् मद्-वीर्य-चिन्तया \।\। \[भा।पु।
> १०.४७.३७\] इति \।

इदम् अत्र तत्त्वम्---याः पत्य्-आदिभिर् निवार्तितास् तास् तेभ्यश् छायामयं
दत्त्वा व्यासाय छायाशुकवत् श्री-कृष्ण-ध्यानानुभावेन स्व-देहम्
अन्तर्धाप्य तत्-सदृशेन लौकिकेन देहेन तं प्रापुर् इति \। अत एवाग्रे
वक्ष्यति---मन्यमाना स्वपार्श्व-स्थान् स्वान् स्वान् दारान् व्रजौकसः
\[भा।पु। १०.३३.३७\] इति तासां पत्य्-आदयोऽपि न दुःखं प्रापणीया इति \।
एतेऽपि स्व-स्व-रसे आकुलवन्तः पाल्याश् चेति \। अस्यानुसन्धानस्य
योग-माययैव कृत्वात् \। यद् वा, तम् एव देहं ध्रुववद् अलौकिकं
विधाय तत्-सदृशं तत्रैव स्थापयित्वा तं प्रापुस् तद्-अभिप्रायेणोक्तं
गुणमयं जहुः पत्य्-आदिभ्यः समर्पितवत्य इत्य् अर्थः \।

ननु, कपाटादिभिः संवृत्ते अन्तर्-गृहे रुद्धस्य देहस्यालौकिकत्वे
जातेऽपि श्री-कृष्णान्तिके कथं गमनं सम्भवेत् ? तत्र
समाधानं---यथार्जुनेन शर-पञ्जरावृते ब्राह्मण-पुत्रस्य दर्शनम्
उक्तं महा-काल-पुर-गमनं चोक्तं, न चायं योग-मायाया अतिभारः,
तस्या अचिन्त्य-शक्तित्वात् \। यद् वा, तद्-भावना-युक्तास् तं ध्यातवत्यस्
तद्-विषयक-रमण-भावना-युक्ताः, तद्-रमण-योग्यं देहं जगृहुः \।
पत्य्-आदिषु रमण-भावना-युक्तं जहुर् इति \। अत्र तु भावना-त्यागस्य
शरीर-त्यागेन विवक्ष्यमाणत्वात् शरीर-त्यागस् तु सर्वथा न विवक्षित
इति शरीरान्तर्धाप्य विवक्षितत्वात् च छाया-मयस्य तत्रैव
स्थापितत्वात् यथा ब्रह्मणो भावना-त्याग एव शरीरत्यागत्वेनोक्त इति \।
अत एव गुण-मय-देह-त्याग-पूर्वक-परमात्म-प्राप्तेर् एव
सर्व-जन-प्रतीत्या मुक्ति-पदत्वेनाभिधास्य मानत्वम् इति न किञ्चिद्
असमञ्जसम् \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्र गोपीनां प्राप्यम्
अतिरहस्यं वस्तु बहिरङ्ग-लोकेभ्यो गोपयंस् तान् प्रति बाह्यार्थम्
अन्तरङ्गान् भक्ति-सिद्धान्त-विज्ञान् प्रति तु स्वाभीप्सितम् आभ्यन्तरम्
एवार्थं ज्ञापयंस् तन्त्रेणाह---दुःसहेति \। तत्र बहिर्मुखान् प्रति
ताभ्यः कृष्णो मोक्षं ददाव् इत्य् आह---**दुःसहो** यः **प्रेष्ठ-विरहस्**
तेन **तीव्र-तापस्** तेन **धूतानि** गतानि **अशुभानि** यासां ताः \।
**ध्यानेन** **प्राप्तस्याच्युतस्याश्लेषेण** या **निर्वृतिर्** आनन्दस् तया
**क्षीणं मङ्गलं** पुण्यं यासां ताः \। अतः
**प्रक्षीण**-प्रारब्ध-**बन्धनाः** \। **जार-बुद्ध्यापि** तम् एव
**परमात्मानं** प्राप्ता **देहं** **जहुर्** ।

अन्तर्मुखान् प्रति तु तदानीं स्व-प्रेष्ठ-विरह-संयोगोत्थानि
दुःख-सुखान्य् अपरिमितानि प्राप्य लब्ध-मनोरथा एव ताः क्रमेण
बभूवुर् इत्य् आह---दुःसहेन प्रेष्ठ-विरहेण यस् तीव्र-तापस् तेन
धूतानि कम्पितीकृतान्य् अशुभानि याभिस् ताः यासां प्रेष्ठ-विरह-तापस्य
तीव्रतां वीक्ष्य कोटी-ब्रह्माण्ड-स्थवाडवानल-महा-काल-कुटादि-रूपाणि
परः-सहस्राण्य् अपि अशुभानि स्व-तीव्रताहङ्कारं परित्यज्य
स्व-पराजय-बुद्ध्या चकम्पिरे इत्य् अर्थः \। ध्यानेन प्राप्तः स्फूर्त्या
आगतो योऽच्युतस् तेन तदैवाद्भुतस्य तस्य प्रेम-पूर्ण-चिन्मयस्य
तादृश-स्वभावाभिमानादिमतो देहस्य य आश्लेषस् तेनाश्लेषेण या निर्वृतिस्
तया क्षीणानि कृशीभूतानि मङ्गलानि प्राकृताप्राकृतानि यासां ताः, यासां
स्फूर्ति-प्राप्त-प्रेष्ठाश्लेषोत्थ-सुखं वीक्ष्य
कोटी-ब्रह्माण्ड-गत-विषय-सुख-निर्विषय-ब्रह्मानुभव-सुख-सहस्राणि
मङ्गल-शब्द-वाच्यानि क्षीणानि यद्-अपेक्षया निकृष्टान्य् एव बभुवुर् इत्य्
अर्थः \। भगवद्-विरह-संयोगोत्थ-दुःख-सुखाभ्यां
प्रारब्ध-पाप-पुण्यानि नष्टानि तेषां स्व-फल-भोगैक-नाश्यताद् इति
व्याख्या तु वैष्णवानां मते न युज्यते \।

भगवद्-विरह-संयोगयोः पाप-पुण्य-फलत्वाभावात् तादृशानां
प्रारब्ध-नाशस् तु भजन-दशायाम् एवानर्थ-निवृत्ति-भूमिकारूढानाम् इत्य्
आहुः \। ततश् च तम् एव परमात्मानं परम-प्रेमास्पदं जार-बुद्ध्या
अतिनिकृष्टयापि सङ्गताः \। अत्युत्कृष्ट-पति-बुद्धिमतीभ्यो
रुक्मिण्यादिभ्यः सकाशाद् अपि सम्यक्-प्रकारेण प्राप्ताः \। पति-बुद्धेः
सकाशाद् अपि जार-बुद्धौ---या दुस्त्यजं स्व-जनम् आर्य-पथं च हित्वा
\[भा।पु। १०.४७.६१\] इत्य् आद्य्-उद्धव-वाक्य-निर्धारितात्
निरङ्कुश-प्रेमोत्कर्षात् तथास्मिन्न् अवतारे निकृष्ट-वस्तून्य् उत्कृष्टीकुर्वत्य्
एव लीला दृश्यते \। यथा महा-राज-राजेश्वरत्व-लीलातः सकाशाद्
अपि---विजय-रथ-कुटुम्ब आत्ततोत्रे धृत-हय-रश्मिनि तत् श्रियेक्षणीये
\[भा।पु। १.९.३९\] इति भीष्मोक्तेः पार्थसारथित्व-लीलाया उत्कर्षः \।
तथा उत्कृष्टात् शान्त-रसाद् अपि निकृष्टस्य शृङ्गार-रसस्य तत्रापि
दाम्पत्य-भावाद् अपि औपपत्य-भावस्य, तथा उत्कृष्टाद् रत्नालङ्काराद् अपि
निकृष्टस्य गुञ्जा-गैरिक-शिखि-पुच्छादेर् उत्कर्षो दृष्ट एवेति \। सङ्गताः
काश्चिद् योगमायाकृतानुकूल्यान् निरोधम् उक्त्वा अभिसृत्य तस्याम् एव रात्रौ
रास-विहारिणं तं प्राप्ताः काश्चिद् अन्यस्याम् अपि\।

ननु, पुरुषान्तरो प्रभुक्त-देहाभिस् ताभिः सह भगवद्-विलासो न
युज्यत इति \। तत्राह---जहुर् इति \। देहम् इति जात्य्-अपेक्षया एकत्वम् \।
तस्य देहस्य योगमाययैवालक्षितम् अन्तर्धापनम् इत्य् एके, अन्ये त्व् एवम्
आहुः---अत्र हेयो देहो गुणमय एव भवत्य् अतो गुणमयम् इति
विशेषणस्याधिक्यात् तासां देहा वेणु-वादनात् पूर्वं द्विधाभूता गुणमयाश्
चिन्मयाश् चासन्न् इति बुध्यते तत्र ये गुणमयाः स्वपत्य्-उपभुक्ता देहास्
तान् एव जहुः \। अयम् अत्र विवेको गुरूपदिष्ट-भक्त्यारम्भ-दशात एव
भक्तानां श्रवण-कीर्तन-स्मरण-दण्डवत्-प्रणति-परिचर्यादि-मय्यां
शुद्ध-भक्तौ श्रोत्रादिषु प्रविष्टायां सत्यां---निर्गुणो मद्-अपाश्रयः
\[भा।पु। ११.२५.२६\] इति भगवद्-उक्तेर् भक्तः स्व-श्रोत्रादिभिर्
भगवद्-गुणादिकं विषयीकुर्वन् निर्गुणो भवति \।
व्यवहारिक-शब्दादिकम् अपि विषयीकुर्वन् गुणमयोऽपि भवतीति
भक्त-देहस्यांशेन निर्गुणत्वं गुण-मयत्वं च स्यात् \। ततश्
च---भक्तिः परेशानुभवो विरक्तिः \[भा।पु। ११.२.४२\] इति तुष्टिः
पुष्टिः क्षुद्-अपायोऽनु-घासम् इति न्यायेन भक्ति-वृद्धि-तारतम्येन
निर्गुण-देहांशानाम् आधिक्य-तारतम्यं स्यात् \। तेन च
गुणमय-देहांशानां क्षीणत्व-तारतम्यं स्यात्, सम्पूर्ण-प्रेमण्य् उत्पन्ने
तु गुणमय-देहांशेषु नष्टेषु सम्यक् निर्गुण एव देहः स्यात् तद् अपि
स्थूल-देह-पातस् तु बहिर्मुखतोत्खाता भावार्थं भक्ति-योगस्य
रहस्यत्व-रक्षार्थं च भगवतैव मायया प्रदर्श्यते, यथा
मौसल-लीलायां यादवानां क्वचित् तु, भक्ति-योगोत्कर्ष-ज्ञापनार्थं न
दर्श्यते च, यथा ध्रुवादीनाम् \। अत्र प्रमाणम् एकादशे
पञ्चविंशतितमाध्याये श्रद्धादयोनिर् गुणा गुणमयाश् चेति
प्रदर्शयता---

> येनेमे निर्जिताः सौम्य गुणा जीवेन चित्त-जाः \।
>
> भक्ति-योगेन मन्-निष्ठो मद्-भावाय प्रपद्यते \।\। \[भा।पु।
> ११.२५.३२\]

इत्य् अनेन भक्त्यैव गुणमय-वस्तूनां निर्जयो नाश एवोक्तो भगवता
अतएव धुतानि विधुतानि तानि रन्धितानि अशुभानि गुणमय-शरीराणि
यासां ता इति आश्लेष-निर्वृत्या अजीर्णानि विवर्धितानि मङ्गलानि
चिन्मय-शरीराणि यासां ता इत्य् अप्य् अर्थश् चिकीर्षितो भवति \। अतः
प्रक्षीण-बन्धना अविद्या-बन्धात् पत्य्-आदि-वारणाच् च योगमायानुकूल्यं
प्राप्य विच्युता इत्य् अर्थः \। मरण-वशाद् देह-पात एव तासाम् इति तु न
व्याख्येयम्---

> या मया क्रीडता रात्र्यां वनेऽस्मिन् व्रज आस्थिताः \।
>
> अलब्ध-रासाः कल्याण्यो मापुर् मद्-वीर्य-चिन्तया \।\। \[भा।पु।
> १०.४७.३७\] इति \।

भगवद्-वाक्ये कल्याण इति पदोपादानात् पतिकृत-वारणान्
मद्-विरह-सन्तापाच् च स्व-देहांस् तद्-आजिहासूनाम् अपि तासां
परम-मङ्गल-रासोत्सवारम्भे मरणस्यामङ्गलस्य मद्-अनभिमतत्वात्
ताः कल्याणवत्य एवाभवन्न् इति भगवद्-अभिप्रायात् तथा---ता ऊचुर्
उद्धवं प्रीतास् तत्-सन्देशागत-स्मृतीः \[भा।पु। १०.४०.३८\] इति
शुक-वाक्याच् च ता ऊचुर् याः पूर्वम् अलब्ध-रासाः \। अन्तर्-गृह-निरुद्धा
आसन्न् इति तेन मरणं विनैव ता गुण-मयान् देहान् जहुर् इति \।
विरह-तीव्र-ताप-रन्धितस् तासां गुण-मय-देहा गुणमयत्वं परित्यज्य
चिन्मयत्वं ध्रुवादीनाम् इव प्रापुर् एष एव देह-त्याग इत्य्
अर्थोऽवगम्यते \। तथात्र अलब्ध-विनिर्गमा इति तत्र व्रज आस्थिता
इति तथा अत्र ध्यान-प्राप्ताच्युताश्लेषेति \। तत्र *मापुर्
मद्-वीर्य-चिन्तया* इति तुल्यार्थतैव \। किन्त्व् अत्र सङ्गता इति
तत्रालब्ध-रासा इत्य् अर्थ-भेद-दर्शनाद् एवान्तर्-गृह-निरुद्ध-गोपीनां
द्वैविध्यं व्याख्यातम् \। यथा, सप्ताष्टानां फलानां सम्यक् पाकेऽवगते
सत्याम्र-वृक्षोऽयं पक्व-फल इति ज्ञात्वा सर्वाण्य् एव फलानि वृक्षाद्
अवैच्त्य गृहम् आनियन्ते \। आनीय च यानि यानि समुचित-कालेन
सौर-किरणादिना च सौरूप्य-सौरभ्य-सौरस्य-सौकुमार्यवन्ति राज्ञो
भोगार्हाणि रोचकानि जातानि तानि फलानि विचक्षण-परिजनेन परिष्कृत्य
समये राज्ञो भोगाय परिकल्प्यन्ते, यानि तु अन्तः-पक्वानि बहिर्-अपक्वानि
सौरूप्यादि-गुण-रहितत्वाद् अरसनीयानि राज्ञोऽनर्हाणि ज्ञायन्ते, तान्य्
उष्म-विशेष-योगेन परिपक्वीकृत्यैव द्वितीय-तृतीय-दिनादिषु राज्ञे
समर्प्यन्ते, तथैव गोकुले जनितानां मुनि-चरीणां गोपीनां मध्ये याः
प्राकृत-गुण-मय-शरीरतां परित्यज्य प्रथमम् एव
शुद्ध-चिन्मयी-भूत-शरीरा अजनिषत, ताः पुरुषान्तरास्पृष्टाः
श्री-योगमायया नित्य-सिद्धादि-गोपीभिः सहैवाभिसारिताः, यस् तु
बहिर्-गुणमय-शरीरवत् यस् ता अपि श्री-कृष्ण-विरहौष्ण्य् अप्रापणया
गुणमय-शरीर-भाव-त्याजनयैव विनष्ट-पुरुषान्तर-स्पर्श-दोषाश्
चिन्मयी-भूत-शरीराः काश्चित् तस्यां रात्राव् एव सर्वासां पश्चाद्
अभिसारिताः, काश्चिद् ईषन्-मात्र-स्थित-कषायाः प्रेक्ष्य विरहौष्ण्येनैव
तन् निवर्तनार्थं रात्र्य्-अन्तरेष्व् एवाभिषरिताः \।

ततश् च ताः प्राप्त-रासादि-विलासा रात्र्य्-अन्ते नित्य-सिद्धादि-गोपीभिः
सह पति-गृहम् आगतास् तद् आरभ्य पति-सङ्गतो योगमायैव रक्षमाणाः
पत्य्-अपत्यादिषु ममता-शून्याः कृष्ण-प्रेमातिभर-परिप्लुताः
शुष्क-पयः-स्तन्यः स्वापत्यान्य् अपुष्णत्यो ग्रह-ग्रस्तत्वेनैव
तद्-बन्धुभिः प्रतीयन्ते स्मेति सर्वम् अनवद्यम् \। अन्ये तु
अन्तर्-गृह-निरुद्धा अपि नापत्यवत्यः अग्रिम-ग्रन्थेषु अपत्यादि-शब्दैः
सपत्नी-पुत्रः पोष्य-पुत्रो भ्रातृ-पुत्रो वा लक्षणीय इत्य् आहुः
\।\।१०-११\।\।

**\॥।**

\।\। १०.२९.१२ \।\।

राजोवाच---

कृष्णं विदुः परं कान्तं न तु ब्रह्मतया मुने \।

गुण-प्रवाहोपरमस् तासां गुण-धियां कथम् \।\।

**श्रीधर-स्वामी (भावार्थ-दीपिका) :** ननु यथा पति-पुत्रादीनां
वस्तुतो ब्रह्मत्वेऽपि न तद्-भजनान् मोक्षः, तथा बुद्ध्य्-अभावाद् एवं
कृष्णेऽपि ब्रह्म-बुद्ध्य्-अभावेन तत्-सङ्गतिः कथं मोक्ष-हेतुः ? इति
शङ्कते---**कृष्णं विदुर्** इति \। **परं** केवलं **कान्तं** कमनीयम्
\।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथावद् ब्रह्म-ज्ञानस्य
मोक्ष-हेतुत्वात् तासां तद्-अभाव-दर्शनात् कथं मोक्ष इत्य् अजानन्
इवाशङ्कते---*नन्व्* इति \। तद्-भजनात् पति-पुत्र-सेवनात् \। तथा
बुद्ध्य्-अभावात् ब्रह्म-बुद्ध्य्-अभावात् \। तस्य कृष्णस्य सङ्गतिः \। मुने
तत्-तल्-लीला-मनन-शील \। परं कान्तं जारं पतिम् \। गुणेषु विषयेषु
धीः बुद्धिर् यासां ताः \। गुण-प्रवाहस्य संसार-प्रवाहस्य उपरमो
निवृत्तिः \। निवृत्ति-मार्ग-लभ्या प्रवृत्ति-मार्गेण कथं
संसार-निवृत्तिः, उत्तिष्ठत जाग्रतैति श्रुतेः \। यद् वा, गुणेषु
भगवत्-सौन्दर्यादिषु धीर् यासां भक्तानाम् इति यावत् \। गुणस्य
भगवत्-सेवा-रूपस्य प्रवाहो यस्मिन् स देहस् तस्योपरमः कथं जातः
? त्वयि भक्तस् तु कीटो\ऽपि भूयासम् इत्य्-आदि वाक्यैर् भक्तौ तातर्यम् \।
भक्ति-वृद्ध्य्-अर्थं न मोक्ष इति भावः \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कृष्णं विदुः परं
कान्तम् इति \। कृष्णं परं कान्तम् एव विदुर् न तु ब्रह्मतया \। अतस्
तासां गुण-प्रवाहोपरमो गुण-धियां संसारिणां कथम् ? \।\।१२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-युक्तः परीक्षिद् इत्य्
अन्येषां परीक्षणार्थम् इवोवाच, न चाज्ञानेन संशयाद् इति भावः \।
परं केवलं कान्तं गतिं सुन्दरं वा \। यद् वा, परं कान्तं रमणं
जारम् इत्य् अर्थः \। अत एव गुणेषु तस्य सौन्दर्य-माधुर्य-कारुण्यादिष्व्
एव, न तु तत्त्वे धीर् बुद्धिर् यासां तासां गुण-प्रवाहः संसारस्
तस्योपरमो निवृत्तिः कथं भवति ? सर्व-पुरुषार्थ-चूडामणिर् मोक्षः
कथं घटते ? तम् एव विदित्वातिमृत्युम् एति \[श्वे।उ। ३.८\] इत्य्-आदि
श्रुति-प्रामाण्येन भगवत्-तत्त्व-ज्ञानेनैव संसार-निवृत्ति-सिद्धेः \।
मोक्षस्य सर्वतः श्रेष्ठता-मननेन दौर्लभ्यम् अभिप्रेत्य \। किं वा,
मोक्षस्य साधनं शास्त्रे यद् उक्तं, तद्-भावम् अवेक्ष्यायं प्रश्नः \।

यद् वा, परं कान्तं कन्दर्प-कोटि-मनोहरम् आत्म-कोटि-प्रेष्ठं वा \।
अत एव गुणेषु तस्य सौन्दर्य-माधुर्य-वैदग्ध्यानुरागादिष्व् एव, न तु
स्व-स्वरूपत्वे धीर् यासां तासां तृणीकृत-मोक्षैः सद्-भक्तैर् अपि
सेव्य-पादानां श्री-कृष्ण-प्रेयसीनाम् अतिफल्गुतमो मोक्षः कथं सम्भवेत्
? इति मोक्षस्यातितुच्छता-मननाद् अयं प्रश्नः \।

मुने ! हे सर्वज्ञ ! इति तद्-वृत्तं त्वया ज्ञायत एव, अतस् तत्
परिहारस् त्वयैव कर्तुं शक्यते इति भावः \। किन्तु वस्तुतस् तु नाथ
योनि-सहस्रेषु इति, त्वयि भक्तस् तु कीटो\ऽपि भूयासं जन्म-जन्मसु
इत्य्-आदि वचनैर् भक्तानां भक्ताव् एव तात्पर्येणभक्ति-वृद्ध्य्-अर्थं
जन्मादि-प्रार्थनात् जन्मादि-लक्षण-संसारोपरमो\ऽनुचितः \। अतो
निर्वेदादिना भक्ति-पुष्टि-हेतु-गुण-मय-देह-त्यागेन
गुणातीत-देह-ग्रहणम् अप्य् अयुक्तम् एवेति सद्-गुण-मयता-पक्षे
गुण-धियां गुण-ज्ञानाम् इत्य् अर्थः \। गुणानां
श्री-भगवत्-सन्तोषण-रूप-लावण्यादीनां प्रवाहो यस्मिन् देहे
तस्योपरमः कथं स्यात् ? श्री-भगवत्-सेवायां देहस्यायोग्यत्व-मननात्
\। असमोर्ध्वं दुःख-भराद् वा तासां तादृश-देह-त्यागायोगात् \।

यद् वा, गुणेषु श्री-कृष्णस्य लावण्य-सौरभ्यादिषु रास-क्रीडादिषु वा धीर्
यासां तासाम् अपि गुणो\ऽन्य-गोपीवच् छ्री-वृन्दावने
व्रजान्तः-साक्षान्-निवासादि-लक्षणः रास-क्रीडादि-लक्षणो वा
सौभाग्य-विशेषस् तस्य प्रवाहः \। आवृत्त्या नित्य-नूतनतया वा
परम्परा तस्योपरमः कथं स्यात् \। सर्व-सद्-गुणमय-देह-त्यागेन
तद्-असिद्धेः ? किं च, विचाराद्य्-अपगमात् ताभिस् त्यज्यमानस्यापि
तादृश-देहस्य तादृश-निज-स्वभावेन कथं पातः स्यात् ? इत्य्
अर्थः\।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** परि सर्वतो भावेन ईक्षते
सर्वेषां भावं जानातीति परीक्षिद् इत्य् अस्यायं भावः \। यद्यपि स्वयं
तत्-तन्-माहात्म्यं जानास्य् एव तथाप्य् अन्तर्-मुख-सन्दिहानानां
सन्देह-निरासार्थम् अर्थ-विशेषेण सन्देह-विशेषः प्रपञ्चितः
बहिर्मुख-सन्दिहानानां च सन्देहान्तर-निरसनाय
ब्रह्म-ज्ञान-वाद-मय इव सन्देहः प्रपञ्चितः---राजोवाचेति क्वचित्
पाठः \। अत्रापि सर्व-भाव-वैचक्षण्य एव राज-शब्दस्य तात्पर्यात्
तथैवार्थः श्री-मुनीन्द्रेणापि तथैव प्रतिवक्ष्यत इति तत्र
बहिर्मुख-रीतिको\ऽर्थः प्रसिद्ध एव अन्तर्मुख-रीत्या त्व् अयम् अर्थः
\।

ननु, गुण-मयं देहं जहुर् इत्य् उक्तम् \। तत्र गुण-शब्देन यदि
सत्त्वादि-त्रयम् उच्यते, मयट्-प्रययेन विकारः, ततश् चहेयस्य देहस्य
स्वतस् तन्-मयत्व-प्राप्तेः \। किं तन् निर्देशेन तस्मात् पूर्वेण
मानस-साद्गुण्य-परम्परा उत्तरेण तु प्राचुर्यं वाच्यं तत्रेदं
पृच्छामः कृष्णं विदुर् इति यदि च प्राप्त-रासानाम् अन्यासां
निस्त्रैगुण्य-देहता-सूचनार्थम् आसाम् एव वा प्राप्तव्य-देहस्य
तत्-सूचनार्थम् अत्र गुणमयम् इति विशिष्यते, तद् अपि तादृशस्य
देहस्योपलक्षणत्वेन मानस-गुण-प्रवाहस्यापि तादृशत्वेन लब्धिः स्यात्,
तत्रापि पृच्छाम इत्य् आह---कृष्णं विदुर् इति \।

अर्थश् चायं---तं कृष्णं परं केवलं कान्तं
सर्वाश्चर्य-गुण-मनोहरतया परम-प्रेष्ठं विदुः, न तु ब्रह्मतया
निर्गुण-तद्-आविर्भाव-विशेषतया तर्हि तासां गुण-धियां ब्रह्म-निष्ठाया
अपि त्याजकतया प्रसिद्धेषु तदीय-तादृश-गुणेषु धीर् अन्तः-करणं,
यासां तथाभूतानां तद्-एक-निष्ठत्वेन
तद्-गुणैकानुबन्ध-तत्-प्रेम-वृत्ति-गुणत्वाद् अप्राकृत-गुणानाम् इत्य् अर्थः
\। ततो देहस्य तु तासाम् असिद्धत्वाद् भवतु नामोपरमः कथम्
अविच्छिदुर् अतादृश-गुण-परम्पराया उपरमः स्याद् इत्य् अर्थः \।
ब्रह्मोपासकेष्व् इव न तत्-स्वरूप-मात्राविर्भावः, किन्तु गुणैर् अपि सह
तद्-आविर्भावः \। ततो ब्रह्मोपासकेषु ये गुणास् ते प्राकृत-सत्त्व-मया
एवेति तेषाम् एव गुण-प्रवाहोपरमः सम्भवति
नाविर्भूत-भगवद्-गुणानां तद्-विधानाम् इति वाक्यार्थः \। श्लेषेण चेदं
पृच्छति कृष्णं परं केवलं कान्तं विदुः, न तु
भाव-मय-गुण-प्रवाहोपरमः गुण-धियां सुन्दरो\ऽयं विदग्धो\ऽयम्
इति मात्र-बुद्धीनाम् \। मुने हे सर्वज्ञ ! \।\।१२\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः १४५)** : अत्र गुण-मयं देहं जहुर्
इत्य् अत्र राज्ञः सन्देहः, **कृष्णं विदुर्**\[भा।पु। १०.२९.१२\] इति \। हे
**मुने**, ताः **श्री-कृष्णं परं** केवलं **कान्तं** निगूढ-वल्लभं
**विदुः,न तु ब्रह्मेति** \। तर्हि **कथंतासांगुण-प्रवाहस्योपरमः**
सम्भवति ? यस्य ब्रह्म-भावना स्यात्, तत्र तस्य निर्गुणस्यैवोदयाद्
भवेत् प्राचीन-मायिक-गुण-प्रवाहोपरमः \। तासु तु कान्ततयैव
भावयन्तीषु प्राकृत-गुणातीत-गुणस्यैव तस्योदयात् प्राकृत-गुणाभावेऽपि
तद्-गुणानुबन्ध-गुणत्वात् परम-पुरुषार्थानुगतानां तेषां गुणानां
कथम् उपरम इत्य् अर्थः \।

यद् वा, **तासांगुण-प्रवाहः कथम् उपरमः** पारमर्थिको न भवति,
येन ततो मुक्तिं कथयसीति भावः \। **ब्रह्मतया**
वेदना-वैलक्षण्यं प्रतिपादयति---**गुण-धियां** ब्रह्म-निष्ठाया अपि
त्याजके तस्य परम-सौन्दर्यादि-**गुणे धीश्** चेतो यासाम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथात्र परीक्षित् स-विस्मयं
पृच्छति---कृष्णं विदुर् इत्य्-आदि \। हे मुने ! ताः कृष्णं परं कान्तं
प्रियतमत्वेन विदुः, न तु ब्रह्मतयेश्वरत्वेन \। तत् कथं तासां
गुण-प्रवाहोपरमः ? यतो गुण-धियाम् अयं मे कान्त इति गुणे धीर् यासाम्
\।\।१२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु गुण-मयं देहं जहुर्
इत्य्-उक्तेः \। यास् तु रुद्धास् ताः ध्यानेन मुक्ता जाता इति सर्वेषां
प्रतीतिर् जातास् तत्र ज्ञानाद् एव हि कैवल्यम् इति श्रुतेः \। तच् च ज्ञानं
कैवल्य-विषयं, न तु गुण-विषयं गुण-विषयत्वे\ऽपि \। एतासां
जार-विषयं तत्-सद्-भावे सुतरां मुक्ति-सम्भावनापि कुत इति \।
सर्वेषाम् अपि वैष्णवानां मुक्तेर् हेयत्वम् उक्तं, किम् उत कृष्ण-प्रियाणाम्
इति स्व-मनसि संशय-रहितो तासां नित्य-मण्डल-प्रवेशं जानन्न् अपि
सर्वेषां मुखाप्रसन्नतया सन्दिहान-चित्त-वृत्ती परीक्षित् पप्रच्छ \।
प्रश्नं कुतः श्री-कृष्ण-परीक्षणात् सर्वेषां हृद्-वृत्ति-परीक्षणात्
रस-परीक्षणाच् च हेतु-त्रयेण परीक्षित् न चाज्ञानेन वा प्रश्नः, किन्तु
सर्वेषाम् अनुरोधेनोवाच \। परं केवलं कृष्णं कान्तम्
ऐश्वर्याद्य्-अमिश्रम् \। यद् वा, कान्तं रमणीयं जारम् इत्य् अर्थः \। विदुर्
ज्ञानवत्य एवं श्रूयते ज्ञानिनां म्क्तिः सम्भवतीति \। तत्र च
श्री-कृष्णस् तथा ज्ञानतो मुक्तिर् भवति, न तु तद् अस्तीत्य् आह न तु
ब्रह्मत्व-ज्ञानवतो वा तत् साधनं परस्य वा मोक्षः सम्भाव्यते \। न
चतद् अस्तीत्य् आह---गुण-धियां गुणे श्री-कृष्ण-लावण्यादौ धीर् यासाम् \।
यद् वा, गुणे रहसि श्री-कृष्णेन सह रमणे धीर् यासाम् \। यद् वा, गुणे
रासोपयोगि-नृत्य-गानादौ धीर् यासां तासां गुण-प्रवाहोपरमः गुणो
रास-विलासादिस् तस्योपरमो निर्वृत्तिः कथम् इति प्रश्नः देह-त्यागे स्वत
एव तत्-सम्भवात् गुण-प्रवाहः रास-विलासादि-प्रवाहः उपरमः कथम्
एतास् तु नित्य-सिद्धाभ्यो\ऽपि कृष्णानन्दास्वाद-विशेषेण स्वादितवत्यः \।
नित्य-सिद्धानाम् एतादृश-विरह-दुःखाभावात् विप्रलम्भेन रागौत्कण्ठ्यं
भवति \। उज्ज्वलस्य सम्भोग-विप्रलम्भात्मकत्वात् तद्-उपेक्षया
नित्य-सिद्धानां न्यूनत्वम् एतासाम् उत्तमत्वं देह-त्यागेन
रास-विलासाप्राप्तेः गुण-प्रवाहो न्यूनत्वं कथम् उक्तं च---

> न विना विप्रलम्भेण शृङ्गारं पुष्टिम् अश्नुते \।
>
> काषायिते हि वस्त्रादौ भूयान् रागो\ऽभिजायते \।\। इति \।

यदा गुणमयं देहं जहुस् तदा तम् एव परमात्मानं सङ्गता इत्य् अनेन
सायुज्य-लक्षणं मोक्षं प्राप्ता इति सर्वेषां प्रतीतिर् जाता
तद्-असम्भावने राज-प्रश्नः रास-विलास-भावना-विशिष्टानां
रास-विलास-प्राप्तिर् एवोचिता सायुज्य-ब्रह्म-भावना-युक्तानां सायुज्यम्
उचितं न तु रास-विलास-प्राप्तिः \। \"अन्ते या मतिः सा गतिः\"
प्रसिद्धेः \।

यद् वा, गुणे गौणे उपपतित्वात् तस्मिन् गुण-प्रवाह-हेतौ धीर् यासां
तासां गुण-प्रवाहस्य संसारस्योपरमो नाशो मोक्ष इति यावत् \। कथं
घटेत एतास् तु देव्य उपासना-सिद्धाः पूर्व-जन्मनि इदानीम् अपीति तत्
त्वम् असीत्य् आदि महा-वाक्यालोचन-तत्-साधनम् अन्तरेण मोक्षः कथं
जातः ? एताभिस् तु विलास-भावना-कृत-देहं जहुर् इति देहम् अन्तरेण
रास-विलास-प्राप्तिर् न घटेतेति \। अन्यथा देवत्व-साधकेन
कृत्वाघ-पूर्वेण सुरत्वं स्यात् \। असुरत्व-साधकेन ब्रह्म-द्रोहेण
देवत्वं स्यात् \। अति प्रसङ्गात् विनिर्गम-कामात् मोक्षस्य तु दुरवगम्
आत्म-तत्त्व-निगमाय \[भा।पु। १०.८७.२१\] इति श्रुतिभिर् हेयत्वेनोक्तत्वात्
\। अन्येषाम् अपि वैष्णवानां मोक्षानाम् अनभिरुचेस् तत्र तत्र
श्रूयमाणत्वात् \। न नाक-पृष्ठम् \[भा।पु। १०.१६.३७\] इत्य्-आदिना
कथितत्वाच् च कृष्ण-प्रियाणाम् एतासां किम् उतेति प्रश्नः \। हे मुने ! अस्य
मननस्य बहुशो\ऽभ्यस्तत्वात् \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्रत्यानां बहिरङ्गाणां
केषाञ्चिन् मुख-दर्शनेनैव हृदय-गतं सन्देहम् आलक्ष्य राजा स्वयं
शुक-वाक्यस्याभिप्रेतम् अर्थं तत्-प्रसादाज् जानन्न् अपि तेषां
सन्देह-निर्वर्तनार्थम् एव सन्दिहान इवाह---कृष्णम् इति \। हे मुने,
सर्वज्ञ ! कृष्णं परमात्मानम् अपि परं परम-पुरुषं कान्तं
स्व-रमणं विदुः \। ब्रह्मतया तु न विदुः \। अतो गुरु-धियां कृष्णेन
सह विहरामेति गुण-विषयक-बुद्धीनां तासां गुण-प्रवाहस्योपरमः
कथं तम् एव विदित्वा अतिमृत्युम् एति इति \। आत्मानम् आत्मात्मतया
विचक्षते इत्य्-आदि-श्रुति-स्मृति-वाक्यैः परमात्म-ज्ञानस्यैव
मोक्ष-प्रापकत्वोक्तेः \।\।१२\।\।

**\॥।**

\।\। १०.२९.१३ \।\।

श्री-शुक उवाच---

उक्तं पुरस्ताद् एतत् ते चैद्यः सिद्धिं यथा गतः \।

द्विषन्न् अपि हृषीकेशं किम् उताधोक्षज-प्रियाः \।\।

**श्रीधर-स्वामी (भावार्थ-दीपिका) :** परिहरति---उक्तम् इति \। अयं
भावः---जीवेष्व् आवृतं ब्रह्मत्वं, कृष्णस्य तु हृषीकेशत्वाद् अनावृतम् \।
अतो न तत्र बुद्ध्य्-अपेक्षेति \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भक्त्या
सन्तत-हरि-महिम-संस्मृति-समुदित-संविदा निवृत्ति-योग्या मुक्तिः, न
तु कामादिना \। तेन स्वर्गादि-प्राप्तिर् एवेति \। कृष्ण-कामास् तदा गोप्यस्
त्यक्त्वा देहं दिवं गताः इति विजय-ध्वजेनोक्तेर् नात्रेदं शोभनं
प्रतिभाति \। किन्तु, स्वामि-चरणोक्त एव परिहारः सुष्ठु इति \। तद्
आह---परिहरति उत्तरं वक्ति, किञ्चिद् अमर्षादिनाव्यक्त-वाक् \। अहो
भगवन्-माहात्म्ये सन्दिहानोऽयम् इति क्रुद्ध इवाह---उक्तम् इति\।

न ह्य् अस्मद्-आदिवद् भगवतः प्राकृत-रूप इत्य् आह---अयं भाव इति \।
आवृतम् इन्द्रियादि-रूपेण परिणतेनाज्ञानेन ब्रह्मत्वं ब्रह्म-भाव
आच्छादितं भस्मना वह्निर् इव \। अज्ञानेनावृतं ज्ञानं तेन मुह्यन्ति
जन्तवः \[गीता ५.१५\] इत्य्-आद्य्-उक्तेः \। हृषीकेशत्वाद् ईश्वरत्वात्
सर्व-ज्ञत्वेन वशीकृत-मायत्वात् तत्-कृतावरणं नास्ति \। ततस् तस्मात्
तत्र श्री-कृष्णे बुद्ध्य्-अपेक्षा साक्षात्-पर-ब्रह्मैवायम् इति ज्ञानापेक्षा
नति भाव इति \। अनावृतोऽग्निर् यथा प्रकाश-दाहादि-कार्यं करोति, न त्व्
आवृतः, एवं जीवानाम् आवृत-ब्रह्म-रूपत्वात् \। तत्र तु
ब्रह्मात्म-रूप-ज्ञानं द्वारि कृत्वैव मोक्षो,
भगवतोऽनावृत-ब्रह्म-रूपत्वात् तादृश-ज्ञानंविनापि मोक्ष-प्रदत्वम् इति
तात्पर्यम् \।

किं च, प्रेष्ठ-विरहज-क्षोभातिशयात् ताभिर् देह-ध्वंसोऽङ्गीकृत इत्य्
आकूतम् \। पुरस्तात् सप्तम-स्कन्धे एतत् तव प्रश्नोत्तरम् \। द्विषन्न् अपि
द्वेषं कुर्वन्न् अपि यथा सन्ततं वैर-धिया चेतो-निवेशेन सिद्धिं
सायुज्यं गतः \। अधोक्षज इन्द्रिय-ज्ञानाविषय-साक्षात्-पर-ब्रह्मैव
प्रियोऽनुराग-विषयो यासां ताः \। सोपाधिको निरुपाधिको वा चेतः-प्रवाहस्
तत्-प्राप्ति-हेतुर् इति तत्त्वम् \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तेषां
गुण-प्रवाहोपरमो न भवत्य् एवेति पूर्व-पक्ष एव सिद्धान्तः \।
वक्ष्यति च---

याः सम्पर्यचरन् प्रेम्ण पाद-संवाहनादिभिः \।

जगद्-गुरुं भर्तृ-बुद्ध्या तासां किं वर्ण्यते तपः \।\। \[भा।पु।
१०.९०.२७\]

इति परम-कान्तत्वेनैव भजनं गुण-प्रवाहोपरमो
गुण-प्रवाहोपशमन-कारीति अन्तर्-भूतः सिद्धान्तः कृतः सरस्वत्या \।
तथापि श्री-शुकः सिद्धान्तयति---उक्तं पुरस्ताद् इत्य्-आदि \।
साक्षेप-वचनेन पुनः पुनः कथितम् अपि भवान् नावगच्छति \। चैद्यः
कथं सिद्धिं गतः ? स तु द्विषन्न् अपि द्वेष्टापि, किम्
उताधोक्षज-प्रियाः \। अधोक्षजस्य श्री-कृष्णस्य \। प्रियाः सिद्धिं
स्वाभीष्ट-तनुम् \।\।१३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** श्री-युक्तः शुक इति \।
किञ्चिद् अमर्षत्वादिना अव्यक्त-वाक्तया कथनेन शुक-तुल्यत्वात् \। एवम्
अग्रे च विवेचनीयम् \। किन्तु राजानं स्वाभिप्राय-विदं जानन्न् अपि
तद्-व्याजेन तत्-प्रश्न-हेतून् हेतुकान् काञ्चिद् उद्दिश्य क्रुध्यन्न् इव
प्रत्याह---उक्तम् इति \।

तत्र प्रथम-पक्षे भक्तानां संसारोपरमेऽपि राज्ञः शङ्कया
श्री-भगवन्-माहात्म्ये तावद् असम्भावनोत्पत्तेः क्रुध्यन्न् इव
प्रत्याह---उक्तम् इति \। हृषीकेशं सर्वेन्द्रिय-वृत्ति-प्रदत्वेन
परमोपकारिणम् अपि \। यद् वा हृषी तृण-विशेषः, तद्वत्
सूक्ष्म-दीर्घ-विरलाः \। किं वा, हृष्यो रश्मयस् तद्वद् दीप्तिमन्तो
बहुलाश् च केशा यस्य तं परम-सुन्दरम् इत्य् अर्थः \। तादृशम् अपि
कृष्णं द्विषन्न् अपि चैद्यः शिशुपालः सिद्धिं
गुणातीत-सच्चिदानन्द-विग्रह-प्राप्ति-लक्षणाम् \। यद् वा,
निजाभीष्ट-सिद्धिं पुनर् भगवत्-पार्षद-लक्षणां मुक्तिं गतः प्राप्तो
यथावद् एतत् पुरस्तात् पूर्वे सप्तम-स्कन्धे तु तुभ्यम् उक्तम् एव \।

शकटाधः शयने शकट-पात-शकटाद् विमुक्ततयाक्षात् पुनर् जात इवेत्य्
अधोक्षजः \। श्री-यशोदा-नन्दनः प्रियो यासां तास् तस्य वा प्रियाः
सिद्धिं यान्तीति, किम् उ वक्तव्यम् ? इत्य् अर्थः \। अभिप्रायस् तैर्
व्यञ्जितम् एव \। अतः प्रियतम-विरह-भयेन ताभिर् भक्तान् अभीष्टोऽपि
जन्मादि-ध्वंसः स्वीकृत इति सिद्धान्तः \।

द्वितीय-पक्षे, चैद्योऽपि निजाभीष्ट-सिद्धिं प्राप्तः \। अधोक्षज-प्रियास्
तु पुनर् विरह-भयेनाभीष्टस्य नित्य-तत्-संयोगस्य सिद्धिं
प्राप्स्यन्तीति किम् उ वक्तव्यम् इति \। तथा दुःसह-विरहार्ति-भयेनैव
तादृश-देहस्यापि त्याग इति परिहारः \। अहो
जन्म-त्रयासुरत्व-प्रापक-मुनि-शापान्ते चैद्यः श्री-कृष्ण-प्रियत्वेन च
गोप्यः सिद्धिं याता इति किं वक्तव्यम् \।
गुणातीत-सच्चिदानन्द-विग्रह-प्राप्ति-लक्षणां, न तु
विदेह-कैवल्य-रूपां प्राप्तः \। कृष्ण-प्रियास् तु तादृशीं सिद्धिं यान्तीति
किम् उत वक्तव्यम् ? अतः प्रेम-विशेषोत्सेक-कृतान्
प्रेष्ठ-विरह-ज-क्षोभातिशयाद् भीताभिस् ताभिर् जन्मनादि-ध्वंसः
स्वीकृतः \। यद् उक्तं गुणातीत-देह-ग्रहणं भक्तानाम् अप्य् अयुक्तम् इति
तत्र स-दैन्येन भावितं भाव-विशेषं सर्वोत्तम-बुद्ध्या बृहद्भ्यो
भक्त-विशेषेभ्यो गुणातीत-देहः प्रेम-विवर्त-विशेषाभावात् प्रायो न
रोचते \। श्री-भगवत्-प्रेयसीनां तु प्रणयेनोन्नत-मनसां तत्र
नातिशनिर् इति \।

तृतीय-पक्षे, हृषीकेशं द्विषन्न् अपि चैद्यः सिद्धिं निजाभीष्टस्य पूर्तिं
पुनर् भगवत्-पार्षद-लक्षणां प्राप्तः \। इत्य् अत्र
हृषीकेश-नाम-सामान्यस्य श्री-भगवत्-स्वरूपस्य वाचकम् \।
अधोक्षज-नाम तु प्रोक्त-निरुक्त्या विशेषस्य तत्-स्वरूपस्य \। अतस्
तस्यावतारेभ्योऽवतारिणश् च कामाप्य् अधिकां माधुरीं प्रकटयतः
श्री-व्रज-राज-कुमारस्य प्रियाः परम-मधुर-प्रेम-शालिन्यः सर्वदा
यथावद् अन्य-व्रज-देव्य इव व्रजावस्थानेनाभीष्टस्य व्रजे
प्रेम-विलासादेः सिद्धिं प्राप्स्यन्तीति किम् उ वक्तव्यम् \। एतत् तु हानम्
अन्तर्धानतया लक्षयता किं वा भव-त्यागम् एव देह-त्यागतया
व्यञ्जयता मया सूचितम् अपि भवद्-विधैर् नावधारितम् इति सर्वम्
अनवद्यम् \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-युक्तः शुक इति \।
परीक्षिद्-वचनस्य बहिर्मुख-प्रतारण-बुभुत्सु-सन्देह-निरसनार्थं
प्रवृत्तिम् अवगत्यापि तद्-व्याजेन बहिर्मुखान् भर्त्सयन्न् इव किञ्चित्
सामर्षत्वेनाव्यक्त-वचनत्वात् तथैवाह---उक्तं पुरस्ताद् इति \। सिद्धिम्
अभीष्टां गतिं, पुनः पार्षदतां वैरानुबन्ध-तीव्रेण
ध्यानेनाच्युत-सात्म्यतां, नीतौ पुनर् हरेः पार्श्वं जग्मतुर्
विष्णु-पार्षदौ \[भा।पु। ७.१.४६\] इति सप्तमात् \। ततस् तस्य द्वेषेऽपि
जाते लीनतया स्थितैर् अपि पुनः स्व-गुणैर् एव सह तत्-प्राप्तिर् इति
सुतराम् एवाधोक्षज-प्रीति-विषयाश्रयाणां तासां वर्धिष्णु-प्रेमतया
प्रकटैस् तैर् एव सह तत्-प्राप्तिर् इत्य् अर्थः \। मया तु गुण-मयं
देहम् इति स्वरूप-शक्ति-वृत्ति-रूपान्तर्-बहिर्-देह-प्राप्त्या
स-मूल-प्रकृति-प्राकृत-सद्-गुणैः सौन्दर्यादिभिः संवलितम् अपीत्य् एव
विवक्षितं देहस्यैव विशेषणत्वाद् इत्य् अर्थः \।

प्रश्नस्य श्लेषत्वे द्वितीयार्थे त्व् अयम् उत्तरस्यार्थः \। ये यथा माम्
\[गीता ४.११\] इत्य् अत्र तान् प्रत्येवान्यान् गुणान् न प्रकाशयामि, स्वतस् तु
मम सर्वेऽपि सन्त्य् एवेति विवक्षितम् \। अतस् तादृश-भक्तावेशात्
तस्यानुसन्धानाभावेऽपि तत्-तच्-छक्तय एव स्वावसरे तान् प्रकाशयन्ति
अन्यथा दूरतो भजतां केवल-तन्-माधुर्य-निष्ठानां तद्-अप्राप्तिर् एव
स्यात् \। तत्र कैमुत्येन दृष्टान्तं शृण्व् इत्य् आह---द्विषन्न् अपीति \।
अन्यथा तत्राप्य् अन्तेन मोक्षादि-दायकम् ऐश्वर्यं प्रकाशेतेति भावः \।
तत्-तत्-प्रकाशे नाम-द्वयेन हेतुम् आह---हृषीकेशम् इति, अधोक्षजेति च
\। उभय-नाम-निरुक्त्या तज्-ज्ञानानपेक्षतयैव तेषां सिद्धये
तद्-गुण-विशेषः प्रकाशत इति दर्शितम् \।\।१३\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भ १४५) :** तत्रोत्तरम्---उक्तम् इति \।
पुरञ्जनेतिहासादिवद् दुरूहत्वात् स्वयम् उक्तस्य व्याख्यानम् इदम् \। एवं
हि दृष्टान्त-बलेन लभ्यते \। यथा चैद्य-शब्देनात्र कारुषोऽपि
गृहीतः, तौ च जय-विजयौ, तयोश् च---

> देहेन्द्रियासु-हीनानां वैकुण्ठ-पुर-वासिनाम् \।
>
> देह-सम्बन्ध-सम्बद्धम् एतद् आख्यातुम् अर्हसि \।\। \[भा।पु।
> ७.१३.३४\]

इति श्री-युधिष्ठिर-प्रश्न-दृशा त्व्
अप्राकृत-विग्रहत्वेनानश्वर-विग्रहयोर् एव सतोः----

> भगवान् अनुगाव् आह यातं मा भैष्टम् अस्तु शम् \।
>
> ब्रह्म-तेजः समर्थोऽपि हन्तुं नेच्छे मतं तु मे \।\। \[भा।पु।
> ३.१६.२९\]

इति भगवद्-उक्त्य्-अनुसारेण \। इत्थं जय-विजयौ सनकादि-शाप-व्याजेन
केवलं भगवतो लीलार्थं संसृताव् अवतीर्य इति
पाद्मोत्तर-खण्ड-गद्यानुसारेण च स्व-भक्त-चित्ताकर्ष-विनोदाय
युद्धादि-क्रीडा-निमित्ततया तस्य दुर्घट-घटना-कारिण्येच्छया एव
वार-त्रयं स्वीयस्य अणिमादि-सिद्धि-मय-परम-ज्योतिर्-देहस्य
गुणमय-पार्थिव-देहान्तर-प्रवेशः\।

अत एव सप्तमे कृष्ण-चक्र-हतांहसौ \[भा।पु। ७.१.४५\] इत्य् अत्र टीका
च---कृष्ण-चक्रेण हतम् अंहो ययोस् तौ \। तयोः पापम् एव हतं न तु
तौ इत्य् एषा \।

तथा तद्-अर्थम् एव श्री-कृष्णेच्छयैवात्रापि तासाम् अप्राकृत-विग्रहाणाम्
एव तद्-अभिसार-प्रतिरोध-समये---

> नासूयन् खलु कृष्णाय मोहितास् तस्य मायया \।
>
> मन्यमानाः स्वपार्श्वस्थान् स्वान् स्वान् दारान् व्रजौकसः \।\। \[भा।पु।
> १०.३३.३७\] इतिवत् \।

तात्कालिक-कल्पितो यो गुणमयो देहस् तत्र प्रवेशः \। इमम् एवापेक्ष्य
दार्ष्टान्तिकेऽप्य् उक्तम् जहुर् गुणमयं देहम् \[भा।पु। १०.२९.११\] इति,
विशेषण-वैयर्थ्यान्, न तु स्वम् इत्य् अर्थः \। तत्र च यथा तयोः सह
द्वेषाभासस् तस्याप्य् अनुस्मरणस्य (सद्-वेषस्याप्य् अनुस्मरणस्य)
प्रभावेन तादृशोपाधि-परित्यागात् ततोऽन्तर्धाय भगवत्-प्राप्तिः, तथा
सुतराम् एव सप्रीतेस् तस्य प्रभावेन तत्-प्राप्तिः \। अत्र च
भक्त-चित्ताकर्षणम् एवं सम्भवति---अहो तादृशोऽसौ श्री-कृष्णे
मधुरिमा येन ताः स्व-साक्षात्काराय प्राणान् अपि त्याज्यन्ते स्मेति
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रश्नानन्तरं किञ्चिज्
जात-क्रोध इव स-गाम्भीर्यं प्रत्युत्तरं दास्यतः श्री-शुकाचार्यस्यायम्
आशयः---हे राजन् ! साधयिष्यमाणे हि वस्तुनि सन्देहः प्रवर्तते, न तु
सिद्धे \। गुण-मयं देहं त्यक्त्वा निर्गुणं देहम् आसाद्य तं सङ्गता इति
यद् उक्तम् \। तत् सिद्धानुवाद एव कृतः \। न तु मयारोप्य कथितम् \।
तद् अत्र कः सन्देहः ? कृष्णे प्रेमैव तथा सम्पादयति, न तु
ब्रह्म-ज्ञानम् \। किं बहुना ? आसां तु प्रेमैव \। येषां तस्मिन् द्वेषस्
तेषाम् अपि गुण-प्रवाहोपरम आसीत् \। प्रेम्णः पुनर् अयं महिमा \। यद्
असौ स्वानुकूलं निर्गुणं शरीरम् आपादयति \। एतत् तु सर्वं
श्री-कृष्णाधिकरणता-मूलम् एवेति क्रोधावेशं प्रकटयन्न् आह---उक्तम्
इत्य्-आदि बहुभिः पुरस्ताद् एवोक्तम् अस्ति \। तथापि भ्रान्तोऽसीत्य् अर्थः \।
किं तद् इत्य् आह---द्विषन्न् अपि चैद्यः सिद्धिं
प्राक्-सिद्ध-पार्षद-भावम्, न तु कैवल्यम् \। यथा यथावद् गतः, किम्
उताधोक्षज-प्रियाः कान्तत्वेन भजन्त्यो हि तस्य प्रिया भविष्यन्तीति यत्
तत् किम् उत ? अतः कान्तत्वेन ज्ञानम् एव गुण-प्रवाहोपरमस् तासां न
पुनर् ब्रह्मत्वेन ज्ञानम् \।\।१३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अधुना राज्ञः प्रश्नं सम्यग्
अवधार्य, हेतु-वादिनां केषाञ्चिद् हृद्-वृत्तिं विदित्वा, कृत-प्रश्नं
स्वाभिप्राय-विदं राजानं प्रति स्व-मतं स-क्षोभं व्यञ्जयन्न् इव,
हेतूक्ति-निपुणाभिर् उत्तरीकरिष्यन् कृष्ण-प्रियाणाम् ईदृक् प्रश्नस्यानौचितीं
दर्शयन्, तासां कृष्ण-प्राप्ताव्
असम्भावना-विपरीत-भावना-नामानर्थावहत्वं प्रकटयन्, तासां
द्वि-त्रि-क्षणादिना व्यवधानम् अङ्गीकृत्योत्तरयति \।

गुण-प्रवाहोपरमो रास-विलास-निवृत्तिः कथम् ? इति प्रश्नस्योत्तरं
द्वि-त्रि-क्षण-मात्रोपरमे\ऽपि पुनर् अपि ततो\ऽप्य् आधिक्येन
विलास-प्राप्तिर् जातेति सूचयन्न् आह---उक्तं पुरस्ताद् इत्य्-आदिभिः \।
भगवन्-माहात्म्ये रस-भावना-युक्तान् लक्ष्यीकृत्याह \। युधिष्ठिरस्य
राजसूयं द्विषतो\ऽपि चैद्यस्य श्री-कृष्णेन परोक्षं प्रवेशं दृष्ट्वापि
सन्दिहाना भवतीति \। चित्रं पुरस्तात् सप्तम-स्कन्धे ते तुभ्यं
मयोक्तम् एव \। तत् किं त्वया विस्मृतम् ? इति सानुशयोक्तिः \।

हृषीकेशम् अपि इन्द्रिय-प्रवर्तकम् अपि \। अपि-शब्द उभयत्र सम्बध्यते
\। ईश्वरत्वेन तम् अजानन्न् द्विषन्न् अपि चैद्यो नित्य-पार्षद एव
काल-विलम्बेन यथा सिद्धिं पुनः पार्षद-रूपतां गतः, न तु ब्रह्मणि
लय-रूपं सायुज्यं गतः \। यदि व्रज-देवीनां मुक्तिर् अभिप्रेता स्यात्,
तर्हि चैद्यं न दृष्टान्तीकुर्यात् \।

अधोक्षज-प्रियाः, किम् उतेति अधोक्षजेषु अन्तर्मुखेष्व् अक्षेषु इन्द्रियेषु
जायते आविर्भवतीति तथा \। यद् वा, शकटाधः-शयाने श्री-कृष्णे
शकटाद् विमुक्ते सति व्रजेश्वरीं प्रति गोपीभिर् उक्तं---दिष्ट्या तव
सुतः पुनर् जात इवेति \। तदा यशोदयोक्तं---न मत्तो जातः, किन्तु
अधोक्षाज् जातः, अधोक्षज इति \। तस्य अधोक्षजस्य यशोदा-नन्दनस्य
स्व-प्रियाः सिद्धिं तत्-स्वरूपं गताः, किम् उत वक्तव्यम् इत्य् अर्थः \।
निर्गुण-स्वरूप-ग्रहणम् अन्येषां भक्तानाम् अयुक्तम् इति \।
भावना-त्यागस्यैव देह-त्यागत्वेन मया व्यञ्जितत्वात् \। अतो भवद्भिर्
नैवं-विधः प्रश्नः कर्तव्य इति नियम्यत इति \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्री-मुनीन्द्रोऽपि नायं
वस्तुतो राज्ञः प्रश्न इति मनसा जानन्न् एव त्वम् एवं पृच्छन्
मेधा-शून्य एवासीति तद् व्याजेनानभिज्ञानेन तान् भर्त्सयन्न् आह---उक्तम्
इति \। **पुरस्तात्** सप्तम-स्कन्धे एव **द्विषन्न् अपि** इति
द्वेष-लक्षण-प्रतिकूल-भावेनापि यदि सायुज्यं लभ्यते तर्हि
काम-लक्षणानुकूल-भावस्य का वार्ता इति भावः \। **हृषीकेशम्** इति,
निरुपाधि-कृपया स्वयम् अवतीर्य ब्रह्मादीनाम् अपि हृषीकैर् अग्राह्योऽपि
मर्त्य-लोकेऽपरमनीचानाम् अपि हृषीकेषु दृष्टैः तावद् इयं
स्वाचिन्त्य-शक्त्या विषयीभूतो भवति, तान् उद्धर्तुम् इतीदम् अप्य् एकं
तस्य कृपैश्वर्यम् इति भावः \। इमास् तु **अधोक्षजस्य** अतीन्द्रियस्य
तस्य **प्रियाः** प्रीति-विषयाश्रय-भूता एव \। अत्र अघः सिद्धिं यथा
गत इति प्रत्यासन्नम् अघासुरं हित्वा विप्रकृष्टश् **चैद्यो** यद्
दृष्टान्तितस् तेन राजानं प्रत्य् एतत् स-रहस्यम् आह \। चैद्यस्यापि
द्वेषाभिनिवेशोद्रेकात् मुनि-शाप-निबन्धन-गुण-मय-देहस्यैवोपरमः
अन्तश्-चिन्-मय-पार्षद-देहस् तु तस्यानश्वरो नित्यो वर्तत एव \। यद्
उक्तम्---विष्णु-चक्र-हतांहसौ \[भा।पु। ७.१.४५\] इति विष्णु-चक्रेण
हतम् अंह एव ययोर् न तु ताव् इति \। सिद्धिं गतः अभीष्टां गतिं
पार्षदतां प्राप्त इत्य् अर्थः \। यद् उक्तं---

> वैरानुबन्ध-तीव्रेण ध्यानेनाच्युत-सात्मताम् \।
>
> नीतौ पुनर् हरेः पार्श्वं जग्मतुर् विष्णु-पार्षदौ \।\। इति \।\।१३\।\।

**\॥।**

\।\। १०.२९.१४ \।\।

नॄणां निःश्रेयसार्थाय व्यक्तिर् भगवतो नृप \।

अव्ययस्याप्रमेयस्य निर्गुणस्य गुणात्मनः \।\।

**श्रीधर-स्वामी (भावार्थ-दीपिका) :** ननु देही कथम् अनावृतः स्याद्
अत आह---नृणाम् इति \। गुणात्मनो गुण-नियन्तुः \। भगवत एवं-रूपा
अभिव्यक्तिर् अतो न देही-सादृश्यम् अत्र वक्तुं युज्यत इति भावः
\।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देह-सम्बन्धेनावृतत्वं
वदतो व्याघातो देहावरणस्य मूढेनापि ज्ञातत्वाद् इत्य् आशङ्कते---नन्व्
इति \। वस्तुतो भगवतो देह एव नास्ति---देहीवाभाति मायया \[भा।पु।
१०.१४.५५\] इत्य् अत्रैव शब्दोपादानात् \। अशरीरं वा वसन्तम् इति श्रुतेश्
चेत्य् अभिप्रेत्याह---नृणाम् इति \। एवं-रूपा प्राकृत-रूपा दिव्या
अभिव्यक्तिः अवतारः, प्राकट्यम् इति यावत् \। यतो
लौकिक-प्रभाव-चिद्-घन-मूर्तिः, अतो हेतोर् न देहि-सादृश्यं
प्राकृत-जन-सादृश्यम् \। अत्र श्री-कृष्णे \। युज्यते युक्तम् \। इति भाव
इति \। भक्त-जनार्ति-प्रशमनार्थं
प्रदर्शित-लीला-विग्रहानेक-कोटि-ब्रह्माण्डाधीशेन नन्द-नन्दनेन कथम्
अन्यस्य तुल्यता सम्भवेद् इति तात्पर्यम् \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यथा कथञ्चित्
सम्बन्धेनापि निजाभीष्ट-संसाधकं भाव-विशेषं श्री-भगवन्तम् एव
वा श्री-भगवत्-प्रभावेण सर्वे प्रप्नुवन्तीत्य् आह---नॄणाम् इति द्वाभ्याम्
\। निःश्रेयसं भक्तिः \। तद् एवार्थः फलं तस्मै \। यद् वा,
निःश्रेयसं मुक्तिः, तस्यार्थो भक्तिः \। यद् वा, निःश्रेयसं भक्तिर्
एव, तस्यार्थः प्रेमा, तस्मै, तत्-प्रदानार्थम् इत्य् अर्थः \। व्यक्तिः
प्राकट्यम् \। इति साक्षाद्-भगवत्त्वम् एवाभिप्रेतम् \। अत एव
भगवतोऽवतारिणः परमेश्वरस्य \। यद् वा, नॄणां
निःश्रेयसार्थयैवेति \।

अत्र हेतुः---भगवत इति \। अन्यथा भ्रू-विजृम्भ-मात्रेण
ब्रह्माण्ड-कोटि-संहार-समर्थस्य भू-भार-कंसादि-वधार्थं व्यक्तेर्
अनुपपत्तिर् इत्य् अर्थः \। हे नृपेति \। यथा नॄणां क्षेमार्थम् एवेतस्
ततो भवादृशस्य राज्ञो गमनम् इति भावः \।

भगवत्त्वम् एवाह---अव्यक्तस्येत्य् आदिभिश् चतुर्भिर् विशेषणैः \।
आत्म-दानादिनापि न व्येतीत्य् अव्ययस् तस्य \। कुतः ? अप्रमेयस्य
अपरिच्छिन्नस्येत्य् अर्थः \। तत् कुतः ? निर्गुणस्य माया-गुणातीतस्य \।
तच् च कुतः ? माया-गुणानाम् आत्मनः प्रवर्तकस्य \।

यद् वा, नॄणां निःश्रेयसार्थायैव व्यक्तिर् जन्म, अन्यथा तु कथञ्चित्
सम्भवेद् इत्य् आह---अव्ययस्य जन्मादि-विकार-रहितस्य \। किं च,
अप्रमेयस्य, तादृशस्यापि व्यक्तौ हेतुः---गुणात्मन इति \।
निज-कारुण्याद्य्-अशेष-गुणानां चेतयितुः प्रकटन-परस्येत्य् अर्थः \।
अन्यत् समानम् \।

अथवा, ननु तर्हि कथं पर-दाराकर्षणम् ? तत्राह---अव्ययस्य
पर-दार-विनोदेनापि न किञ्चित् तस्य व्येतीत्य् अर्थः \। ननु तथापि
तस्य तेन किं नाम प्रयोजनम् ? तत्राह---अप्रमेयस्य दुर्वितर्क्यस्य
तस्य लीला केन वितर्कयितुं शक्येत्य् अर्थः \। कुतः ? निर्गुणस्य
गुणात्मनः \। निर्गुणोऽपि सन् यो गुणानाम् आत्मा आश्रयस् तस्य \।
निर्गुणत्वात् तद्-दोषालेपः \। गुणात्मत्वाच् च श्री-गोपीभिः सह रतिर् इति
सिद्धान्तः \।

यद् वा, ननु तथाप्य् अस्मत्-प्रीत्य्-अर्थं स्वयं विचार्योच्यताम् इति चेत्,
तत्राह---निर्गुणस्यापि जनस्य गुणानाम् आत्मनः प्रवर्तकस्य
रास-क्रीडया जगताम् एव परम-प्रेम-सिद्ध्या सर्व-सद्-गुण-सम्पत्तेः
\। एतद्-अभिव्यक्तिर् अग्रे श्री-परीक्षिच्-छुक-संवादे प्रश्नोत्तराभ्यां
भविष्यत्य् एव \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं तद्-ध्यान-प्रभाव
उक्तः \। तत्र भगवद्-व्यक्ति-समये तु
भगवत्-पार्षदस्यागन्तुक-दैत्य-प्रभावस्य चैद्यस्य, तथा
तादृश-श्री-भगवत्-प्रेमवतीनां तासां तत्-तत्-सम्पादनाय भगवतः
साहाय्यम् अप्य् अस्ति कैमुत्येन कारणम् इत्य् आह---नॄणाम् इति \। नॄणां
जीव-मात्राणां निःश्रेयसार्थाय सर्व-साधन-फलाय
तत्-तद्-योग्यता-सम्पत्-पूर्वक-स्व-लीलानन्द-प्राप्ति-रूपाय \। तं
साधयितुम् एवेत्य् अर्थः \। व्यक्तिः प्राकाट्यम् \।
तद्-अर्थत्वावधारणार्थम् आह---भगवत इति \। अन्यथा
भ्रू-विजृम्भ-मात्रेण ब्रह्माण्ड-कोटि-संहार-समर्थस्य
भू-भार-हरण-मात्रार्थं व्यक्तेर् अनुपपत्तिर् इत्य् अर्थः \। हे नृपेति
\। यथा नॄणां क्षेमार्थम् एव इतस् ततो भवादृशस्य राज्ञो गमनम् इति
भावः \।

भगवत्त्वम् एवाह---अव्यक्तस्येत्य् आदिभिश् चतुर्भिर् विशेषणैः \। नित्यं
नाना-प्रकाशैर् नाना-भक्तेभ्य आत्म-दानादिनापि न व्येतीत्य् अव्ययः तस्य
\। कुतः ? अप्रमेयस्य अपरिच्छिन्नस्येत्य् अर्थः \। तत् कुतः ?
निर्गुणस्य माया-गुणातीतस्य \। तच् च कुतः ? माया-गुणानाम् आत्मनः
प्रवर्तकस्य \।

यद् वा, नॄणां निःश्रेयसार्थायैव व्यक्ति-मात्रं जन्म, अन्यथा तु
कथञ्चित् सम्भवेद् इत्य् आह---अव्ययस्य जन्मादि-विकार-रहितस्य \। किं
च, अप्रमेयस्य तद्-अर्थत्वे हेतुः गुणात्मन इति
निज-कारुण्याद्य्-अशेष-गुणानां सुप्तानाम् इव चेतयितुः प्रकटन-परस्येत्य्
अर्थः \। अन्यत् समानम् \।

श्लोक-द्वयेऽस्मिन्न् अयं भावः \[भावार्थ-दीपिकायां १०.२९.१३\] इत्य्-आदौ
टीकायां बहिर्मुख-सन्देह-निरासार्थः \। तेषाम् अयम् अभिप्रायः \। ननु,
ब्रह्मणि कामादिकम् अपि चेद् अर्थ-करं तर्हि जीवेष्व् अपि
चित्-सामान्येनैक्यात् ब्रह्मत्वम् अस्तीति पत्य्-आदिष्व् अपि तादृशं स्यात् ?
तत्राह---जीवेष्व् इति \। आवृतत्वे हेतुर् वक्ष्यमाण-वैपरीत्य-रीत्या
हृषीकाधीन-ज्ञानत्वम् एवेति ज्ञेयम् \। तत्र स्वस्मिन्न् आवृतत्वं बहिर्
विक्षेपात् परेषूपाधि-मात्र-ग्रहणात् हृषीकेशत्वाद् इति पूर्ववन् न
हृषीक-वशस् तद्-उदयः \। अतः स्व-प्रकाशता-मय एव ततश् चानावृतम्
एव ब्रह्मत्वम् इति स्थिते कामादिना केनापि तत्र प्रवृत्तिर् भवतु
वस्त्व्-अनुभवस् तु भवत्य् एवेत्य् अर्थः \।

ननु देहीति पत्य्-आदिवद् देहित्वेन प्रतीयमान इत्य् अर्थः \। सिद्धान्तम्
आह---भगवत एवेति \। तत्-तद्-विशेषेण वैलक्षण्याद् इत्य् अर्थः \।
एवं-रूपा अनावृत-ब्रह्म-रूपा न देहि-सादृश्यं कुतो देहित्वम् इत्य् अर्थः
\। तद्-विग्रहस्यैव
स्वरूप-शक्ति-सिद्ध-वैचित्रिक-परम-तत्त्वैक-रूपत्वात् \। तच् च
विद्वद्-अनुभव-सेवित-तत्-तच्-छास्त्र-प्रामाण्यात् \। यथा च
व्याख्यातम्---नातः परं परम यद् भवतः स्वरूपम् \[भा।पु। ३.९.३\]
इत्य्-आदिष्व् इति \।\।१४\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः १४५) : नॄणाम्**इति सामान्यतो जीवानाम् एव
**निःश्रेयसाय** व्यक्तौ सत्यां भक्तानां तु सुतराम् एवेत्य् आयातम् \।
अन्यथा तस्य व्यक्तिर् एव न सम्भवेद् इत्य् आह---**अव्ययस्येति** \।
**निर्गुणस्य** प्राकृत-गुण-रहितस्य गुणात्मनः \। तत्र ये
चैश्वर्यादयो गुणास् ते आत्मनः स्वरूपाण्य् एव यस्य तस्य \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवम् एव कृष्णस्य महिमा यद्
अयं नृणां निःश्रेयसार्थं प्रादुर्भूतस् तेन तादृशीं लीलां करोतीत्य्
आह---**नॄणाम्** इत्य्-आदि \। निर्गुणस्य प्राकृत-गुण-रहितस्य गुणात्मनो
भक्त-वात्सल्यादि-गुण-प्रयत्नस्य \। आत्म-शब्दोऽत्र यत्न-वाची
\।\।१४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु चैद्यस्य ब्रह्म-शापाल्
लब्ध-दैत्य-देहस्य जन्म-त्रयान्ते पुनः पार्षद-रूपतां प्राप्तये
लब्ध-सम्भावनस्य देह-पातम् अनन्तरं पार्षद-देह-प्राप्तिर् उचिता \।
स एतासां गुण-मय-देह-त्यागानन्तरम् एव नित्य-मण्डल-प्रवेशः \।
कथम् इति चेत्, तत्राह---येन केन
मधुर-रसातिरिक्तान्यतर-रस-सानुभावेनापि सम्बन्धः श्री-कृष्णं
प्रार्थयति बहुशो दृष्ट-चरत्वाद् इत्य् आह---नृणाम् इति
भगवतो\ऽचिन्त्यैश्वर्य-स्वरूपस्य इच्छा-मात्रेणापि
भू-भार-हरण-समर्थस्य श्री-कृष्णस्यावतारिणो\ऽभिव्यक्तिः \।
सामान्यतो भू-चर-मात्राणां निःश्रेयसेन मोक्षेण सहार्थः \।
परम-पुरुषार्थो भक्ति-योगस् तत्-प्राप्तये \।

यद् वा, निःश्रेयसं भावस् तस्यार्थः परं प्रेमा तत्-प्राप्तये
तत्-प्राप्तिम् इत्य् अर्थः \। अवतारिणः श्री-कृष्णस्य भू-भार-हरणं
मुख्यं प्रयोजनं नास्ति, किन्तु यादृशो भावो व्रजस्-सुन्दरीषु तादृशं
भावं सर्वत्र सञ्चारयितुम् अभिव्यक्तिः, नृणाम् इत्य् उपलक्षणं
पशु-पक्षि-वृक्षादिष्व् अपि ज्ञेयम् \। तथोक्तं, गावस् ततो गोष्ठम् उपेत्य
सत्वरं \[भा।पु। १०.१३.२४\] इति, प्रायो बताम्ब मुनयो विहगा वनेऽस्मिन्
\[भा।पु। १०.२१.१४\] इति, अहो अमी देव-वरामरार्चितं \[भा।पु।
१०.१५.५\] इति \। तेष्व् अपि भावस्याभिव्यक्तित्वाद् इति \। भगवतः
स्वैश्वर्येण ब्रह्मादीन् अपि वशयितुं समर्थस्य अवतारिणो व्यक्तिर्
अवतार-कला-विभूतीनां कार्य-करणार्थम् आप \।

हे नृपेति सम्बोधनम् \। यथा श्री-कृष्णेन नर-मात्रः
प्रेमामृत-दानेनानन्दितः, तथा त्वयात्रत्येषु नर-मात्रेषु
भक्ति-प्रवर्तनेन नराः पालनीया इति \। निःश्रेयसार्थायेति तादर्थे
चतुर्थी \। तत्र हेतुत्वेन प्राण-विषय-चतुष्टयम् अव्ययस्येति
भक्तेभ्यो निजाङ्ग-दाने\ऽपि व्यय-रहितस्य तत् किम्-अर्थम् आत्मानं
ददाति \। तत्र हेतुः---गुणात्मनः गुणाः कारुण्यादयस् तैस् तादात्म्यं
प्राप्तस्य, अत एव कारुण्येनैव भक्तेभ्य आत्मानं ददाति स्वभावत्वाद्
इति \।

नन्व् आत्म-दाने\ऽव्ययत्वं कथं ?
तत्राह---अप्रेमयस्यातर्क्यस्यापरिच्छिन्नस्येत्य् अर्थः\। परिच्छिन्नस्य
दाने व्ययो भवति \। किं च, अचिन्त्याः खलु ये भावा न तांस् तर्केण
योजयेत् इति \। तत् कुतः निर्गुणस्य माया-गुणातीतस्य ? तत्रापि
हेतुः---गुणात्मनः माया-गुण-प्रवर्तकस्य \।

यद् वा, निर्गुणस्य स्वयं गुण-रहितस्य गुणात्मनः व्रज-सुन्दरीणां
गुणे आत्मनि स्वरूपे यस्य आत्मन आदर्श-स्थानीयत्वे च तासां
नृत्य-गानादि-कला-कौशल्यादि-गुणानां प्रतिबिम्बितत्वात् गुणात्मकत्वं
जातम् इति भावः \।

यद् वा, गुणात्मनः व्रज-देवीनां गुणाः सौन्दर्यादयः आत्मनि चित्ते यस्य
स्वयं निर्गुणस्य आत्मारामस्य, अत एव निर्गुणत्वम् अवगणय्य
तद्-गुणाकृष्टत्वेन तासां गुणमय-देहान्तर्धापनेन शङ्कूपरि
दिव्य-चक्र-गत-मण्डल-प्रवेशः कारितः \।

ननु, निर्गुणश् चेत्, कथम् एवं कृतवान् ? तत्राह---अप्रमेयस्य,
तर्को\ऽप्रतिष्ठानात् इति \। यद् वा, निर्गुणस्यापि मादृशस्य गुणात्मनः
गुणाः कीर्तनादयस् तत्-प्रवर्तकस्य निर्गुणस्याप्य् अस्मद्-आदीन्
राम-क्रीडादि-वर्णन-गुणेषु प्रवर्तयितुं तस्याभिव्यक्तिर् इति भावः \।
अत एवावसाने विक्रीडितं व्रज-वधूभिः \[भा।पु। १०.३३.४०\] इति
सर्व-जनं स्व-परं कर्तुं रास-क्रीडा-निर्गमनं स्पष्टीभविष्यतीति \।
अतो यथाकथञ्चित् सम्बन्ध-मात्रं सर्वेषां संसारापगम-हेतुः, किं
पुनः कृष्ण-प्रियाणाम् इति \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यतः
श्रेयः-साधन-हीनाम् अपि मयि यत् किञ्चित् सम्बन्ध-मात्रवतो जनान् अहम्
उद्धरामीति मनसि कृत्वैव भगवतावतीर्णम् इत्य् आह---**नृणाम्** इति
द्वाभ्याम् \। **निःश्रेयसं** केषुचित् सायुज्यं केषुचित् सालोक्यादिकं
केषुचित् प्रेमा च **अर्थस्** तस्मै भ्रू-विजृम्भ-मात्रेण
ब्रह्माण्ड-कोटी-संहार-समर्थस्य भू-भार-भूत-कंसादि-वधार्थम्
एव **व्यक्तिर्** अन्यथा नोपपद्यते इति भावः **अव्ययस्य** प्रति
भक्त-जनं स्वात्म-दानेनापि न व्यतीत्य व्ययस् तस्य \। केन प्रकारेण
? इति चेत्, अत आह---**अप्रमेयस्य** प्रमातुम् अशक्यस्य \। कस् तत्र
तत्त्वं जानातीति भावः \। यतो **निर्गुणस्य** प्राकृत-गुण-रहितस्य \।
अथ च **गुणात्मनः** स्वरूप-भूत-कल्याण-गुणमयस्य न हि
अप्राकृत-चिद्-आनन्द-मय-गुण-सागरः प्रमातुं शक्यो भवेद् इति भावः
\।\।१४\।\।

**\॥।**

\।\। १०.२९.१५ \।\।

कामं क्रोधं भयं स्नेहम् ऐक्यं सौहृदम् एव च \।

नित्यं हरौ विदधतो यान्ति तन्-मयतां हि ते \।\।

**मध्वाचार्यः (भागवत-तात्पर्यम्) :** कामिनः कामित्वं, क्रोधिनः
क्रोधित्वम् एव सर्वदा भवति तन्-मयता \।

> विमुक्ताव् अपि कामिन्यो विष्णु-कामा व्रज-स्त्रियः \।
>
> द्वेषिणश् च हरौ नित्यं द्वेषेण तमसि स्थिताः \।\। इति च \।
>
> भक्त्या हि नित्य-कामित्वं न तु मुक्तिं विना भवेत् \।
>
> अतः कामितया वापि मुक्तिर् भक्तिमतां हरौ \।\।
>
> स्नेह-भक्ताः सदा देवाः कामित्वेनाप्सरः-स्त्रियः \।
>
> काश्चित् काश्चिन्न् अकामेन भक्त्या केवलयैव तु \।
>
> मोक्षम् आयान्ति नान्येन भक्तिं योग्यां विना क्वचित् \।\। इति पाद्मे \।
>
> भक्त्या वा काम-भक्त्या वा मोक्षो नान्येन केनचित् \।
>
> काम-भक्त्याप्सरः-स्त्रीणाम् अन्येषां नैव कामतः \।\।
>
> उपास्यः श्वशुरत्वेन देव-स्त्रीणां जनार्दनः \।
>
> जारत्वेनाप्सरः-स्त्रीणां कासाञ्चिद् इति योग्यता \।\।
>
> योग्योपासां विना नैव मोक्षः कस्यापि सेत्स्यति \।
>
> अयोग्योपासना-कर्तुर् निरयश् च भविष्यति \।
>
> तस्मात् तु योग्यतां ज्ञात्वा हरेः कार्यम् उपासनम् \।\। इति भद्रिकायाम्
> \।
>
> पतित्वेन श्रियोपास्यो ब्रह्मणा मे पितेति च \।
>
> पितामहतयान्येषां त्रिदशानां जनार्दनः \।\।
>
> प्रपितामहो मे भगवान् इति सर्व-जनस्य तु \।
>
> गुरुः श्री-ब्रह्मणो विष्णुः सुराणां च गुरोर् गुरुः \।\।
>
> मूल-भूतो गुरुः सर्व-जनानां पुरुषोत्तमः \।
>
> गुरुर् ब्रह्मास्य जगतो दैवं विष्णुः सनातनः \।
>
> इत्य् एवोपासनं कार्यं नान्यथा तु कथञ्चन \।\। इति वाराहे
> \।\।१५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अतो यथा कथञ्चित् तद्-आसक्तिर्
मुक्ति-कारणम् इत्य् आह---**कामम्** इति \। **ऐक्यं** सम्बन्धम् \।
**सौहृदं** भक्तिम् \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतोऽनावृतं ब्रह्मैव
श्री-कृष्णोऽतो हेतोः \। यथा कथञ्चित् येन केन प्रकारेण \। तत्रासक्तिर्
अतिशयेन व्यासङ्गः \। कामम् कान्त-प्रेमाणम् \। क्रोधं ज्वलनात्मकं,
द्वेषम् इत्य् अर्थः \। भयम् अयं मे मृत्युर् इति हेतोः सदा
तन्-निवृत्त्य्-उपाय-चिन्ता \। स्नेहः अनुरागः \। ऐक्य-सौहृदे व्याख्याते
एव स्वामि-चरणैः \। ये विदधते कुर्वन्ति ते तन्-मयतां तत्-सायुज्यं,
स्फुटीकृतम् एतत् सप्तम-स्कन्धे \। तस्मात् त्वया सामान्यतस् तावद् एष
सिद्धान्तोऽवधार्यताम् इत्य् आह---कामं गोपी-जनादयः क्रोधं द्वेषं
चैद्यादयः, भयं कंसादयः, स्नेहं वात्सल्यं नन्दादयः, ऐक्यम्
आत्मारामाः, सौहृदं वृष्णी-पाण्डवादयः नित्यं विदधते \। अधुनापि ते
ते तं तं भावं कुर्वन्तस् तन्-मयतां यान्तीति \। तासां तासां लीलानां
नित्यत्वं ज्ञापयति \। तन्-मयतां गोप्य्-आदयस् तदासक्ततां,
यथा---स्त्रीमयः कामुक इति \। अन्ये सायुज्यम् \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतो हरौ यथा कथञ्चित्
सम्बन्ध-मात्रेणापि सर्व-चित्ताकर्षके सर्व-दोष-हरे वा \। अप्य्-अर्थे
एव-शब्दः \। कामादिकम् अपि नित्यं कुर्वतस् ते कामादि विदधाना जनाः \।
यद् वा, कामादिना प्रसिद्धा दण्डकारण्य-वासि-मुनयः केशि-कंसादयश् च
\।

यद् वा, ते तव यो हरिस् तस्मिन्न् इत्य् अन्वयः \। विदधते इति क्वचित्
पाथः \। हि निश्चितम् \। तन्-मयतां ध्यानेन हर्य्-एक-निष्ठाम् \।

यद् वा, सारूप्यादि-प्राप्त्या तत्-स्वरूपतां प्राप्नुवन्ति \। नित्यम् इति तत्र
तत्राभ्यासेन निष्ठया तन्-मयतायाम् अविलम्बत्वं बोधयति \। अन्यथा
कादाचित्कतया तत्-तद्-आवेशाभावेन शीघ्र-तन्मयत्वासिद्धिः \। सारूप्ये
च भक्ताभक्तादि-भेदेन सुख-विशेष-लाभ-केवल-दुःख-ध्वंसादिना
तथा श्री-वैकुण्ठ-पार्षदत्व-सिद्ध-लोक-वासित्वादिना
वैष्णव-सिद्धान्तानुसारेण भेदः स्याद् एव \।

यद् वा, नृणां निःश्रेयसार्थायैवेत्य् अत्र हेतुम् आह---हि यतः कामादिकम्
अपि कुर्वन्तस् तन्मयतां यान्तीति \। अन्यत् समानम् \। सौहृदम् इति
दृष्टान्तः \। वेति क्वचित् पाठः \। ततश् च वा-शब्द उपमार्थ एव \।
तथा चोक्तं श्री-नारदेन सप्तम-स्कन्धे---

> कामाद् द्वेषाद् भयात् स्नेहाद् यथा भक्त्येश्वरे मनः \।
>
> आवेश्य तद्-अघं हित्वा बहवस् तद्-गतिं गताः \।\। \[भा।पु। ७.१.२९\]
> इति \।

किं च---

> गोप्यः कामाद् भयात् कंसो द्वेषाच् चैद्यादयो नृपाः \।
>
> सम्बन्धाद् वृष्णयः स्नेहाद् यूयं भक्त्या वयं विभो \।\। \[भा।पु।
> ७.१.३०\]

इति तत्र गोप्य इति बहिर्-दृष्ट्या केवलम् औपपत्य-काम-मात्रापेक्षया \।
यद् वा, तन्मयता-प्राप्ति-मात्रापेक्षयैव कामादीनां सर्वेषाम् एकत्र
गणना \। फलतस् तु महा विशेष एवेति दिक् \। एतच् च सर्वं
श्री-भागवतामृते विवृतम् एवास्ते, रसामृतार्णवे च महानुभावैस्
तत्-तद्-विशेषाभिव्यञ्जनेन विस्तारितम् अस्ति \। अत्रापि यथा-स्थानम् अग्रे
विवरणीयम् \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अस्तु तावत्
तद्-व्यक्ति-समय-गतानां वार्ता, किन्तु सर्वदातनानाम् अपीयं रीतिर् इत्य्
आह---कामम् इति \। तत्र कामं द्विविधं गोप्य्-आदीनाम् इव प्रेम-मयं
सैरन्ध्र्यादीनाम् इव रिरंसा-मयं च \। क्रोधं द्वेषं चैद्यादीनाम् इव
\। भयं कंसादीनाम् इव \। स्नेहं वृष्टि-पाण्डवानाम् इव,
श्रीमद्-व्रज-वासिनाम् इव वा \। ऐक्यम् आत्मारामाणाम् इव सौहृदं
क्रथ-कैशिकादीनाम् इव \। तत्र भय-द्वेषौ तु नानुमतौ यः खलु
कल्याण-गुणम् आत्मानं भीषणं मन्यते गूढं द्विषतोऽपि तस्य भीतस्य
तथा मत्सरादिना साक्षाद् अपि द्विषतो धृष्टस्य भद्राय कल्पते तस्मिन्
कः पामरः ? तच् च तच् च कुर्यात्, किन्तु स्नेहं सौहृदम् एव वा
सर्वेऽपि कुर्युर् इति हि तात्पर्यं तद् इत्थम् एवोक्तं श्री-नारदेन---
तस्मात् केनाप्य् उपायेन मनः कृष्णे निवेशयेत् \[भा।पु। ७.१.३१\] इति
केनापीति तत्र योग्येनेत्य् अर्थः \। अतस् तत्रैव तद् उक्तम्---

> यथा वैरानुबन्धेन मर्त्यस् तन्-मयताम् इयात् \।
>
> न तथा भक्ति-योगेन इति मे निश्चिता मतिः \।\। \[भा।पु। ७.१.२६\]
> इति \।

तत्र च शास्त्राज्ञा-गौरवमय-भक्ति-योगम् अतिक्रम्य भाव-मार्गे
हेयस्यापि तस्य तन्-मयताकारित्वाय प्राबल्यं दृश्यत इति व्यज्य
स्नेह-सौहृदे एवानुमते तद् इत्थम् एवोक्तं द्विषन्न् अपीति तद्वद् ऐक्यं
च नानुमतं तत्र तादृश-तद्-गुणास्फूर्तेर् इति \। एव-शब्दः एकैकतः
कृतार्थीभावाय पाठान्तरे ये विदधते ते हि निश्चितं तन्मयतां
तत्-तद्-भाव-समुचिताविर्भावं तद्-एक-स्फूर्तिं चेति वेति च पाठः
समानार्थः \। किन्तु, श्री-भगवान् खलु भक्त्याहम् एकया ग्राह्यः
श्रद्धयात्मा प्रियः सताम् \[भा।पु। ११.१४.२१\] इति श्री-भगवद्-वाक्यात्
\।

> योगिभिर् दृश्यते भक्त्या
>
> नाभक्त्या दृश्यते क्वचित् \।
>
> द्रष्टुं न शक्यो रोषाच् च
>
> मत्सराद् वा जनार्दनः \।\। \[प।पु। ६.२३८.८३\] इति
> पाद्मोत्तर-खण्ड-वचनात् \।[^६]

नाहं प्रकाशः सर्वस्य योग-माया-समावृतः \[गीता ७.१५\] इति
श्री-गीतातश् च यद्यपि द्वेष्टृ-प्रभृतिभिस् तस्य याथार्थ्यं नानुभूयते
किन्तु अन्यथैवेति तथापि तत्-प्रभावात् परम्परयाप्य् उत्तर-काले
याथार्थ्यं स्फुरतीति क्रोध-भयेऽप्य् अत्र गणिते, किम्
उताधोक्षज-प्रियाः \[भा।पु। १०.२९.१३\] इत्य् अनेन कामस् तु
प्रियत्वातिशयाद् उत्कर्षित इति विवेचनीयम् \।\।१५\।\।

[^६]: कृ।सं। १०६, भक्ति।सं। ३२५, प्री।सं। ७।


---------------------------------------------------------------------------------------------------------------------

**जीव-गोस्वामी (कृष्ण-सन्दर्भः १४५) :** तर्ह्य् एतादृश-लीलया कथं
नॄणां निःश्रेयसं भवति ? उच्यते \। एतद्-बोधनेन भवतीत्य्
आह---**कामम्** इति \। अत्र तन्-मयता-शब्देन तत्-प्रचुरतोच्यते \।
तत्र काम-स्नेहादिषु तद्-अनुरक्तात्मतेति पर्यवसानं "स्त्रीमयो जाल्मः"
इतिवत् \। क्रोध-भयैक्येषु ते प्रायस् तत्-प्रलीनतेति दुग्ध-मयं
जलम् इतिवत् \। एकस्यैव शब्दस्य विशेषण-वशाद् अर्थ-भेदश् च
युज्यते, स्याच् चैकस्य ब्रह्म शब्दवद् \[वे।सू। २.३.४\] इति न्यायेन \।
"क्रोध-भययोर्" अत्र पठनम् अन्येषु कैमुत्यापादनायैव, न तु
तद्-उपदेश-विवक्षया \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तेन तस्मिन् ये कामादिकम् अपि
कुर्वन्ति, तेऽपि तन्-मयतां यान्ति, किं पुनः प्रेमाणम् इत्य् आह---कामं
क्रोधम् इत्य्-आदि \। कामः कुब्जायाः \। क्रोधः शिशुपालादेः \। भयं
कंसादेः \। स्नेहः पित्रोः \। ऐक्यं व्रज-बालानाम् \। सौहृदं प्रेम
गोपाङ्गनानाम् \। तन्-मयताम् इति यथाधिकारं बोद्धव्यम् \। क्वचित्
तन्-मात्र-मूर्तिः, क्वचिल् लयश् च \।\।१५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** व्रज-देवीनां
श्री-कृष्ण-प्राप्तौ सन्दिहानान् परति इम अर्थम् अन्यार्थण् निदर्शनेन
दृढीकुर्वन् कृष्ण-प्रियासु कैमुत्य-न्यायेन सर्वोत्कृष्टत्वम् आह---तत्र
भगवत्-प्राप्तौ इह साधकं तान्य् उक्तानि तावत् तन्-मध्ये द्वेषस्यापि
हेतुत्वं तत्-प्राप्तौ चैद्य-दृष्टान्तत्वेन दृष्टार्थकत्वम् उक्तम् \। एवम्
अन्येषाम् अपि ते तत्-प्राप्ति-साधनत्वं वक्षन् आद्य-त्रिकस्यानूद्यत्वम्
अन्त-त्रिकस्य विधेयत्वम् आह \। अनूद्य-विधेय-भेदेन विभिन्नानां सह
प्रयोग-दर्शनात् \। कामोऽनूद्यः स्नेहो विधेयः \। कामस्याधिकरणेन
स्नेह-विशेष-दर्शनात् \। एवं क्रोधम् अनूद्यम् ऐक्यं विधेयं
क्रोधाधिकरणेन सह ऐक्यं चेद् भवति तदा क्रोध-निवृत्ति-दर्शनात्
\। एवं भयम् अनूद्यं सौहार्दं विधेयं यद् उपादानं भयं तेन सह
सौहार्दं चेद् भवति तदा भय-निवृत्ति-दर्शनात् गृहं संमाष्टीतिवत्
सम्भवत्य् \"एक-वाक्यत्वे वाक्य-भेदो हि दूषणम्\" इति न्यायात् \। कामम्
इति हरौ स्व-महिम्ना सर्व-दोष-हरण-शीले कामादिकं विदधतः
कुर्वन्तस् तन्-मयतां ते यान्ति, हीति निश्चितम् एव तत् \।
चैद्य-दृष्टान्तेन तत्र कामं स्त्री-भावेनाभिलाषं कुर्वन्तो
दण्डकारण्य-मुनयः स्वाभीष्ट-व्रजे जन्म श्री-कृष्णेन सह रमणं
प्रापुः \। क्रोधं वैर-भावेन कुर्वन्तः चैद्यादयः स्वाभीष्टं पुनः
पार्षदत्वं प्रापुः \। भयं कुर्वन्तः कंसादयः कीट-भृङ्गवद् भावेन
सारूप्य-लक्षणं मोक्षं प्रापुः \। स्नेहं कुर्वन्तो युधिष्ठिरादयो
धर्मांश-रूपाः नित्य-सेव्यं यथाभिलषितं कृष्णम् एव प्रापुः \। ऐक्यं
सम्बन्धं कुर्वन्तो यादवाः देवांश-रूपाः
स्वाभिलषित-सिद्ध-लोक-वासत्वादिकं प्रापुः \। सौहृदं प्रेम-लक्षणां
भक्तिं कुर्वन्तो ये वैष्णवास् ते स्वाभिलषितम् आश्रय-रूपं कृष्णम् एव
प्रापुर् इति सर्वत्राभिषज्यते \। नित्यं मरण-पर्यन्तं निरन्तरं
व्यवधान-शून्यम् इत्य् अर्थः \। यद्यपि कामादि-षट्के क्रियमाणे
विषय-महिम्ना संसारोपरमो भवत्य् एव परन्तु साधन-भेदात्
साध्य-भेदः \। एतत्-साधन-कदम्बस्य कदाचित् प्राप्तत्वे तन्-मयत्वं
न सिध्येद् इति, न वेनः कतमः इत्य्-उक्तेः \। तद् उक्तं
सप्तम-स्कन्धे---

> कामाद् द्वेषाद् भयात् स्नेहाद् यथा भक्त्येश्वरे मनः \।
>
> आवेश्य तद्-अघं हित्वा बहवस् तद्-गतिं गताः \।\। \[भा।पु। ७.१.२९\]
> इति \।

नारद-वाक्य-प्रामाण्यात् अन्येऽप्य् एवं कुर्वन्तो भगवन्तम् एव प्राप्नुवन्ति
भावो हि भव-कारणम् इति प्रसिद्ध्या भावस्यैवानन्यथासिद्धम् \। किं
च,

> गोप्यः कामाद् भयात् कंसो द्वेषाच् चैद्यादयो नृपाः \।
>
> सम्बन्धाद् वृष्णयः स्नेहाद् यूयं भक्त्या वयं विभो \।\। \[भा।पु।
> ७.१.३०\]

इति कामादीनां पङ्क्तौ सामान्यतो यद्यपि गणनोक्ता तथापि पुनस्
तत्रैवोक्तं,

> यथा वैरानुबन्धेन मर्त्यस् तन्-मयताम् इयात् \।
>
> न तथा भक्ति-योगेन इति मे निश्चिता मतिः \।\। \[भा।पु। ७.१.२६\]
> इति \।

वैरानुबन्धस्योत्कर्ष्णौक्तः वैरानुबन्धे विधेये
द्वेषाभिनिवेशस्योत्कण्ठा-दर्शनाद् इति \। अन्यत्र
कामस्याधिकरणेऽभिनिवेशस्य बाहुल्य-दर्शनात् \। शास्त्राज्ञा-गौरवे
भक्ति-मार्ग-गौरवे कामदेर् अपकृष्टत्वम् एवायाति \। तथापि न तथा
भक्ति-योगेनेति, अभिनिवेशात् कथने वैरानुबन्धस्यौत्कृष्टत्वम् उक्तम्
\। ततोऽपि कामानुबन्धे विधेये प्राकृत-कार्य-विषयम् अभिनिवेशाधिक्यं
भवत्य् एव अत्र त्व् अलौकिके कामानुबन्धे विधेये
योगादिनामलौकिकाभिनिवेशात् \। रस-मार्ग-विचारे क्रियमाणे
साधन-षट्क-मध्ये कामस्यैवोत्कर्षो विषयोत्कर्षात्, अन्यथा
परम-तत्त्व-विदोद्धवेन आसाम् अहो चरण-रजः प्रार्थना कथं
क्रियते ? किं च, एताः परं तनु-भृतो भुवि गोप-वध्व इत्य् अभिधानं
न स्यात् \।

ननु कामानुबन्धस्य चेद् उत्कर्षस् तर्हि भीष्मेण कथम् उक्तं, प्रकृतिम्
अगन् किल यस्य गोप-वध्वः \[भा।पु। १.९.४०\] इति
कामानुबन्धस्यापकृष्टत्वं सत्यं, भीष्मस्य माहात्म्य-ज्ञान एवाधिकारः
स्वरूप-निष्ठत्वाभावात् \। अन्यथा माधुर्य-पुञ्जे
शिरीष-पुष्पाधिक-सौकुमार्ये श्री-विग्रहे शस्त्रैः प्रहारो न
सम्भाव्यते, अतो रस-मार्गादिकाराभावाद् एवम् उक्तम्, अतो न विरोधः \।

किं च, कामादि-स्थायि-भावेषु विचार्यमाणेषु
श्री-कृष्णाख्य-वस्तु-संस्पर्शाव्यभिचार-भावे तस्या एव रतेर् उत्कर्षः
\। तद् उक्तम्---

> कामं शरीर-सम्बन्ध-विशेष-स्पृहयालुता \।
>
> संनिधानासंनिधान-भेदेन सम्भवेत् द्विधा \।\।
>
> तज्-जन्यायां द्रुतौ चित्ते या स्यात् श्री-कृष्ण-निष्ठता \।
>
> सम्भोग-विप्रयोगाख्य-रतिः तासां क्रमाद् भजेत् \।\।
>
> क्रोध ईर्ष्या-निमित्तं हि चित्ताभिज्वलनं भवेत् \।
>
> तज्-जन्यायां द्रुतौ सा तु द्वेष-शब्देन कथ्यते \।\।
>
> भयं चेतो-व्याकुलत्वं स्वोपद्रवक-दर्शनात् \।
>
> उपद्रवक-नाशार्थं तत्-प्रीत्य्-अर्थं बत द्विधा \।\।
>
> तत्राद्यं द्वेष एव स्यात् द्वितीयं रति-शब्द-भाक् \। \[भक्ति-रसायन
> २.३-७\]
>
> स्नेहः पुत्रादि-विषयः पाल्य-पालक-लक्षणः \।
>
> सेव्य-सेवक-भावोऽन्यः सोऽप्य् उक्तस् त्रिविधो बुधैः \।\।
>
> भगवद्-दास्य-सख्याभ्यां मिश्रितं चापरं जगुः \।
>
> या कृष्णाकारिता चित्ते तज्-जन्य-द्रुति-शालिनी \।\।
>
> पाल्य-पालक-भावेन सा वत्सल-रतिर् भवेत् \।
>
> सेव्य-सेवक-भावेन या रतिः प्रीतिर् ईर्यते \।\। \[भक्ति-रसायन
> २.९-११\]
>
> सम्बन्धजा रतिर् याति पूर्वोक्तां रसतां द्वयी \।\।
>
> एका वत्सल-भक्त्याख्या प्रेयो भक्तिस् तथापरा \। \[भक्ति-रसायन
> २.६७\]
>
> तद्-ऐक्यं प्रीति-सम्भोगात् दृश्यते भोज-वृष्णिषु \।\।

सौहृदं सौहार्दं तच् च भक्तिर् एव \। तद् उक्तं तृतीये---

> मद्-गुण-श्रुति-मात्रेण मयि सर्व-गुहाशये \।
>
> मनो-गतिर् अविच्छिन्ना यथा गङ्गाम्भसोऽम्बुधौ \।\।
>
> लक्षणं भक्ति-योगस्य निर्गुणस्य ह्य् उदाहृतम् \। \[भा।पु।
> ३.२९.११-१२\]

एषु षट्सु साधनेषु आलम्बनोत्कर्षात् काम-जारतेर् उत्कर्षः \।
श्र्ङ्गार-मिश्रिता भक्तिः कामजा रतिर् इष्यते \। यथा
वैरानुबन्ध-जरतौ भय-जन्यायां च रतौ
वैरानुबन्ध-भय-त्याग-पूर्वकं भगवत्-प्राप्तिः \। भगवतो
यादवत्वानुकरणे सम्बन्धस्य कारणत्वं तद्-अनुकरण-पुरस्कृते
सम्बन्धेत्य् उक्तेः \। प्राकृत-सम्बन्ध-त्याग-पूर्वकम् एव कामवत्
प्राप्तिः \। पाल्य-पालकत्व-पुरस्कृतः स्नेहः पाण्डवेषु स च प्राकृतेषु
भावं त्याजयित्वालौकिकेन भावेन भगवत्-प्राप्ति-हेतुर् जातः भक्तेर्
माहात्म्यं नारदादिषु च दृष्ट-चरम् एवेति दिक् \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मात् त्वया सामान्यतस्
तावद् एष सिद्धान्तोऽवधार्यताम् इत्य् आह---**कामं** गोपी-जनादयः \।
**क्रोधं** द्वेषं चैद्यादयः \। **भयं** कंसादयः \। **स्नेहं**
वात्सल्यं नन्दादयः \। **ऐक्यम्** आत्मारामाः \। **सौहृदं**
वृष्टि-पाण्डवादयः \। **नित्यं विदधतः** इत्य् अधुनापि ते ते तं तं
भावं कुर्वन्तस् **तन्-मयतां** यान्तीति तासां तासां लीलानां नित्यत्वं
ज्ञापयति तन्मयतां गोप्यादयस् तद्-आसक्ततां यथा स्त्री-मयः कामुक
इति अन्ये सायुज्यम् \।\।१५\।\।

**\॥।**

\।\। १०.२९.१६ \।\।

न चैवं विस्मयः कार्यो भवता भगवत्य् अजे \।

योगेश्वरेश्वरे कृष्णे यत एतद् विमुच्यते \।\।

**श्रीधर-स्वामी (भावार्थ-दीपिका) :** न च भगवतोऽयम् अतिभार इत्य्
आह---न चैवम् इति \। यतः श्री-कृष्णाद् एतत् स्थावरादिकम् अपि विमुच्यते
\।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न तत्रेदम् आश्चर्यम् इत्य्
आह---न चेति \। अतिभारः दुर्घटः \। एवं विस्मयः गुण-धियां
गुण-प्रवाहोपरमः कथम् ? इत्य् एवं-रूपः सन्देहः \। भवतेति \।
गर्भाद् आरभ्य श्री-कृष्ण-भक्तेन त्वया न कर्तव्योऽन्येन क्रियतां
नामेत्य् आह---यतः श्री-कृष्णाद् एतज् जगद् विमुक्तं भवति, यस्य
प्रसादात् परमार्ति-रूपाद् अस्मात् संसारान् मुच्यते \। नापरेण इति श्रुतेः
\। स्थावरं वृक्षादि \। अत एवोक्तं ब्रह्मणा[^७]---वृन्दावने किम् अपि
गुल्म-लतौषधीनाम् \[भा।पु। १०.४७.६१\] इत्य्-आदि \। आदिना
पाषाणादि-ग्रहः \। तत् प्रसिद्धम् अहल्योपाख्याने रामायणे
अवतार-भेदेऽप्य् अवतारिणोऽभेदात्, य एव रामश् च स एव कृष्णः इति
चिरञ्जीव-भट्टोक्तेः \।\।१६\।\।

[^७]: वस्तुतस् तु इदम् उद्धवस्य वाक्यम् \।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अन्यत्रावतारे विस्मयः
कर्तुः युज्यते, नैवात्रेत्य् आह---न चैवम् इति \। कृष्णे योगेश्वरेश्वरे
एवं विस्मयो न च कार्यः \। च-कारः पुनर्-अर्थे \। पुनर् न कार्य इत्य्
अर्थः \। यतो यं वीक्ष्य एतत् तरु-गुल्मादिकम् अपि विमुच्यते \। तस्य
किं ब्रह्मतया ज्ञानेन ? अतः कृष्णे परम-कान्त-बुद्धिर् यथा सुरसा
श्रेयस्करी च भवति, तथास्मिन् ब्रह्मधीर् इति अत्र विस्मयो न कार्य
इति महा-वाक्यार्थः \।\।१६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् ईदृशो विस्मयः
सन्देहः आश्चर्य-बुद्धिर् वा पुनर् न कार्य इत्य् अर्थः \। भवतेति
अन्येन क्रियतां नाम, भवता तु गर्भाद् आरभ्य तन्-महिमाभिज्ञेन न
कथञ्चिद् अपि कदाचिद् अपि कार्य एवेत्य् अर्थः \। अत एव गौरवेण
भवतेति, न च त्वयेत्य् उक्तम् \। विस्मयाकरणे हेतुः---भगवति
अशेषैश्वर्य-युक्ते \।

ननु तर्हि कथं देवकी-गर्भतो जन्म ? तत्राह---अजे जीववन् न
जायते, किन्तु स्वेच्छयैव भक्त-वात्सल्यादिना स्वयम् आविर्भवतीत्य्
अर्थः \।

ननु तर्हि देवक्य्-आदीनां पुत्रतया कथं प्रतीतिर् अस्तु ? तत्राह---योगो
दुर्घट-सुघटनायां सामर्थ्य-विशेषस् तस्येश्वराः \।
श्री-शिव-सनकादयस् तेषाम् अपीश्वरे \। अतः स्वेच्छया स्वयम्
आविर्भावेऽपि शक्ति-विशेषेण श्री-देवक्यादि-पुत्रतापि सम्भवेद् इत्य्
अर्थः, अचिन्त्यैश्वर्यात् तस्याः \। अत एव यतः कृष्णे
नराकृति-पर-ब्रह्मणि \।

यद् वा, अत एव कृष्णे दुर्वितर्क्यानन्त-माहात्म्यामृत-सागरतया
सुप्रसिद्धे इत्य् अर्थः \। अथवा, भगवति परमेश्वरे, अतोऽजे जीववत्
प्राकृत-जन्म-रहिते, कृपया स्वयम् एवाविर्भावात् \। अत एव योगेश्वराणां
भक्ति-योग-निष्ठानां श्री-नारदादीनाम् ईश्वरे भक्त्या सेव्ये
भक्ति-विशेष-प्रकटनात् \। किं वा, योगेश्वराणां महाश्चर्य-शक्तिमताम्
ईश्वरे निजाश्चर्याशेषैश्वर्य-प्रकटनात् \। तत्रापि कृष्णे श्री-गोकुलोत्सव
इत्य् अर्थः \। यतः कृष्णाद् एतच् चराचरात्मकं सर्वम् एव जगद्
अशेष-साधन-रहितम् अपि तद्-इच्छा-मात्रेण
तदीय-यत्-किञ्चित्-सम्बन्धाभास-मात्रेणापि स्वयम् एव विशेषेण मुच्यते,
श्री-वैकुण्ठ-लोकं प्राप्नोतीत्य् अर्थः \। एतच् च
भावीन्द्रप्रस्थादि-तरु-लतादि श्री-वैकुण्ठ-प्राप्त्य्-अभिप्रायेण, तथा
च प्रथम-स्कन्धे श्री-कुन्ती-स्तुतौ---

> इमे जन-पदाः स्वृद्धाः सुपक्वौषधि-वीरुधः \।
>
> वनाद्रि-नद्य्-उदन्वन्तो ह्य् एधन्ते तव वीक्षितैः \।\। \[भा।पु।
> १.८.४०\] इति \।

अत स्वृद्धा इति पुनर् एधन्ते इत्य् अनेन च
श्री-वैकुण्ठ-प्राप्ति-योग्यतैवाभिप्रेता \। अन्यत् तैर् व्याख्यातम् \।

यद् वा, ननु बहुल-याग-योगादि-महा-साधनेन दुःसाध्यापि तन्मयता
कथं यथा-कथञ्चित् कामादि-सम्बन्धेन सिध्येत् ? तत्राह---न चेति \।
अर्थः स एव \। अतोऽस्या रास-क्रीडायाः श्रवणादौ मुक्त्य्-आदि-परैर् अपि
काम-क्रीडा-मयत्व-बुद्ध्या नोदासितव्यम् \। किन्तु सर्वैर् एव
निजेष्ट-तद्-अतीत-सिद्धये विशेषतो भक्तैः परम-फलत्वेनेयं सदा
सेव्यैवेति प्राग् एतत् प्रकरणोत्थापन-तात्पर्यं दृढीकृतम् इति दिक् \।

अथवा, श्री-व्रजेन्द्र-व्रज-गोपीत्वेन भाग्य-विशेषात् ता अपि हत-विघ्नास्
तेनैव देहेन सद्य एव श्री-कृष्णं सङ्गतास् तदानीम् एव रास-क्रीडाम्
अलभन्तेति व्याख्येयम् \। तथा हि---अन्तर्-गृहे गताः पशैर् बद्धाः
पत्य्-आदिभिर् गृहान्तः-स्थापिताः, अत एव कथम् अप्य् अलब्ध-विनिर्गमास्
तद्-भावना-युक्तास् तस्याः श्री-कृष्णेन सह रास-क्रीडाया भावना-युक्तास्
ततश् च प्रक्षीण-बन्धना ध्यानस्य प्रभावेणैव
सुश्लथी-भूत-बन्धनाः सत्यो गुण-मयं पत्य्-आदिभिर् बहुधा
बद्धत्वात् पाश-मयं पाश-प्रचुरं देहं ध्यानेनैव जहुः \। नाहं
केनापि बद्धास्मि, किन्तु मुक्तैवेति प्रत्येकं भावितवत्य इत्य् अर्थः \।
इति भावना-त्यागेनैव देह-त्याग उक्तः \। यथा श्री-ब्रह्मणः
सृष्ट्य्-आरम्भे तत्-तद्-भावना-त्याग एव तत्-तद्-देह-त्यागः, तथा च
तृतीय-स्कन्धे ततश् च ध्यान-प्रभावेण सद्य एव प्रक्षीण-बन्धनं
पत्य्-आदिभिः कृतं पाशैर् नियन्त्रणम् \।

किं वा, द्वार-बन्धादि-प्रतिबन्धो यासां तथा-भूताः सत्यः, विशेषणे
तात्पर्यम्---देहस्य पाशमयतां जहुर् इत्य् अर्थः \। ततश् च
परमात्मानम् अपि तं श्री-नन्द-किशोर-रूपम् एव सङ्गताः \। तत्र
हेतुः---जार-बुद्ध्या विशिष्टा इति \।

यद् वा, परमात्मानं परम-प्रियम् इत्य् अर्थः \। अयं जार-बुद्धौ
हेतुः, अन्यथा तादृश-प्रियतमतासिद्धेः \। ध्यान-प्रभावम्
आह---ध्यानेनैव दुःसहो यः प्रेष्ठ-विरह-तीव्र-तापस् तेन धुतं
निरस्तं तुच्छीकृतम् अशुभं जगताम् अशेष-दुःखस्याधिक्यात् \। अन्यत्
समानम् एव \।

ततश् च, या मया क्रीडता रात्र्यां \[भा।पु। १०.४७.३७\] इत्य् अस्यायम्
अर्थः \। पत्यादिभिर् बद्धत्वाद् व्रज आस्थिता अपि पश्चान्
मद्-वीर्य-चिन्तया अनालब्ध-रासा नाप्राप्त-रासा बभूवुः \। किन्तु आपू
रासम् एवेति \।

श्री-परीक्षित्-प्रश्नस्य चायम् अर्थः---कान्त-बुद्ध्या ध्यानेन गुणेषु
श्री-कृष्णस्य कारुण्यादिषु, न तु गुणातीत-रूपे धीर् यासाम् इति ध्यानस्य
न्यूनता सूचिता, तथापि पत्यादिभिर् बन्धनार्थं प्रयुक्तायाः
पाश-परम्पराया उपरमो निवृत्तिः कथम् ? इति श्री-शुकदेवश् च, यथा
कथञ्चिद् ध्यानेन संसार-बन्धाद् अपि विमुक्तिः स्यात् \।
श्री-कृष्ण-प्रियतमानां तासां तद्-ध्यान-विशेषेण पाश-बन्धनान् मुक्तिर्
जातेति किं वक्तव्यम् इति कैमुतिक-न्यायेनैव \। द्वेषादिना ध्यानाद् अप्य्
अभीष्ट-सिद्धिम् आह---उक्तम् इत्य्-आदिना \। अन्यत् सुसङ्गतम् एव \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न चेति अन्येन क्रियतां नाम
भवता गर्भाद् आरभ्य तन्-महिमाभिज्ञेन न कार्य एवेत्य् अर्थः \। अत
एव भवतेति गौरवेणोक्तं, न तु त्वयेति विस्मयाकरणे हेतु-विशेषः
भगवति अशेषैश्वर्य-युक्ते \। ननु तर्हि कथं देवकी-गर्भतो जन्म
? तत्राह---अजे जीववन् न जायते, किन्तु स्वेच्छयैव
भक्त-वात्सल्यादिना स्वयम् आविर्भवतीत्य् अर्थः \। भगवत्त्वाद् एव
योगेश्वरेश्वरे तत्रापि कृष्णे सर्वतः परिपूर्णाविर्भाव इत्य् अर्थः
\।\।१६\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः १४५)** : न च श्री-गोपिकादीनां ये
कामादयो भावास् तद्-अनुसरणेनान्ये कृतार्था भवन्तीति चित्रम् इत्य्
आह---**न चेति** \। किं वक्तव्यम् ? एकेषां विमुक्तिर् जगतोऽपि
सम्भवतीत्य् आह---**यत** इति \। एके तु प्रकट-लीलायाम् आराधन-पाकाद्
आगन्तुकस्य एवैताः, न तु नित्य-सिद्धवत् सच्-चिद्-आनन्द-देहं प्राप्ताः
\। ततो न दोष इति वर्णयन्ति \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं क्रोधावेशं विहाय
शिष्य-वात्सल्याद् उपदिशति---न चैवम् इत्य्-आदि \। पुनर् एवं विस्मयो न
च कार्यः \। नैवं कार्य इत्य् अर्थः \। भवता
श्री-कृष्ण-प्रभाव-ज्ञानां पौत्रेण \। कुत्र ? कृष्णे, अन्यत्र वरं
सन्देहः क्रियताम् \। कीदृशे ? अजे स्व-प्रकाशे, भगवत्य्
अचिन्त्य-परमैश्वर्ये, योगेश्वराणाम् अपीश्वरे कर्तुम् अकर्तुम्
अन्यथा-कर्तुं समर्थे \। एतेन तस्मिन् ब्रह्म-ज्ञानेनापि न किञ्चिद्
भवति \। कान्त-ज्ञानेनापि तद्-अङ्ग-सङ्ग-मङ्गलत्वं भवतीत्य्
अन्यथा-कर्तृत्वे योगेश्वरेश्वरता, यत एतत् तरु-गुल्मादिकम् अपि
विमुच्यत इति मुक्ति-कर्तृत्वे योगेश्वरेश्वरता, अभक्तानां
कृतार्थता-करणे अकर्तृत्वे योगेश्वरेश्वरता \।\।१६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तथापि विस्मित-मुखं
राजानं तम् आलक्ष्य सोपालम्भ-वचनेन विस्मयम् अपाकरोति---न चैवम्
इति \। अतो\ऽसम्भावना-विपरीत-भावनाविष्टा भक्त्य्-अभावाद् विस्मयं
कुर्वन्तु नाम, भवतो\ऽनुचितम् एतत् \। श्री-कृष्ण-माहात्म्यस्य बहुशः
श्रुत-पूर्वत्वात् दृष्ट-चरत्वाच् च भवता कृष्णे एवं-विधो विस्मयो न
कार्यः \।

कीदृशे भगवति ? अचिन्त्यैश्वर्ये स्वैश्वरेण संसार-हेतुनापि
काम-क्रोधादीन् गुण-प्रवाहोपरम-हेतून् विधातुं समर्थे \। तद् उक्तं
श्री-मुखेन---

> न मय्य् आवेशित-धियां कामः कामाय कल्पते \।
>
> भर्जिताः क्वथिता धाना प्रायो बीजाय नेष्यते \।\। \[भा।पु।
> १०.२२.२६\] इति \।

अनुभवाननुभवे यदि चेत् त्वया विस्मयः क्रियते, तदा ह्य् अन्यो\ऽपि
करिष्यति अनुभवाननुभवाद् एवेति \।

पुनः कीदृशे ? अजे \। यदि शुक्र-शोणित-सम्बन्धेन प्राकृत-जीववत्
श्री-कृष्णस्यापि जन्म भवेत्, तदा विप्रतिपत्ति-पूर्वक-प्रश्नः स्यात् \।
तत् तु नास्तीत्य् आह---यतो अजे प्राकृत-जन्म-रहिते देवक्यां
वत्सल-रसालम्बन-भूतायां नित्य-मातृत्वेन सिद्धायां जन्म स्वीक्रियत
एव \। स्वेच्छया भक्त-वात्सल्येनाविर्भवति \। यशोदा-नन्दनेति
देवकी-नन्दनेति स्वरूपम् अजत्वं धर्मः \। बहिस्थाप्यतः
प्रवेश-घटनार्थम् उक्तम् \। यथा बहिर् आनन्द-पूर्णत्वेन स्थितिः,
तथानन्द-रूपे देवकी-गर्भे प्रवेशो\ऽभिलाषिणेति \। अतो\ऽजे विस्मयो न
कार्यम् \।

ननु, देवकी-नन्दने प्रसिद्धे\ऽजत्वं कथम् ? इति चेत्,
तत्राह---योगेश्वरेश्वरे इति \। योगस् तु अघटित-घटना-सामर्थ्यम् \।
तेन योग-बलेन भोगार्थम् अनेकानि शरीराणि कृत्वा
भगवत्-प्रसाद-लब्ध-सामर्थ्याः सन्तो योगिनः काय-व्यूहेन भोगं
भुक्त्वा स्वाभिलाषितां गतिम् आप्नुवन्ति \। तेषां योगस् त्व् आगन्तुको
धर्मः, भगवत्य् अनागन्तुक इत्य् एतावान् एव विशेषः \। भगवांस् तु
तद्-धर्म-विशिष्टो\ऽपि, अन्येषां योग-फल-दाता योगम् आपद्यतस्
तद्-देहानाम् अलौकिकत्वं सम्पादनेन नित्य-मण्डल-प्रवेशे विस्मयो न
कार्य इति \।

पुनः कीदृशे ? कृष्णे \। कृषिर् भू-वाचक- इत्य् आद्य्-अर्थस् तु यौगिकः,
रूढस् तु यशोदा-स्तनन्धये \। रूढिर् योगम् अपहरतीति न्यायात् \।
यशोदा-सम्बन्धेनैव व्रजौकसस् तु स्नेहाधिक्यं सूचितम् \। सर्वे
सर्वेषु स्व-सम्बन्धिषु स्निग्धो भवन्तीति प्रसिद्धिः \। इयं लीला
निर्दोष-पूर्ण-गुण-विग्रहे कृता \। एतद्-अनुभवायोग्येषु विस्मये
विद्यमाने\ऽपि भवता विस्मयो न कार्य इति \।

एतत् सम्बन्ध-वैभवम् आह---यतः श्री-कृष्णाद् धेतोः एतत्
स्थावरादिकम् अपि विमुच्यते \। अयं भावः---को\ऽनुराजन् निद्रियवान् इति
\। इन्दिर्यवत् तेनाधिकारे सति, यन् न भजन-क्रिया दृश्यते, तया चेद्
अनर्थ-निवृत्तिर् इति सिद्धान्तस्य न काचिद् विप्रतिपत्तिः दृश्यते \।
दृष्टार्थकत्वेन तदा विस्मयो न कार्यः \। यमलार्जुनादौ
श्री-कृष्ण-सम्बन्धस्यानन्यथा-सिद्धत्वेन दृष्ट-चरत्वात् \।
श्री-मुखेनाप्य् उक्तम्---अहो अमी देव-वरामरार्चितं \[भा।पु। १०.१५.५\]
इति बहुशः श्रुतत्वाच् च \। श्री-शुकः स्वानुभूतं कथयित्वा राजानम्
अपहत-विस्मयं कृतवान् इति \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न चेति \। अन्येन
**विस्मयः** क्रियतां नाम, अत्रार्थे **भवता** तु गर्भाद् आरभ्य तन्
महिमाभिज्ञेन **न कार्यः** गोचारकत्वेऽपि भगवति देवकी-पुत्रतेऽप्य्
अजे गोप-स्त्री-लाम्पट्येऽपि योगेश्वराणाम् अपीश्वरे कृष्णे शर्वावतारिणि य
एतत् स्थावरादिकम् अपि **विमुच्यते** इति [श्री-स्वामि-चरणाः]{।मर्क्} \।
यद् वा, तल्-लीला-परिकराद् भिन्नम् अपि जगद् अधुनापि
तत्-तत्-काम-स्नेहादि-भावम् अनुस्मृत्य विमुच्यते गुण-प्रवाहान् मुक्तं
भवति \।\।१६\।\।

**\॥।**

\।\। १०.२९.१७ \।\।

ता दृष्ट्वान्तिकम् आयाता भगवान् व्रज-योषितः \।

अवदद् वदतां श्रेष्ठो वाचः पेशैर् विमोहयन् \।\।

**श्रीधर-स्वामी (भावार्थ-दीपिका) :** प्रस्तुतम्[^८] आह---ता दृष्ट्वेति
\। वाचः-पेशैर् वाग्-विलासैः \।\।१७\।\।

[^८]: रसमयरासलीलाप्रसङ्गे ईदृशस् ते प्रश्नः समाधानप्रपञ्चश् च
    रसविघातकत्वाद् अनुचित इति व्यञ्जयन् स्वयम् एवोत्कण्ठया
    प्रस्तौति\।\।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रकृतम्
अनुसरति---प्रस्तुतम् इति \। वदतां श्रेष्ठः
चतुर्मुख-शतमुख-सहस्रमुख-व्यासादि-श्रेष्ठः \। ताः गोप्यः \।
पेशोऽङ्गे दीप्तौ हेलायां चूर्णने पुंसि इति माधवः \।
उपेक्षा-प्रार्थना-बोधक-द्व्य्-अर्थक-वाक्यैर् विमोहयन्न् अवदत् \।
तत्रोपेक्षा-द्योतकैर् विशेषेण मोहयन् आमुग्धा इव कुर्वन् \।
प्रार्थना-गमकैस् तु विशेषेण स्नेहवतीः कुर्वन्न् इति विशेषः \। अवाच
इति छेदे लज्जया किम् अप्य् अवदन्तीर् इति पेशैः सौन्दर्यैर् इत्य् अर्थः
\।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ता वेणु-गीताकृष्टाः
परम-विह्वला व्रजस्य योषितः सर्व एव नव-तरुणीः \। यद् वा, व्रज
एव स्थातुं योग्याः, न हि बहिर्वनान्तर् आगन्तुम् इत्य् अर्थः \। तथापि
निजान्तिकम् एवायाताः प्राप्तः, न तु लज्जादिना दूरतः स्थिताः \। दृष्ट्वा
अवदत् \। स्वागतम् \[भा।पु। १०.२९.१८\] इत्य्-आदिना वक्ष्यमाणम् \।
किम्-अर्थम् ? वाचः-पेशैर् वाग्-विलासैर् विशेषेण मोहयन् चित्तं हरन्,
स्व-विषयकं कामं नितरां वर्धयितुम् इत्य् अर्थः \। तच् चाग्रे व्यक्तं
भावि \।

ननु, वाग्-विलास-मात्रेण कथं विमोहनं स्यात् ? तत्राह वदतां
श्री-चतुर्मुख-सहस्रमुखादीनां वाग्मिनां श्री-व्यासादीनां वा कवीनां
मध्ये श्रेष्ठः \। कुतः ? भगवान् साक्षात् सर्वैश्वर्य-युक्तः \। यद्
वा, वचः पेशैर् भङ्गी-विशेषैः \। एकैव वाक् समुपेक्षा-मयी सत्
प्रार्थना-मयी चेति मिथो विरोध्य् उभय-कोटि-स्पर्शाद् एव
कैतव-परिपाटी-पाटवैर् इत्य् अर्थः \।
साक्षाद्-धर्मादि-बोधन-परत्वेऽपि निजात्यन्त-रिरंसा-तात्पर्येण
स्व-विषयक-भाव-विशेष-दृढी-करणात् \। तत्र हेतुः---वदतां श्रेष्ठ
इति \।

यद् वा, रन्तुं मनश् चक्रे \[भा।पु। १०.२९.१\] इति, जगौ कलं
वाम-दृशां मनोहरम् \[भा।पु। १०.२९.३\] इत्य्-आदिना तस्य ताभिः सह
रिरंसा व्यक्तैव \। एवं मनस्य् अन्यद् वचस्य् अन्यद् एव
धर्मादि-पर-वाग्-विलासैश् च वचस्य् अन्यद् एवेत्य् एवम् अवहित्थया ता
विमोहयन्, वाक्यार्थ-निर्धारणाशक्तेः \। वस्तुतस् तु
वाचः-पेशैःसौन्दर्यैर् इत्य् उक्ति-परिपाटी-मात्रम् एव तत्, न तु तादृशो
भाव इति बोधयत्य् एव \।

यद् वा, सर्वत्रान्तर्भूतोऽपि शब्दार्थो द्रष्टव्यः \। तथा हि,
व्रज-योषितः सहज-निज-प्रेम-परा अपि, तत्रापि तास् तथा-भूता अपि,
तत्रापि तदानीं तत्र निजान्तिकम् आयाता अपि, साक्षाद् दृष्ट्वापि स्वयं च
भगवान् सर्वज्ञत्वेन तासां भावभिज्ञोऽपि, वाचः-पेशैः कपट-वाक्यैर्
विमोहयन् परम-वैकल्यं प्रापयन्न् अवदत् \। किम्-अर्थम् ? वदतां
नर्मोक्ति-चतुराणां मध्ये श्रेष्ठः, नर्म-विशेषार्थम् इत्य् अर्थः \।

यद् वा, वाचः-पेशैस् तासां वाग्-विलासैर् हेतुभिस् तच्-छ्रवणार्थम् इत्य्
अर्थः \। यद् वा, पेशैर् निज-सौन्दर्यैर् विमोहयन्न् अवदत् \। कुतः ?
अकार-प्रश्लेषेण अवाचो लज्जया किम् अप्य् अवदन्तीर् इत्य् अर्थः \। अतस्
तासां प्रत्युक्ति-श्रवणानन्दायेत्य् अर्थः \। कुतः ? वदतां श्रेष्ठः,
उक्ति-भङ्गी-कुशलानां स्वत एव परोक्ति-चातुरी-श्रवण-रसिकत्वाद् इत्य्
अर्थः \। अन्यत् समानम् \। एवं सर्वथा वस्तुतो मिथो
भाव-विवृद्ध्य्-अर्थम् एव ज्ञेयम् \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतः
परम-रसमय-रास-लीला-प्रसङ्गेऽस्मिन्न् अन्तरायानौचित्येऽपि सर्वेषाम्
एक-चित्तता-सम्पादनार्थम् एवेदृशः प्रश्नो भवता कृतः \। मयापि
भवद्-अनुरोधेनैव सिद्धान्त-प्रक्रियेयं व्यञ्जितेति व्यञ्जयन् पुनर्
अप्रार्थितोऽपि स्वयम् उत्कण्ठया सहसा प्रस्तुतम् एवाह---ता
वेणु-गीताकृष्टाः परम-विह्वलाः, तद् एव दर्शयति व्रजस्य योषितः
व्रज एव स्थातुं योग्याः नहि बहिर्वनम् आगन्तुम् इत्य् अर्थः \। तत्रापि
निजान्तिकम् एवायाताः प्राप्तः, न तु लज्जादिना दूरतः स्थित्वा, दृष्ट्वा
अवदन् वाचः पेशैर् वाग्-विलासैः \। ते च द्विविधाः शाब्दिका आर्थिकाश् च
\। पूर्वे तु
सुललित-वर्ण-विन्यास-सुगम-सुभग-समुच्चारण-स्मित-वलित-श्री-मुख-लोचन-चिल्ली-चालन-विशेषादयः
\। उत्तरे रस-भावालङ्कार-वस्तु-रूपाः \। एतेऽपि चतुर्विधा
उपेक्षा-भङ्गि-मयाः प्रार्थना-भङ्गि-मयाः
तद्-युगलार्थ-सन्धापन-मयाः वास्तवार्थ-मयाश् च \।

तथा च सति विमोहयन्न् इति हृत-चित्ताः हृत-विवेकाश् च कुर्वन्न् इत्य्
अर्थो यथायथम् ऊह्यः \। तत्र पूर्वत्वं
शाब्दिक-प्रार्थना-मय-वास्तवार्थमयेषु उत्तरोत्तरत्वं चान्ययोः \।
तत्र च शाब्दिकाः स्वभावेन विशेषतस् तु भावेन आर्थिकेषु उपेक्षा-मयाः
स्वस्मिन्न् उत्कण्ठा-वर्धनार्थम् एव, न तूपेक्षार्थं कृताः \। रन्तुं
मनश् चक्रे \[भा।पु। १०.२९.१\], जगौ कलं वाम-दृशां मनोहरम्
\[भा।पु। १०.२९.३\] इत्य् उक्तत्वात् \। अत एवैतत् पक्षे वाक्-पेश-मात्रतो,
न तु तात्पर्यत इत्य् अर्थः \।

एवं मनस्य् अन्यद् वचस्य् अन्यत् इत्य् अवहित्थया तासाम् उत्कण्ठया
विषण्णता-सम्पादनं, तेन च विवेक-हरणम् इति \। तत्रापि
प्रार्थना-मया निजौत्सुक्य-मात्र-हेतुकाः \। तद्-युगलार्थ-सन्धापनं
तु नर्म-कौतुकर्थम् इति \।

तथा वचने योग्यतां कैमुत्येनाह---वदतां श्रेष्ठः
निखिल-वाग्-वैदग्धी-विदां वरिष्ठः, यतो भगवान्
स्वाभाविक-तादृश-ज्ञानादिभिः सर्वातिशायी \।

यद् वा, सर्वत्रान्तर्भूतोऽपि शब्दो द्रष्टव्यः \। तथा हि व्रज-योषितः
सहज-निज-प्रेम-परत्वेन प्रसिद्धा अपि, तत्रापि तास् तादृशं
प्रेम-विकारं प्राप्ता अपि, तत्रापि तदानीं निजान्तिकम् आयाता अपि, साक्षाद्
दृष्ट्वापि स्वयं च भगवान् सर्वज्ञत्वेन तासां भावभिज्ञोऽपि वाचः
पेशैः कपट-वाक्यैर् विमोहयन् परम-वैकल्यं प्रापयन्न् अवदत् \।
किम्-अर्थम् ? वदतां नर्मोक्ति-चतुराणां मध्ये श्रेष्ठः,
नर्म-विशेषार्थम् इत्य् अर्थः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ प्रकृतम् आह---ता
दृष्ट्वेत्य् आदि \। भगवान् अवदत् \। वदतां वाग्मिनां श्रेष्ठः \। किम्
कुर्वन् ? वाचः-पेशैर् वाचाम् अवयैर् विमोहयन्, अवयवा
नाना-प्रकार-भावाः \। पिश अवयवे इत्य् अस्मात् \। ते च
स्वीकार-ताटस्थ्य-परिहारादिभिर् भेदैः \। निषेधे विधिः \। विधौ
निषेध इत्य्-आदि-विपरीत-लक्षणार्थः \।\।१७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं प्रासाङ्गिकं परिसमाप्य
प्रस्तुतम् आह---ता इति \। या वेणु-नाद-माधुर्येण तन्-नाम्ना आहूताः,
दुहन्त्य इत्य्-आदि गृह-कर्म हित्वा, शुश्रूषन्त्यः इति धर्मं हित्वा,
अञ्जन्त्य इति दैहिक-संस्कारं हित्वा, केवलं प्रेम्णैव सङ्गता
व्रज-योषित इत्य् अनेन पञ्च-विधानाम् आगमनम् उक्तं
चातुरी-विशेषानभिज्ञा अन्तिकं समीपम् आगताः, चातुरी-विशेषे\ऽवहित्थया
दूरतः स्थितिर् भवेत्, तत् तु नास्तीति स-सम्भ्रमागमनेन जायते \।

किं च, मोहितासु चातुरी-विशेषो नादेति \। ता दृष्ट्वा अवदत् \। किम् अवदत्
? इत्य् अपेक्षायां मनश् चक्र इत्य् अत्र मानस-लीलायां यच् चिन्तितं पूर्वं
तद् अधुना प्रोवाच \। किं कुर्वन् ? वाचः पेशैर् विमोहयन् \।
वाग्-विलासैः विशेषेण मोहं प्रापयन् पूर्वं वेणु-नादेन मोहिताः, इदानीं
भाव-परिक्षार्थं स्थूण-निखनन-न्यायेन तम् एव भावं दृढीकरिष्यन्
तावद्-वचनेनैव स्वान्तिकम् एव विप्रलम्भम् उत्पाद्य,
मधुर-रस-परिपाटी शिक्षयितुं रुक्ष-मुद्रया स्वागतम् इत्य् आद्य् उवाच \।

ननु, वेणु-नादेनास्मान् आहूयाधुना भाव-परीक्षार्थम् एव यथार्थेन
वचनेन निवर्तयतीति तासां मनसि कथं न भवेत् ? तत्राह---वदतां
वाग्मिनां शेषादीनां मध्ये श्रेष्ठः \। तत्र हेतु-गर्भं विशेषणम्
आह---भगवान् \। वचनेन विप्रलम्भम् उत्पाद्य रसैश्वर्येण
परिपोषयितुम् अनेकासु एकेनैव विग्रहेण स्व-विलासं सञ्चारयितुं
समर्थः \।

यद् वा, वाचः पेशैः बहिर् धर्म-बोधकैः भय-प्रदर्शनेन
निवर्तन-परैः रिरंसा-प्रच्छादकैर् अन्तस्
तद्-उद्दीपन-विभाव-प्रदर्शकैः मम धर्माद्य्-उपेक्षा-पूर्वकं
रसाधिकरण-पोषकैः कपट-पाटव-दिग्धैर् इत्य् अर्थः \। मनस्य् अन्यद्
वचस्य् अन्यद् इति विमोहनाभिप्रायः ग्रहण-शक्त्या प्रापयन् \।

यद् वा, पेशैः निजाङ्ग-सौष्ठवैर् विमोहयन् इति कर्तव्यता-शून्या
कुर्वन्, अत एव तद्-वपुषस् तेजः-पुञ्जेन प्रताडिताक्षित्वात् युगपत्
समग्र-मुख-शोभा-ग्रहणाशक्त्या प्रथमं
चरणारविन्दार्पित-लोचनत्वाद् वाच अधो-वदनाः \।

यद् वा, मुखे रुक्ष-मुद्राम् आकलय्य तावत् किम् अपि वक्तुम् अपारयन्तीः \।
यद् वा, अन्यावेशेनागमन-वशात् श्वासाधिक्येन वाचः
नमनादि-तादृग्-व्यवहारम् अपि कर्तुम् अशक्नुवन्तीः \। यद् वा, दृष्टिं
परिचित्य किं वदिष्यतीति अवाचो मौनम् अवलम्बमानाः प्रत्य् अवदत्
\।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रासाङ्गिकं विरोधं
समाधाय-प्रस्तुतम् आह---**ता** वेणुनादाकृष्टा **वदतां**
काल-देश-पात्रौचित्येन वचन-चातुर्यवतां मध्ये **श्रेष्ठः** \।
**पेशैर्** अवयवैः पिश अवयवे घञ्-अन्तः प्रयोगः \। वाचोऽवयवा
वाच्य-लक्ष्य-व्यङ्ग्य-बोधका ये रूक्षाः स्निग्धाश् च अंशास् तैर्
**विमोहयन्** वेणु-नादेन मोहिता अपि ता विशेषेण मोहयितुम् अत्र ताः
प्रति रूक्षोक्त्यैव भगवतस् त्रयो मनोरथाः सेत्स्यन्ति प्रीति-विषयस्य
कान्तस्य ममौदासीन्ये दृष्टेऽप्य् आसां प्रीति-लेशोऽपि न ह्रसतीति प्रीतिः
शुद्धतां लोके दर्शयिष्यामीति \। तथा सम्प्रयोगे वैपरीत्यम्
इवाद्य-नायिका-धर्मम् अवहित्था-मयं वाम्यम् अहं ग्रहीष्यामि \।
नायक-धर्मौत्सुक्य-प्रकटन-मयं दाक्षिण्यम् एता ग्राहयिष्यामीति \।
मिलनेऽपि वैपरीत्यं रचयिष्यामीति \। तथा परम-लज्जावतीनां
युवतीनां स्वाभाविक्या अवहित्थया सङ्गोपितान्य् अप्य् आन्तरणानि वचनानि
प्रकृति-विपर्यास-प्रापणया श्रोष्यामीति \। यद्यपि कामिनीनां
कुचाद्य्-अवयव-वृन्दं वस्त्रावृतत्वेन गूढम् एव चमत्कार-कारकम् इव
तासाम् अन्तरीणम् औत्सुक्यम् अपि बहिर् वाम्येनावृतम् एव चमत्कार-कारकं
रसज्ञा मन्यन्ते, न तूद्घाटितं तद् अपि कदाचित् कश्चिन् नायकः
सम्भोग्याया नायिकाया अनावृतान्य् एवाङ्गानि यथा दिदृक्षते, तथैव
वाम्यानावृतम् आन्तरीणम् औत्सुक्य-वचनं च शुश्रूषते, किन्तु
पुरुषान्तरस्य स्व-वयस्यादेर् अपि सन्निधौ न दिदृक्षते, नापि
शुश्रूषते, तथैव कृष्णोऽदृष्ट-चरान् आवृत-गोपी-सर्वाङ्गः सम्प्रति
तासां वाम्यानावृतम् आन्तरीणं वचन-वृन्दं शुश्रूषते इति \। अत एव
प्रिय-नर्म-सखम् अपि स्व-सङ्गिनं तदानीं न चकारेति ज्ञेयम्
\।\।१७\।\।

**\॥।**

\।\। १०.२९.१८ \।\।

श्री-भगवान् उवाच---

स्वागतं वो महा-भागाः प्रियं किं करवाणि वः \।

व्रजस्यानामयं कच्चिद् ब्रूतागमन-कारणम् \।\।

**श्रीधर-स्वामी (भावार्थ-दीपिका) :** सर्वाः स-संभ्रमम् आगता
विलोक्य स-भयम् इवाह---**व्रजस्य** इति \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भो **महाभागाः** ! वो
युष्माकं वने **सु**ष्ठु **आगमनं** जातं किम् ? अपि तु न, अतो
**वःप्रियं किं करवाणि** ? न मया किम् अपि कर्तुं शक्यम् \। *सर्वा*
गोप्यः *स-सम्भ्रमं* स-साध्वसं यथा *स-भयं* प्रत्युच्यते
तथाह---**व्रजस्य** इति \। **व्रजस्य** किं स्वित् **अनामयं**
क्लेशोऽभावोऽस्ति ? एवं सम्भ्रमेण **आगमने कारणं ब्रूत** इत्य्
अपेक्षायाम् \।

प्रार्थनायां तु मम **महद्-भाग**-रूपा मदीय-भाग्य-रूपा वा महत्य्
आभा कान्तिर् यस्याः, सा महाभा राधा, तां गच्छन्ति सखी-भावेनेति
तथा \। यद् वा, मह्यते पूज्यते मयेति **महा** राधा, तस्या **भा**
दीप्तिर् आगता यासु, ताः \। **वः** **सु**न्दरम् **आगमनं** जातम् \।
व्रज-गत-पत्य्-आदि-भीतिम् आलक्ष्याह---**व्रजस्य** व्रज-सम्बन्धिनीनां
वः, **अनामयम्** अभयम् \। ते श्रान्ता माया-मोहिताः सुप्ताः
**स्वागमन-कारणम्** आशङ्कितं **ब्रूत** \। यद् वा, **आगमनस्य**
**कं** सुखं तद् एव **अरणं** यस्य तं मां किञ्चित् सम्भाषणं
कुरुतेति गूढोऽर्थः \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तत्रादौ स्वीकारम्
आह---**स्वागतम्** इति सुखेनागतम् अत्यनुमोदनेन स्वीकारः \। हे
**महाभागाः** ! **वो** युष्माकं **प्रियं किं करवाणि** ? भवतीनाम्
अनुरागोचितं मया किं कर्तव्यम् ? तद् अहम् ऋणीव इति च स्वीकार एव \।
ताटस्थ्यम् आह---**व्रजस्य** इत्य्-आदि **आगमन-कारणं ब्रूत**
\।\।१८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रथमम्
अवहित्थयौदास्यम् अवलम्बमानः सादरम् आह---**स्वागतम्** इति \।
**वो** युष्माकं शोभनम् आगमनं वृत्तम् इत्य् अर्थः \। यद् वा, युष्माभिः
सुष्ठु आगतं किम् ? **महान् भागो** भाग्यं पातिव्रत्यादि-लक्षणं यासां,
तासां सम्बोधनम् \। अतो **वो** युष्माकं **किं प्रियं करवाणि** ? अपि
तु न किञ्चित् कर्तुं शक्नोमि इत्य् अर्थः \। यद् वा, **किं करवाणि,** तद्
आज्ञापयन्तु इत्य् अर्थः \। महा-भागानां प्रियाचरणेन ममापि
धर्म-विशेषो भावीति भावाः \।

एतत् सर्वं स्वत एवौदासीन्यं गमयत्य् एव, लोके प्रायो
गौरवेणैवैतादृश-प्रश्न-प्रवृत्तेः \। अत एव पूर्वं यज्ञपत्नीः प्रत्य्
अप्य् एवम् एवोक्तम् \। केवलं तासु तत्र ब्राह्मणीत्वेन परमादराद् आस्यताम्
\[१०.२३.२५\][^९] इति, आसु तु व्रजाङ्गनात्वेन प्रकृत्यैव प्रियत्वात्,
**प्रियं वः** इति विशेषः \। यद् वा, **वः किं प्रियं करवाणि** इति
साक्षान् मुखोक्त्या ताभ्योऽप्य् आसु परमौदासीन्यम् एव सूच्यते \।

[^९]: स्वागतं वो महा-भागा आस्यतां करवाम किम् \।

    यन् नो दिदृक्षया प्राप्ता उपपन्नम् इदं हि वः \।\।


वस्तुतस् तु एतासां तादृशागमनं दृष्ट्वा
परम-प्रीत्यैवाह---**स्वागतम्** इत्य्-आदि \। **महा-भागा** इति
रास-क्रीडया महा-लक्ष्मीतोऽतिसौभाग्य-विशेषाभिप्रायेण \। किं वा,
सर्व-परित्यागेन तद्-एकापेक्षया तासाम् आगमनात् स्वस्य च
तादृशत्वाभावेन स्वस्माद् अपि महत्त्व-विवक्षयोक्तम् \। अतस् तासां
प्रेम-पर-वशः सन्न् आह---**प्रियम्** इति \। तच् च
प्रिय-जन-वशीकरण-चतुरस्य विदग्ध-शिरो-मुकुट-मणेः स्वाभाविकम्
एवेति दिक् \। अत एव यज्ञपत्नीषूक्तेर् आसु विशेषः \। **प्रियं व** इति
युक्त एवेति \।

अत्रैकैकैव-वाक् समुपेक्षा-मयी सम्प्रार्थना-मयी चेत्य् उक्तं, तत्र
समुपेक्षामयीत्वं प्रपञ्चितं, सम्प्रार्थनामयीत्वं श्लेष-रूपेण
कथ्यते \। तथा हि---हे **महाभागाः** ! महान् भागो भाग्यं यासां
**वो** युष्माकं **स्वागतम्** \। यतो महाभागाः \। ईदृशी ज्योत्स्नी
तत्रापीदृशं वनं तत्रापीदृशोऽनुवर्ती जनोऽयम् अनुकूलः \। तत्रापीदृशं
वो नव-यौवनादि इति महद् भाग्यम् एव \। अतो युष्माकं किञ्चित् **प्रियं
करवाणि** \। यद् वा, **व** इत्य् अस्य अन्त्य-पदेनान्वयः, निजेष्टं किं
करवाणि, किम् अपि साधयिष्यामीति \।

यद्यप्य् अर्थ-श्लेषोक्तौ सम्यग् अक्षरार्थे सङ्गतिर् नापेक्ष्यते, तथापि
विदुषां सतां प्रीतये कथञ्चिद् यतेमहि \। एवम् आदौ सदाचार-रीत्या
समागत-जनेषु वक्तुं योग्यम् उक्त्वा सर्वा एव युगपत् स-सम्भ्रमम्
आगता वीक्ष्य स्वयम् अपि कैतवेन सभय-सम्भ्रमम् एव
पृच्छति---**व्रजस्य** इति \। **अनामयं** मङ्गलम् \। **कच्चित्**
प्रश्ने \।

ननु---चतुरसिंह ! तथा सति गोपादयोऽप्य् आगताः स्युर् इति चेत् ? सत्यम्
\। तर्हि अङ्गना-विषयकः केषाम् अपि दैत्यादीनाम् उपद्रवो नूनं भवेद्
इति धूर्ततया आशङ्क्येव साटोपम् आह---**ब्रूत** इति\। **निजागमनस्य
कारणं** हेतुं प्रयोजनं वा \।

अथवा, तद्-उक्त्य्-अभिप्रायानिर्धारेण लज्जया वानुत्तरास् ता वीक्ष्य
शोक-वेगेनामङ्गलस्याश्राव्यत्वेन वा किञ्चिद् अवदन्तीर् मत्वेव किञ्चिद्
अन्यद् एव चोत्थापयन् स-वैयग्र्यम् इव पृच्छति---**व्रजस्य** इति \।
एवं सर्वम् अग्रेऽप्य् आशङ्कादिकं कैतवेनैवेति ज्ञेयं, तथाप्य् अवदन्तीः
प्रसन्न-मुखीश् चालोक्याश्वस्तताम् अभिनयन् सलज्जम् इवाह---**ब्रूत**
इति \। शक्र-कृत-दुर्वृष्ट्य्-आदिनेव मत्-पार्श्वेऽत्र रात्रौ प्रायः सर्वासाम्
ईदृश्**आगमन-कारणं** मद्-दुर्वितर्क्यत्वाद् यूयम् एव स्वयं **ब्रूत**
इत्य् अर्थः \।

वस्तुतश् चेयं नर्म-भङ्गिर् एव \। श्लेषार्थश् चायं---किं च, युष्माकम्
आगमनेनैव व्रजस्य मङ्गलं व्यक्तम् \। अत **आगमनकं** युष्माकम्
आगमन-सुखम् अद् एव **अरणं** शरणं यस्य तं मां किञ्चित् किं
**ब्रूत** \। मया सहालापं किं करिष्यथ ? इत्य् अर्थः \। यद् वा,
अव्ययानाम् अनेकार्थत्वात् **कच्चित्** किञ्चिद् **ब्रूत** इत्य् अर्थः
\।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रथमम् अवहित्थयौदास्यम्
अवलम्बमानः सादरम् आह---**स्वागतम्** इति \। **वो** युष्माकं,
शोभनम् आगतं वृत्तम् इत्य् अर्थः \। यद् वा, **वो** युष्माभिः सुष्ठु
आगतं **कच्चिद्** इति प्रश्ने \। **महान् भागो** भाग्यं
पातिव्रत्यादि-लक्षणं यासां तासां सम्बोधनम् \। अतो **वो** युष्माकं
**किं प्रियं करवाणि,** अपि तु न किञ्चित् कर्तुं शक्नोमि इत्य् अर्थः \।
यद् वा, **किं करवाणि** तद् आज्ञापयन्त्व् इत्य् अर्थः \। महा-भागानां
प्रियाचरणेन ममापि धर्म-विशेषो भावीति भावः \।

पूर्वं यज्ञपत्नीः प्रत्य् अप्य् एवम् एवोक्तं, किन्तु तत्र आस्यताम्
\[१०.२३.२५\] इति गौरवं विधाय किं कर्तुं शक्नोमि, अपि तु न किम्
अपीति केवलम् औदास्यम् \। अत्र तु **प्रियं किम्** इति श्लेषेण
साकाङ्क्षत्वम् अपीति विशेषः \। वस्तुतस् तु एतासां तादृशागमनं दृष्ट्वा
परम-प्रीत्यैवाह---**स्वागतम्** इत्य्-आदि \। **महा-भागा** इति
सर्व-परित्यागेन तद्-एकापेक्षया तासाम् आगमनात् स्वस्य च
नाना-प्रिय-जनापेक्षया तादृशत्वाभाव-मननेन स्वस्माद् अपि
प्रेम-महत्त्व-विवक्षयोक्तम् \। **भागो**ऽत्र भजनम् \।

अतस् तासां प्रेम-पर-वशः सन्न् आह---**प्रियम्** इति \। तच् च
प्रिय-जन-वशीकरण-चतुरस्य विदग्ध-शिरोमणेः स्वाभाविकम् एवेति दिक्
\। तद् इत्थम् एव परत्र च वस्तुत इत्य्-आदिकम् इति-शब्द-पर्यन्तो
वास्तवोऽर्थो ज्ञेयः \।

तद्-अनन्तरं तु नर्मादि-मयो ज्ञेयः \। तथा हि, स्वागतम् इत्य्-आदिना
नर्मणा सद्-आचारम् इवाश्रित्य समागत-जनेषु वक्तुं योग्यम् उक्त्वा सर्वा
एव युगपत् स-सम्भ्रमम् आगता वीक्ष्य स्वयम् अपि कैतवेन
स-भय-सम्भ्रमम् इव पृच्छति---**व्रजस्येति** \। **अनामयं**
मङ्गलं कच्चित् \।

ननु, चतुर-सिंह ! तथा सति गोपादयोऽप्य् आगताः स्युर् इति चेत् ? सत्यम्
\। तर्हि अङ्गना-विषयकः केषाम् अप्य् उपद्रवो नूनं भवेद् इति धूर्ततया
आशङ्क्येव साटोपम् आह---**ब्रूतेति**\। **निजागमनस्य कारणं** हेतुं
प्रयोजनं वा \।

अथवा, तद्-उक्त्य्-अभिप्रायानिर्धारणेन लज्जया चानुत्तरास् ता वीक्ष्य,
मन्ये शोक-वेगेनामङ्गलस्याश्राव्यत्वेन वा किञ्चित् न वदथेति व्यञ्जयन्
किञ्चिद् अन्यद् एव चोत्थापयन् स-वैयाग्र्यम् इव पृच्छति---व्रजस्येति \।
एवं सर्वम् अग्रेऽप्य् आशङ्कादिकं कैतवेनैवेति ज्ञेयं \। तथाप्य्
अवदन्तीः प्रसन्न-मुखीश् चालोक्यास्वस्तताम् अभिनयन् सलज्जम्
इवाह---ब्रूतेति \। भवतु मद्-दुर्वितर्कत्वं, यूयम् एव स्वयं ब्रूतेत्य्
अर्थः \।

अत्रैकैकैव वाक् समुपेक्षा-मयी सम्प्रार्थना-मयी चेत्य् उक्तम् \।
तत्रास्याः समुपेक्षामयीत्वं प्रपञ्चितं, सम्प्रार्थनामयीत्वं कथ्यते\।
इदम् एव श्लेषार्थतयाग्रेऽपि प्रतिश्लोकं लेख्यम् \। तथा हि---हे
**महा-भागाः** ! महान् भागो भाग्यं यासाम् ईदृशी ज्योत्स्नी, तत्रापीदृशं
वनं, तत्रापीदृशं वो नव-यौवनादि, तत्रापीदृशोऽनुवर्ती जनोऽयम्
अनुकूलः इति महद् एव भाग्यम् इति \। तत्रेष्ट-प्रश्न-रूपं
प्रार्थना-सोपानम् आह---**कच्चित् वो** युष्माकं **स्वागतं** ? प्रार्थनाम्
आह---**वो** युष्माकं **किं प्रियं करवाणि** \। अतो भवतीनां यत्
हृद्-गतं किम् अपि प्रियम् अस्ति, तद् एव मम प्रार्थनीयम् इत्य् अर्थः \।
तत्र निरुत्तरा वीक्ष्य पुनः प्रार्थनार्थं सोपानान्तरम्
आह---**व्रजस्येति** \। प्रार्थनाम् आह---**ब्रूतेति** \। मा लज्जतेति
भावः \।\।१८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३३२) :** उक्ति-प्रत्युक्तिमद्-वाक्यं
संलाप इति कीर्त्यते \[उ।नी। ११.८५\] \। स यथा---**स्वागतं वो
महाभागा** इत्य्-आदिकम्, व्यक्तं भवान् व्रज-भयार्ति-हरोऽभिजातः
\[भा।पु। १०.२९.४१\] इत्य्-आद्य्-अन्तम् \। अत्र श्री-कृष्ण-वाक्येषु
प्रथमोऽर्थस् तासु वेण्व्-आदि-मोहितास्व् अपि वाम्यम् आचरन्तीषु
सङ्ग-प्रार्थना-रूपः \। द्वितीयस् तु परिहासाय तद्-भाव-परीक्षणाय च
तद्-आगमन-कारण-स्व-सङ्ग-प्रत्याख्यान-रूपः \। तथैव तासां
वाक्येष्व् अपि तत्-प्रार्थना-प्रत्याख्यान-रूपः \। अत एव
पारस्परिक-समान-वैदग्धी-मयत्वाद् अतितरां रसः पुष्यते \।
**स्वागतम्** इति उभयत्र समानम् एव \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वागतम् इत्य्-आदिकम्
उत्तर-प्रत्युत्तरम् \।\।१८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्रादौ स्वीकार-पूर्वकम्
आह---**स्वागतम्** इत्य्-आदि \। हे **महा-भागाः**!
परम-सौभाग्य-भाजः \। स्वागतं सुखेनागतम् \। **प्रियं किं
करवाणि वः**, वो युष्माकं किं करवाणि युष्माकम् अनुरागोचितं प्रियम्
ईश्वरोऽप्य् अहं कर्तुम् असमर्थ एव, तेनाहं व ऋणीवेति स्वीकारः \।
ताटस्थ्यम् आह---**व्रजस्यानामयं कच्चित्** ? **आगमन-कारणं ब्रूत**,
किम् अर्थम् आगताः स्थ, तत् कथयत \।\।१८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तावत् तासां भाव-परीक्षार्थे
स्वागतम् इत्य्-आदि-वाक्यान्य् आह \। व्रजे पञ्च-विधा
गोप्यः---नित्य-सिद्धाः, उपासना-सिद्धाः, दण्डकारण्य-मुनि-रूपाः,
श्रुति-रूपाः, देवाङ्गनाश् च \। क्रमशः पद्य-युग्मेन पृथग् यूथे
मुख्याः प्रत्य् आह \। तत्र नित्य-सिद्धाः प्रति स्वागतम् इति
पद्य-द्वयेन, उपासना-सिद्धाः प्रति मातर इति पद्य-द्वयेन,
मुनि-रूपाः प्रति तद् यातेति द्वाभ्यां, श्रुति-रूपाः प्रति **भर्तुः
शुश्रूषणम्** इति द्वाभ्यां, देवाङ्गनाः प्रति अस्वर्ग्यम् \[२६\] इति
द्वाभ्याम् \। एवं दश वाक्यानि भवन्ति \।

औदासीन्यम् अकामत्वं सापेक्षत्वं सकामता एकस्मिन्न् एव वाक्ये तु
तात्पर्यं हि चतुर्विधम् आद्य-द्वयेन भवति \। विप्रलम्भो तु तापकृत्
अन्त्य-द्वयेन भवति \। सम्भोगस् ताप-शान्ति-कृत्---भो **महाभागाः**
परम-सौभाग्यत्वस्य **वो** युष्माकं **स्वागतं, प्रियं** स्वस्मिन्न्
आगत-प्राप्तम् एव \। अतः परं **किं प्रियं वो** युष्माकं **करवाणि**
\। पूर्णानां कृतेनालम् इत्य् अर्थः \। किञ्चिद् अपर्याप्तं चेत्, तर्ह्य्
आज्ञापयन्त्व् इत्य् अर्थः \। आदर-विशेषेणौदासीन्यं व्यञ्जितं, नास्माकं
काम-विशेषोऽस्ति भवतीनां प्रियाचरणम् एव धर्म-विशेष-प्राप्तिर् इति
अकामत्वं सूचितम् \।

यद् वा, वास्तवोऽर्थः स्वयम् एव \। हे **महाभागाः** ! महान् भागो
भाग्यं यासां ताः \। यद् वा, महान् भागो भजनं यासां ताः \। यद् वा,
महती चासौ भा प्रीतिस् तां गता इति \। पत्य्-आदि-त्यागेनागतानां मुखेषु
प्रतिभा-विशेषोदयात्, यतः प्रतिबन्धम् अवगणय्य्यागताः \। **वो**
युष्माभिः **स्वागतं** स्वे स्व-स्थाने रमण-स्थाने आगतम् \। **वो**
युष्माकं **किं प्रियं करवाणि** ? वेणु-नाद-श्रवणानन्तरम् एवागताः,
तत् सुष्ठु कृतम् \। अतः परं यथेच्छं रमणं भविष्यतीति सूचितम्
\। अतः सापेक्षत्वं सकामत्वं सूचितम् \।

एवं तासाम् आगमनम् अनुमोद्य सम्भ्रमम् आलक्ष्याह---**व्रजस्य** इति \।
**व्रजस्य** भवतीनां निवास-स्थानस्य **अनामयं** निरुपद्रवं
मङ्गलम् इति यावत् \। **कच्चिद्** इति कोमल-प्रश्ने सर्वस्य चेद्
उपद्रवोऽभविष्यत्, तदा सर्वे वृद्धा युवानो बालाश् चागतानामयत्वे
लज्जाम् आलक्ष्य ताम् अपनुदन्न् आह---**आगमन-कारणं ब्रूत** कथयत
\। मम शक्यं चेत्, तदा शान्तिं विधास्ये \। नो चेत्, तदा व्याबुध्य
गम्यताम् इति \। अत्र मम कश्चित् स्वार्थो नास्ति, कामोऽपि नास्ति \।
व्यञ्जनया वास्तवम् अर्थम् आह---**व्रजस्य** सर्वस्य भवतीनां
पति-पुत्रादेर् अनामयम् आरोग्यम् उपद्रवकत्वाभावो वर्तते \। **कच्चिद्**
इति सन्देह-पूर्व-प्रश्ने मया चातुरी-विशेषेण तथैव कृतम्, यथा
कश्चिद् अत्र नागमिष्यतीति \। शङ्का चेत् कथयत, सङ्कोचेन अकथयन्तीः
प्रत्य् आह \। **आगमन-कारणम्** आगमने कारणम् अभीष्ट-विशेषं
**ब्रूत**, येन रमणाभिलाषेणागताः तत् सर्वं मुखेन कथयत, तद्
अहं सर्वम् एव सम्पादयिष्ये \।

यद् वा, **अनामय**-प्रश्नेन वानुरागेण तूष्णीं-भाव-स्थित्या
मुख-प्रसत्त्या च उपद्रवाभावम् आकलय्याह \। **आगमन-कारणम्**
आगमने तथा यत् **कं** सुखं, तस्य **अरणं** शरणम् आश्रयः, तं
मां प्रति **ब्रूत** \। यद् वा, **आगमनेन** स्थित्या यत् **कं** सुखं
तत्र **अरणम्** आश्रयः स्थलम् इति तावत्, तद् **ब्रूत** \। वने वा
पुलिने वा जले वा विहरिष्यथेति कथयत, तथैव सम्पादयिष्ये \।
व्यञ्जना-वृत्त्या तन्-मनोरथ-[पूर्णं प्रतिश्रुतीत्य्]{।मर्क्} अर्थः \।
सापेक्षत्व-सकामत्वे दर्शिते \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथ स्त्री-पुंसां
रसज्ञानां मिलने तावद् इयं रस-रीतिर् यत् पुमांसो रतौत्सुक्याम्
आविष्कुर्वते, स्त्रियस् तु तत्रासहिष्णवः कुप्यन्तीत्य् अतस् ताम् एव
रस-रीतिं प्रथमम् आश्रित्य कृष्ण आह---**स्वागतं वो** युष्माकं
**कच्चित्** सुखमयम् आगमनं वृत्तम् ? यतो यूयं **महा-भागाः**
जन्मारभ्य दुःखस्य मुखं भवतीभिः कदापि न दृष्टम् इति भावः \।

यद् वा, नायं प्रश्नः, किन्तु प्रत्युक्तिः \। अतो युष्माकं \[**स्वागतं**\]
शोभनम् आगमनम् अद्य वृत्तम् \। यद् अत्रागतं तत् सम्यक् कृतम्, यतो
**महा-भागा**, भाग्यवतीनां हि सर्वाः क्रिया एव सफलीभवन्त्यः,
स्वस्य परस्य च सुखदा भवन्तीति भावः \। अतो **वः किं प्रियं
करवाणि** ? अधुना रात्राव् अत्र निर्जने वने एकाकिना यूना मया युवतीनां
वो यत् प्रियम् आतिथ्यं कर्तुं शक्यं स्यात्, तद् **ब्रूत** \।
युष्मत्-प्रिय-चिकीर्षौ मयि सारल्येन स्व-प्रियं कृपया स्पष्टं
वक्तव्यम्, यथा निःसन्देहं तत्राहं प्रवर्तेयेति भावः \।

ततश् च, भो महा-साहसिक लम्पट ! अस्मान् अपि पतिव्रताः यद् एवं
वक्तुम् उत्सहसे, तत् किं धर्मतो राजतश् च न बिभेषि ? इति समुचितं
प्रत्युत्तरम् अप्राप्तवता **प्रियं किं करवाणि** ? इत्य् अस्य
व्यञ्जितेऽङ्ग-सङ्ग-रूपेऽर्थे सम्मति-लक्षणं लज्जा-हेतुकं मौनम् एव
दृष्टवता भगवता विचारितं---यद्य् एताभिः स्व-समुचितं वाम्यम् अद्य
नाङ्गीक्रियते, तर्हि मयापि स्व-समुचितम् औत्सुक्यं न बहिष्करणीयम्,
किन्तु वाम्य-मिश्रम् एव \। ततश् च सम्भोग-भेदे सम्प्रयोगे यथा
वैपरीत्यम् अपि चारु भवति, तथैव सम्भोग-भेदे सम्मिलनेऽपि
वैपरीत्यम् अपि चारु भवतु \। किन्त्व् आसां
महा-मोहन-वेणु-नाद-माध्वीक-पानोत्थातिवैवश्याद् एव
प्रकृति-विपर्यायः, तत एव दाक्षिण्यं मम तु वैवश्याभावात्
तद्-अनुरोधाद् एव कृत्रिमं वाम्यं बहिर् एव कार्यम्, अन्तस् तु स्वाभाविकम्
औत्सुक्यम् अस्त्य् एवेत्य् आदिकं विचार्य च वाम्य-पदवीम् आरोढुं
सभय-सम्भ्रमं पृच्छति---**व्रजस्य** इति \। **कच्चिद्
व्रजस्यानामयं** मङ्गलं न जाने साम्प्रतं व्रजे कश्चिद् इन्द्रादि-कृत
उपद्रवो वर्तते, यतः सर्वा एव भवत्यो भीताः पालाय्य स्व-त्राणार्थं
मद्-अन्तिकाम् आयाता इति भावः \। ततश् च केयम् अद्यतनस्य
धूर्तता-लहरीति मिथः सस्मित-सविस्मयावलोकं वितर्कयन्तीषु तास्व्
अहो युष्माकं मौनेनैवावगम्यते, नोपद्रवः \। तर्हि **ब्रूत** किम्
अर्थम् आयाताः, अहं तु नाभ्यूहितुं समर्थ इति भावः \।\।१८\।\।

**\॥।**

\।\। १०.२९.१९ \।\।

रजन्य् एषा घोर-रूपा घोर-सत्त्व-निषेविता \।

प्रतियात व्रजं[^१०] नेह स्थेयं स्त्रीभिः सुमध्यमाः \।\।

[^१०]: गृहं


**श्रीधर-स्वामी (भावार्थ-दीपिका) :** लज्जया मन्द-हसितम्
आलक्ष्याह---**रजन्य् एषा** इति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोपाङ्गनानां
*मन्द-हसितं* स्मितम् \। **रजनी** व्यभिचारि-जनानुरञ्जन्य् अप्य्
**एषा** **घोराणां** भयदानां रूपं प्रकृतो यस्यां सा \। तद्
एवाह---**घोर-सत्त्वा** व्याघ्राद्याः, तैर् **निषेविता** \। यद् वा,
रात्रि-चरत्वाद् **घोर-सत्त्वा** राक्षसा वा\। **स्त्रीभिः**
भीरु-स्वभावाभिः \। यद् वा, **घोर-सत्त्वैर्** अस्माभिः
यष्टि-कम्बल-धारिभिः **निषेविता** \। **सुमध्यमाः** !
क्षीण-कटि-प्रदेशाः ! न गोप-योग्या इति सम्बुद्ध्य्-अभिप्रायः,
प्रार्थना-परम् इदम् \। तांस् त्यक्त्वा मां सेवध्वम् इत्य् अभिप्रायः \।

द्वितीयोऽर्थः---उदित-पूर्ण-चन्द्रा जनानुरञ्जनी घोर-रूपा \।
**अघोर-सत्त्वा** योगिनः, तैर् जन-सम्बाधाभावान् **निषेविता** \।
तस्माद् **व्रजं प्रति न** **यात इह स्थेयम्** \। अन्यत्र तिष्ठन्तु
नाम मत्-पार्श्वे **स्त्रीभिर् न स्थेयं** ममाबाल-ब्रह्मचारित्वेन
स्त्री-सङ्ग-परिहारात् \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** निषेधे विधिम्
आह---**रजन्य् एषा घोर-रूपा** इत्य्-आदि \। **एषा रजनी घोरैः सत्त्वैर्
निषेविताः** \। अत इयं रात्रिर् भयङ्करी, तस्माद् **इह न स्थेयम्** \।
**व्रजं यात** इत्य् अवस्थाने निषेधः \। तत्रैव विध्य्-अर्थश्
च---तथा हि, **एषा रजनी** **अघोर-रूपा** **अघोरैः** **सत्त्वैर्**
हरिणादिभिर् एव **सेविता**, न तु व्याघ्रादिभिः \। **प्रतियात व्रजं
न, इह स्थेयं,** हे **सुमध्यमाः** ! **स्त्रीभिः** स्त्री-नामीभिर्
लक्ष्मीभिर् भवतीभिर् इति \।\।१९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एषा** प्रत्यक्षा \।
प्रत्यक्षत्वम् एवाह---**घोरं** स्वरूपं यस्याः सा, तामसत्वात् \। किं
च, **घोरैः सत्त्वैः** प्राणिभिर् **नि**तरां **सेविता** व्याप्ता \। अतः
**प्रतियात**, निवृत्त्य गच्छत, नात्र विलम्बो युक्त इत्य्
आशयेनाह---**न** इति \। **इह** वने \। किं च, हे **सुमध्यमाः** !
सुन्दरीभिर् अस्मिन् भयानक-काले भय-स्थाने च स्थातुं न युज्यत
एवेति भावः \। अन्यत् तैर् व्यञ्जितम् एव \।

यद् वा, ननु रसिक-शेखर ! भवान् इव वयम् अप्य् अत्र विहर्तुं पुष्पाद्य्
आहर्तुं वा आगताः स्म इति चेत्, तत्राह---**रजनी** इति \। **एषा
रजन्य्** एव, न तु दिनम् \।

ननु, रात्रि-विलासिन् ! ततः को नाम दोषः ? तत्राह---**घोर** इत्य्-आदि
स्वभावतो भय-जनिका, तत्रापि **घोर-सत्त्वैर् निषेविता** \। यद् वा,
हे कमल-लोचन ! ज्योत्स्नीयं रात्रिः \। तत्राह---**घोर-सत्त्व-** इति
\। अतः स्त्रीभिर् **इह** वने **न स्थेयम्,** स्थातुं न योग्यम् इति
**व्रजं प्रतियात** \।

श्लेषेण यूयं यूथशो बह्व्यो व्रज-पुरुष-समूहं स्व-स्व-पतीन् इति
यावत् **प्रतियात** भजत, एकाकिना मया बह्वीनां
प्रियाचरणस्याशक्त्यत्वात् \। अतोऽत्र **न स्थेयम्** इति नर्म-विशेषः \।

ननु भीरु-प्रवर ! घोर-सत्त्वेभ्योऽस्माकं न भयम् ?
तत्राह---**सुमध्यमाः** ! हे कृश-मध्याः ! कृशाङ्गीनाम् अबलानां
बलिष्ठेभ्यो भयं स्याद् एवेति भावः \। वस्तुतश् चैतत् तासां
स्व-विषयक-भावस्य द्रढी-करणार्थः \। किं वा,
नर्मणोत्कण्ठा-विवर्धनार्थं वा \। श्लेषार्थ-पक्षे च
**घोर-सत्त्वादिना** अत्र न कोऽप्य् आयास्यतीति भावः \।

किं च, **एषा** उदित-पूर्ण-चन्द्रमा जनान् रञ्जयतीति **रजनी** \।
अ-कार-प्रश्लेषेण **अघोर-रूपा** \। तमोऽपगमात् \। यद् वा, शान्ता
आसन्न-शुद्ध-सात्त्विक-पुण्य-मास-कार्त्तिक-सम्बन्धात् \। इति
रास-मङ्गल-योग्यतेत्य् अर्थः \।

किं च, **घोरै** रस-विधानकत्वेन भय-जनकैः **सत्त्वैर्**
युष्मत्-पत्य्-आदिभिर् दिनवन् **निषेविता** \। यद् वा, **अघोरैर्**
वृन्दावन-स्वभावेन मिथो मित्रत्व-प्राप्त्या भयाजनकैर् एव
**सत्त्वैः** सर्व-प्राणिभिः \। किं वा, **अघोरैः सत्त्वैर्**
हरिण-मयूरादिभिर् एव रति-जनकैः \। यद् वा, **घोरं** दुष्टानां
भय-जनकम् \। किं वा, **अघोरं** केषाञ्चिद् अपि जनानां भयाजनकं
**सत्त्वं** बलं यस्य ममेति बालाश्वासनार्थम् \। किं वा, **अघोरं**
शान्तं सुखदं स्वभावो यस्य, तेन मया **निसेविता** इति
निज-वैदग्धी-विज्ञापनम् \। अतः सर्वथा **व्रजं न प्रतियात** \।
**इह एव स्थेयं** युष्माभिः \। कुतः ? **स्त्रीभिः,** तत्रापि हे
**सुमध्यमाः** ! परम-सुन्दरीभिर् इत्य् अर्थः \। अतो मद्-अन्तिक एवात्र
स्थातुं युज्यत एवेत्य् अर्थ इति \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एषा** प्रत्यक्षा इति \। तासां
तर्क-वाग्मिताम् आशङ्क्य द्रढयति---ततः कुल-वधूनां बहिर् वनादाव्
आगमनं नोचितम् इति भावः \।

ननु समुदित्य बह्वीनाम् आगमनं न दोष-भाक् \। यदि च दोष-भाक्,
तर्हि व्रजेऽपि किम् एषा रजनी नास्ति ? तत्राह---**घोर**- इति \।
**इह** वन एव **घोरं रूपं** तामस-स्वभावाभिव्यक्तिर् यस्याः, न
तु व्रजे, इहासहायत्वात् तत्र स-सहायत्वाद् इति भावः \। तथा **इह
घोरैः** प्राणिभिर् **नि**तरां **सेविता** व्याप्ता च \। अतो **व्रजं
प्रतियात**, निवृत्त्य गच्छत, नात्र विलम्बो युक्त इत्य्
आशयेनाह---**न** इति \।

ननु तर्हि कथम् अत्र भवता स्थीयते ? तत्राह---**स्त्रीभिः** इति न
तु स्त्रिय इव पुरुषा अल्प-सत्त्वा इति भावः \। किं च, हे
**सुमध्यमाः** ! इति \"यत्राकृतिस् तत्र गुणा वसन्ति\" इति न्यायेन
सुन्दरीणां गुणवतीनां च भवतीनाम् अत्रावस्थानं न युक्तम् इति भावः
\। अन्यत् तैः \।

यद् वा, ननु रसिक-शेखर ! भवान् इव वयम् अप्य् अत्र विहर्तुं पुष्पाद्य्
आहर्तुं वा समागताः स्म इति छद्मना तासाम् अवस्थितिम्
आशङ्क्याह---**रजनी** इति \। **एषा रजन्य्** एव, न तु दिनम् \।

ननु, रात्रि-विलासिन् ! ततः को नाम दोषः ? तत्राह---**घोर**- इति \।
हे कमल-लोचन ! ज्योत्स्नीयं रात्रिः \। तत्राह---**घोर-सत्त्व**- इति
\। श्लेषेण, यूयं यूथशो बह्व्यो **व्रजं** तत्र स्थितान् स्व-पतीन्
**प्रति यात** भजत, एकाकिना मया बह्वीनां प्रियाचरणस्याशक्यत्वात् \।
अतोऽत्र **न स्थेयम्** इति नर्म-विशेषः \।

ननु भीरु-प्रवर ! घोर-सत्त्वेभ्योऽस्माकं न भयम् \।
तत्राह---**सुमध्यमाः** ! हे कृश-मध्याः ! तनु-मध्यत्वात् कृशाङ्गीनाम्
अबलानां बलिष्ठेभ्यो भयं स्याद् एवेति भावः \।

वस्तुतश् चैतत् तासां स्व-विषयक-भावस्य व्यञ्जनार्थः \।
नर्मणोत्कण्ठा-वर्धनार्थं च श्लेषार्थश् चायं भय-सम्भावनया च
निजाभीष्टं मा निवर्तयतेत्य् आह प्रथमार्धेन \। **एषा**
उदित-पूर्ण-चन्द्रा जनान् रञ्जयतीति **रजनी** **घोर-रूपा**
इत्य्-आदिकयोस् तस्मात् अत्र न कोऽप्य् आयास्यतीति भावः \। तस्मात् **इह**
मम वीरस्यैव सन्निधौ **स्थेयम्** \।

यद् वा, **अघोर-रूपा** तमोऽपगमात् **अघोरैर्** वृन्दावन-स्वभावेन
मिथो मित्रत्व-प्राप्त्या भयाजनकैर् एव **सत्त्वैः** सर्व-प्राणिभिः
दिवस-प्रायत्वाद् अस्या ज्योत्स्न्या **अघोरैः सत्त्वैर्**
भ्रमर-कोकिलादिभिर् एव वा **निषेविता** \।

यद् वा, **घोरं** दुष्टानां भय-जनकम् अ-कार-विश्लेषणे अघोरं
केषाञ्चिद् अपि भयाजनकं वा **सत्त्वं** बलं यस्य मम, तेन
**निषेविता** इति बालाश्वासनार्थं \।

तच् छ्रुत्वा पृष्ठ-वर्तिनीः सखीः स-स्मितं परावृत्य पश्यन्तीः
प्रत्याह उत्तरार्धेन \। अतः सर्वथा **व्रजं प्रति** **न यात** \।
**इह** एव **स्थेयं** युष्माभिः \। कुतः ? **स्त्रीभिः** स्त्री-जातीनाम्
ईदृश-स्थान एव स्थातुं योग्यत्वाद् इत्य् अर्थः \। तत्रापि च, हे
**सुमध्यमाः** ! परम-सुन्दरीत्वान् मद्-अन्तिक एवात्र स्थातुं युज्यते
एवेत्य् अर्थ इति \।\।१९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) : रजन्य् एषा** \। यदि कथञ्चिद्
आगता एव तद् आधुना तु रजन्या **घोर-रूपादित्वात्** **व्रजं प्रति न
यात**, यातुं नार्हथ \। किन्तु **स्त्रीभिर्** युष्माभिर् **इह** मम
वीरस्य सन्निधाव् एव **स्थेयं** स्थातुं योग्यम् इति \। **सुमध्यमा**
इति पुनर् गमने खेदम् अपि दर्शितवान् \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** परिहास-पूर्वक-निषेधे
विधिम् आह---**रजन्य् एषा** इत्य्-आदि \। **एषा रजनी घोर-रूपा**, यतो
**घोरैः सत्त्वैः** प्राणिभिर् **निषेविता** \। तस्माद् गृहं
**प्रतियात** \। **इह स्त्रीभिर् न स्थेयम्,** स्त्रियः स्थातुं नार्हन्ति
\। अथवा, **स्त्रीभिः** सह यया **न स्थेयम्** \। यूयं चेन् न
गच्छत, तदाहम् एव गमिष्यामीति तत्रावस्थानं प्रति निषेधः \। गृहं
**प्रतियात** इति विधिः \।

पुनर् निषेध-विध्योर् विधि-निषेधाव् अत्रैव \। **रजन्य् एषा
अघोर-रूपा**, चन्द्रिका-विशदत्वात्, **अघोरैः** शान्तैर् मृगादिभिः
**सत्त्वैर् निषेविता** \। तस्माद् भयाभाव एवात्र \। तेन **गृहं न
प्रतियात**, **इह** वृन्दावने **स्त्रीभिर्** भवतीभिः **स्थेयम्** \।
इतः परं वृन्दावन एव स्थेयम् \। गृहं मा गन्तव्यम् इत्य् अर्थः \। हे
**सुमध्यमाः** ! यद् वा, **स्त्रीभिः** स्त्रीणां मध्ये ईभिः लक्ष्मीभिः,
स्त्रीणां लक्ष्मीभिर् इति वा \।\।१९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) : घोर-रूपा** घोरं भयङ्करं
रूपं यस्यास् तामस-भावत्वात् \। **घोरैर्** भयङ्करैर् हिंस्रैर् इत्य्
अर्थः \। तैः **सत्त्वैः** प्राणिभिर् बलिभिः **निषेविता** \। अतो
**व्रजं प्रतियात** गच्छत \। स्वयम् एव समाधत्ते **इह** वने
**स्त्रीभिः न स्थेयं** सामान्यतो भीरु-स्वभावाभिर् अपि किं पुनर्
युवतीभिर् भवतीभिः \। तत्र साभिप्रायं सम्बोधयन्न् आह---हे
**सुमध्यमाः** ! कृशोदर्यः ! दिनेऽप्य् अत्रावस्थानं नोचितं भवतीनां,
किं पुनः रात्राव् इति \।

किं च, युष्माकम् आगमनं दृष्ट्वा ममाप्य् **एषा रजनी घोर-रूपा** जाता
\। युष्मत्-सङ्गतं मां यदि कश्चित् पश्येत्, तदा को वेद किं स्यात् ? इति,
विजने वने निष्कामस्योदासीनस्यैवं-स्थितिर् उचिता, न तु सकामस्य
कृशाङ्गीनां भवतीनां स-साहसागमनं दृष्ट्वा **एषा रजन्य्** अपि
रञ्जन-कर्त्र्य् अपि मम घोर-रूपा जाता \। यूथशो मिलितानां भवतीनां
सान्त्वनस्याशमत्वात्, अतो निष्कामस्योदासीनस्य मम भवतीभिः सह
रहसि स्थितिर् उचिता न भवति \। निष्कामत्वम् उदासीनत्वं च सूचितम् \।

**सुमध्यमा** इति पदेनेदं लभ्यते \। **घोर-सत्त्व-निषेविता** अपि
सुन्दरीभिः निषेवितेति चित्रं विरोध-लक्षणं या सापेक्ष-सकामत्वे
सूचयन् रात्रेर् एवोद्दीपन-विभावत्वम् आह---**एषा** परिदृश्यमाना
**रजनी** रञ्जयतीति रजनी सकामानोचितम् इति \।

कीदृशी ? अ-कार-प्रश्लेषेण---**अघोर-रूपा** चन्द्र-किरणैर् दिव इव
प्रकाश्यमानत्वात् \। यद् वा, मादृशानाम् अघोर-रूपापि युष्मत्-पत्य्-आदीनां
घोर-रूपैव प्रतीयते, यतः कोऽप्य् अत्र नायास्यतीति निःशाङ्कं
विहरतेति द्योतितम् \।

किं च, **घोरैः** स्वरूपेण भयङ्करैः स्वभावेन शान्तैः
**सत्त्वैः** प्राणिभिः **निषेविता** \। तद् उक्तम् अत्रैव---यत्र
नैसर्ग-दुर्वैराः सहासन् नृ-मृगादयः \[१०.१३.६\] इति \। इत्य् अनेन
रमण-प्रतिबन्धक-प्राणि-राहित्यं सूचितम् इति \। यद् वा, **अघोरैः
सत्त्वैः** पारावतान्यभृत्-सारस-शुक-सारिकादिभिः **निषेविता** इति
उद्दीपन-विभाव-प्रदर्शनम् \। यद् वा, **अघोरैः सत्त्वैः** शान्तिदं
काम-ताप-निवर्तकं सत्यं बलं यस्य, तेन पर-कामिना मादृशेन
**निषेविता** \। यद् वा, **घोरैः** राजसैः **सत्त्वैर्**
युष्मत्-सदृशैर् महा-साहसिकैर् **निषेविता** \। अतो **व्रजं न
प्रतियात** \।

कुत्र स्थातव्यम् ? इति चेत्, तत्राह---**इह** रहसि **स्त्रीभिः
स्थेयम्**, किं पुनः परम-विदग्धाभिर् भवतीभिः ! इयत् व्यञ्जनया
रमणं द्योतितं, स्वस्य कामत्व-सापेक्षत्वे सूचिते \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : \"**हन्त हन्त !
कुल-धर्म-धैर्य-लज्जादिकं ध्वंसयित्वा प्रतिदिनम् अस्मान्
उपभुञ्जानोऽयम् अद्य वेणु-नादेनाकृष्यानीय कारणं पृच्छति !\" इत्य्
अपाङ्ग-चालनैर् एव परस्परम् आचक्षाणासु तासु, \"सत्यं
देव-पूजोपयोगि-रजनी-विकाशि-पुष्पाहरणार्थम् आगच्छामः\" इति किं
लतास्व् अपाङ्ग-निक्षेपेण ब्रूध्वे, अयुक्तम् इदं काल-देश-पात्रानौचित्याद्
आह---**रजनी** इति \। **एषा** चन्द्रिका-बहुलापि **घोर-रूपा**
रात्रित्वाद् एवेति वल्लि-मूल-पल्लवादिषु सूक्ष्म-सर्प-वृश्चिकादेर्
दुर्लक्ष्यत्वात् पुष्पाहरणस्य कालोऽयम् अनुचिता इति भावः \।
**घोर-सत्त्वा** व्याघ्रादयः, तैर् **निषेविता** इति काल-सम्बन्धेन
वृन्दावन-देशोऽप्य् अयम् अनुचित इति भावः \। तस्माद् **व्रजं प्रतियात**
\।

ननु, क्षणं विश्राम्य यास्यामः ? तत्राह---**नेह स्त्रीभिः स्थेयम्** इति
\। काल-देश-सम्बन्धेन युष्मल्-लक्षणानि पात्राण्य् अप्य् अनुचितानीति भावः
\। तत्रापि हे **सुमध्यमा** इति यूयं सुन्दर्यो युवतयः स्थः \। अहं
च सुन्दरो युवैवात्रास्मि \। यद्यपि यूयं परम-साध्व्य एव, \"अहं च
कृष्णो ब्रह्मचारी\" इति गोपाल-तापनी-श्रुति-प्रामाण्येन ब्रह्मचार्य् एवेति
सहावस्थानेऽपि न कश्चिद् दोषः, तद् अपि मनः खल्व् अविश्वास्यं युष्माकं
मम च\" इति भावः \। एवं व्यञ्जितम् अन्तरौत्सुक्यं श्लिष्टार्थेनापि
स्पष्टीभवति \। तद् यथा, आगमन-कारणं लज्जया न ब्रूध्वे चेन्, मा
ब्रूत, तद् अहं जानाम्य् एव \। तस्मात् तत्त्वं शृणुतेत्य् अत
आह---रञ्जयतीति **रजन्य् एषा** चन्द्रिका-मयत्वाद् **अघोर-रूपा,**
तस्माद् एव **अघोर-सत्त्वैर्** मृगादिभिर् एव
वृन्दावन-स्वभावेनाहिंस्रत्वाद् व्याघ्रादिभिर् अपि **निषेविता** इति
तेनात्र न भेतव्यम् इति भावः \।

यद् वा, नात्र स्व-स्व-पत्य्-आदिभ्यो भेतव्यं यतो
**घोर-सत्त्व-निषेविता** इति तेऽत्र नागमिष्यन्तीति भावः \। अतो
**व्रजं प्रति न यात,** **इह** मद्-अन्तिके **स्थेयम्** \। कुतः ?
**स्त्रीभिः** किं ? स्त्री-मात्रम् एव स्वान्तिके स्थापयसीत्य् अत आह---हे
**सुमध्यमा** इति सौन्दर्ये तारुण्ये च सति याः स्त्रियः
शोभन-मध्य-देशा भवन्ति, ताभिर् भवतीभिर् एव नान्याभिः
**स्थेयम्** इति भावः \। एवम् उपेक्षमया अपेक्षामयश् चार्थाः
कृष्णोक्तीनां ज्ञेयाः \।\।१९\।\।

**\॥।**

\।\। १०.२९.२० \।\।

मातरः पितरः पुत्राः भ्रातरः पतयश् च वः \।

विचिन्वन्ति ह्य् अपश्यन्तो मा कृढ्वं बन्धु-साध्वसम् \।\।

**श्रीधर-स्वामी (भावार्थ-दीपिका) :** किं च, **मातर** इति \।
**विचिन्वन्ति** मृगयन्ते \। **बन्धूनां साध्वसं** कृच्छ्रं **मा
कृध्वं** मा कुरुतेत्य् अर्थः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यद् अप्य् आह---इह
स्थितौ भवद्-बन्धूनां क्लेशो भवेद् इत्य् आह---*किं च* इति \।
**मातरः** स्नेह-वशात्, **पितरो** निन्दा-भयात्, **पुत्रा** बालाः
स्तन्यादि-हेतोः, **भ्रातरो**ऽपि निन्दा-भयाद् एव, **पतयो**
व्यभिचार-शङ्कया \। भीतिर् भीः **साध्वसं** भयम् इत्य् अमरः \।
**बन्धूनां** मध्ये **साधोः** साधुत्वस्य **असं** क्षेपं *मा कुरुत*,
न हि साध्वीनां रात्रौ बहिर् गमनम् उचितम् इति भावः \। *इत्य् अर्थ*
इति---**साध्वस**-परिगामित्वात् परस्मैपद-प्रयोगेणार्थः कार्य इति
तात्पर्यम् \।

प्रार्थनायां तु ते **अपश्यन्तो** **विचिन्वन्ति** इति
**बन्धु**-भय-प्रयुक्तं **साध्वसं मा कृढ्वं**, मा कुरुध्वं, यतस्
ते मोहिताः \। किं च, अत्रागताः युष्मान् मत्-पार्श्वे पश्येयुः, तदा
युष्माकं मम च लज्जा-भयं स्याद् एव \। **अपश्यन्तो मा विचिन्वन्ति,**
अतो **बन्धुभ्यो भयं मा कुरुत** \। माङ् उभयत्रान्वेति \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : मातरः पितरः** इति
कुमारीः प्रति, **पतय** इति ऊढाः प्रति, **पुत्रा** इति पुष्ट-पुत्राः
प्रति, अपत्यवतीनां देहान्तरेण गतत्वात् **अपश्यन्तो मा विचिन्वन्ति**,
ते तु तत्रस्था एवेत्य् एवं जानन्ति मत्-प्रभावाद् एवेति बोद्धव्यं---स्वान्
स्वान् दारान् व्रजौकसः \[भा।पु। १०.३३.३८\] इति वक्ष्यमाणत्वात् \। अतो
**बन्धुभ्यः साध्वसं मा कृढ्वम्** इति मा-शब्दः
काकाक्षि-गोलक-न्यायेनोभयत्र योज्यः \। अथवा, **बन्धु-साध्वसम्
अकृढ्वं** छिन्नवत्यः, कृञ् हिंसायाम् इति सिद्धम् \।
**बन्धु-साध्वसं** नास्त्य् एवेत्य् अर्थः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, पुरुष-सिंह !
परम-बलीयसस् तवान्तिके स्थितानां नः कुतो भयम् ? इत्य् आशङ्क्य
स-शङ्कम् आह---**मातर** इति \। आदौ स्नेह-विशेषात् **मातरः**, ततस्
तासां वने बहु-परिभ्रमणाशक्त्या स्नेहेन कलङ्क-भयेन च
**पितरः**, विवाहित-कन्या-विषयकापेक्षा-विशेषाभावेन तेषां शैथिल्ये
सति **पुत्राः,** पुत्र-तुल्याः \। मातृ-दोषेण लज्जा-विशेषोत्पत्तेः,
मातृ-जार-सङ्गोपनार्थं धार्ष्ट्य-परिहारार्थं वा बाल्येन
बहु-परिभ्रमणाशक्त्या वा तेषां तेषां शैथिल्ये **भ्रातरः**,
स्वभावतः परम-स्निग्धत्वात्, तेषाम् अपि लज्जादिना कथञ्चिच् छैथिल्ये
**पतयो विचिन्वन्त्य्** एव, पत्नी-गुण-दोष-भागित्वात् \। एवम् अन्वेषणे
तेषां यथोत्तरं श्रैष्ठ्यं, तेन च पतीनाम् अवश्यम् आगमनम्
अभिप्रेतम् \। यद् वा, काश्चिन् **मातरः**, काश्चित् **पितरः** इत्य् एवं
यथा-स्थितम् \। किं वा, उक्त-युक्त्यैव स्नेहादिना कुत्रापि **मातरः**,
कुत्रापि **पितर** इत्य् एवं ते सर्व एव **अपश्यन्तो** गृहेषु वनेषु वा
अनालोकयन्तो **विचिन्वन्ति**, इतस् ततो मृगयन्ते \। **हि** वितर्के \।

अतो यदि कदाचित् ते अत्रागता मत्-पार्श्वे युष्मान् पश्येयुः, तदा युष्माकं
मम च लज्जा भयं च स्याद् एवेति भावः \। अतोऽत्रावस्थित्या
निज-**बन्धुभ्यो** ममात्मनश् च **साध्वसं** भयं **मा कृढ्वं**
नोत्पादयत \।

यद् वा, हे महा-मन्त्राभिज्ञ ! तेऽत्र सुदुर्गम-वन-मध्ये नागमिष्यन्ति
\। आगता अपि न द्राक्ष्यन्त्य् एव \। तत्राह---युष्माकम् अप्राप्त्या
व्याघ्रादिभ्यो युष्माकम् अनिष्ट-शङ्कया **बन्धूनाम्** भयं शङ्कां
नोत्पादयत, \"साधवो बन्धु-वात्सलाः\" इति न्यायात् \। अतस् तेषु स्नेहेन
च निवर्तध्वम् इति भावः \।

यद् वा, वो युष्माम् मापुर् मद्-वीर्य-चिन्तया \[भा।पु। १०.४७.३७\]
इत्य्-आदिवत् मा मां चापश्यन्तो युष्मन्-मात्रादयो विचिन्वन्ति \। ननु
निर्भय-सिंह ! विचिन्वन्तु पश्यन्तु वा, ततः किम् इत्य्
अत्राह---**बन्धु**-भयम् **अकृढ्वम्** \।
अवश्य-कृत्यतापेक्षयातीत-निर्देशः, कुरुत इत्य् अर्थः \। अन्यथा स्त्रीणां
स्वातन्त्र्य्-आपत्त्या बहु-दोषोत्पत्तिर् इति भावः \।

अथवा, सुव्रत ! त्वत्-पार्श्व-स्थिता न कुतश्चिद् अपि बिभिम इत्य् आशङ्क्य
चक्षुर्-मुद्रण-पूर्वकं साभिनयम् आह---**इह** मत्-पार्श्वे **स्त्रीभिर्
न स्थेयम्**, आबाल-ब्रह्मचारित्वेन मम स्त्री-सङ्ग-परिहाराद् इत्य् अर्थः
\। अहो बत ! शिव शिव ! बालानां वृद्धानां वा कदाचित् सहवासे दोषोऽपि
किल न घटेत, यूयं च नव-यौवनारूढा इत्य् आह---हे **सुमध्यमा**
इति\।

ननु, महा-कपट-पटो ! गृहेश्व् अस्माभिः सङ्गो भवतो बहुधा भवत्य्
एवेत्य् आशङ्क्य आह---**इह** इति \। **इह** निर्जने वने समये च
प्रदोषे इति दोष-विशेषं श्री-मुख-भङ्गी-विशेषेण सूचयति \।
अतो\ऽत्रेदानीं युष्मत्-सङ्गान् मम दुष्कीर्तिर् एव बाढं स्याद् इति सर्वथा
प्रयातैवेति \।

ननु सुप्रतिष्ठ ! न कोऽपि ज्ञास्यतीति दुष्कीर्तेर् मा भैषीः,
तत्राह---**मातर** इति \। अतो नूनम् अत्रागता द्रक्ष्यन्त्य् एवेति भावः
\। अतो मद्-**बन्धूनां** मद्-दुष्कीर्तेर् भयं मा सम्पादयत\। यद् वा,
वो **मात्रादयो** युष्माकं गृहेभ्यो निर्गमादिना मत्-पार्श्वे गमनम्
आशङ्क्य **मा** मां तत्र कुत्राप्य् **अपश्यन्तो विचिन्वन्ति** \। सामीप्ये
वर्तमाना, विचेष्यन्त्य् एवेत्य् अर्थः \। ततश् चात्रायातैस् तैर् मयि
युष्माभिः सहिते दुष्टे युष्मद्-धेतुक-मद्-दुष्कीर्त्या युष्मान् प्रति
क्रुद्धेभ्यो मद्-बन्धुभ्यो भयं कुरुतेत्य् अर्थः \। अन्यत् समानम् \।

वस्तुतस् तु तेभ्यो भयाभावं च तासां द्रढयतीति दिक् \। श्लेषार्थश्
चायम् \। एवार्थे **हि**-शब्दः \। अन्धा इव **अपश्यन्त** एव
**विचिन्वन्ति**, अतो बहु-मार्गणेनापि न द्राक्ष्यन्त्य् एवेत्य् अर्थः \। यद्
वा, अप्य्-अर्थे **हि**-शब्दः \। अन्धा इव **अपश्यन्तो**ऽपि **विचिन्वन्ति**
किम् ? काक्वा नैवेत्य् अर्थः \। भवतीभिस् तेषाम् उपेक्षणात्, अतो
बन्धुभ्यो भयं मा कुरुतेति \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, पुरुष-सिंह !
परम-बलीयसस् तवान्तिके स्थितानां नः कुतो भयम् ? इत्य् आशङ्क्य
स-शङ्कम् आह---**मातर** इति \। अत्र **मातरः पितरो भ्रातर** इति
कुमारिका दृष्ट्वा भणितं \। व्यूढतया प्रतीता दृष्ट्वा तु **पतयः
पुत्रा** इति यद् उक्तं, तत् खलु परिहासार्थं कल्पना-मात्रम् इति
स्थापयिष्यते \। **च**-शब्द उक्त-समुच्चये \। **हि** निश्चये \। अतो
यदि कदाचित् तेष्व् एकोऽप्य् अत्रागतो मत्-पार्श्वे युष्मान् पश्येत्, तदोभयेषाम्
अपि लज्जा-भये स्याताम् इति भावः \। अतोऽत्रावस्थित्या
निज-**बन्धुभ्यो** ममात्मनश् च **साध्वसं** भयं **मा कृढ्वं**
नोत्पादयत \।

यद् वा, हे महा-मन्त्राभिज्ञ ! ते सुदुर्गम-वन-मध्ये नागमिष्यन्ति \।
आगता अपि न द्राक्ष्यन्त्य् एव तत्राह---युष्माकम् अप्राप्त्या **बन्धूनाम्**
अनिष्ट-शङ्कातो भयं नोत्पादयत, \"साधवो बन्धु-वात्सलाः\" इति
न्यायात् \। अतस् तेषु स्नेहेन च निवर्तध्वम् इति भावः \।

अथवा, श्लोक-द्वयेऽस्मिन् प्रत्यावृत्येदं व्याख्येयं---हे सुवृत्त
\[सुव्रत\] ! त्वत्-पार्श्व-स्थिता न कुतश्चिद् अपि बिभिम इत्य् आशङ्क्य
चक्षुर्-मुद्रण-पूर्वकं साभिनयम् आह---**नेह** इति \। मत्-पार्श्वे
**स्त्रीभिर् न स्थेयम्**, आबाल-ब्रह्मचारित्वेन मम स्त्री-सङ्ग-परिहाराद्
इत्य् अर्थः \। अहो बत ! बालिकानां वृद्धानां वा कदाचित् सहवासे दोषोऽपि
किल न घटेत, यूयं तु नव-यौवनारूढा इत्य् आह---हे **सुमध्यमा**
इति \।

ननु, महा-कपट-पटो ! व्रजेऽस्माभिः सङ्गो भवतो बहुधा भवत्य् एव
? तत्राह---**इह** इति \। **इह** निर्जने वने समये च प्रदोषे इति
दोष-विशेषं श्री-मुख-भङ्गी-विशेषेण सूचयति \। अत **इह** इदानीं
युष्मत्-प्रसङ्गात्, मम दुष्कीर्तिर् इति वा पाठः कीर्तिर् एव बाढं स्याद्
इति सर्वथा प्रयातैवेति \।\
\
ननु सुप्रतिष्ठ ! न कोऽपि ज्ञास्यतीति दुष्कीर्तेर् मा भैषीः,
तत्राह---**मातर** इति \। अतो नूनम् अत्रागता द्रक्ष्यन्त्य् एवेति भावः
\। अतो मद्-**बन्धूनां** मद्-दुष्कीर्तेर् भयं मा सम्पादयत\। अन्यत्
समानं \।

वस्तुतस् तु तेभ्यो भयोत्पादनेन वंशी-वादन-स्थानाद् दूरे
सुगुप्त-स्थाने नेतुं तथोक्तम् इति \। श्लेषार्थश् चायं---न चात्र
स्व-स्व-बन्धु-जनागमनम् आशङ्क्यं, यतः **मातर** इत्य्-आदि \। एवार्थे
**हि**-शब्दः \। गहन-वने अस्मिन्न् अन्धा इव **अपश्यन्त** एव
**विचिन्वन्ति**, अतो बहु-मार्गणेनापि न द्राक्ष्यन्तीत्य् अर्थः \। अतश् च
**बन्धुभ्यो** भयं मा कुरुतेति \।\।२०\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** न च मत्-सन्निधाव् अवस्थाने
बन्धुभ्यो भेतव्यम् इत्य् आह---**मातर** इति \। **बन्धुभ्यः साध्वसं
मा कृढ्वं** यतस् ते **मात्रादयो** बन्धवो रात्राव् अस्मिन् **अपश्यन्त**
एव **विचिन्वन्ति** \। ततो नास्ति तेषाम् अत्रागमन-सम्भावनेति भावः \।
**पुत्रा** देवरं-मन्यादि-पुत्राः सपत्न्य्-आदि-पुत्रा वा \।\।२०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** पुनः प्रतियात गृहम् इत्य्
उक्तस्य युक्तिं वक्ति---**मातर** इत्य्-आदि \। **मातरः पितर** इति
कुमारीः प्रति, **पुत्राः** पुष्ट-पुत्राः, **भ्रातरः पितरश्** चेति
यथा-तथा-मूढाः प्रति \। अथवा, पितरः पुत्रा इति
परस्पर-सापेक्षतया पितृणाम् एव पुत्रा इति बोद्धव्यम् \। यथा पिता
पुत्रश् चागत इति पितुर् एव पुत्रोऽधिगम्यते, तेन
पितृ-शब्द-सन्निकृष्ट-पुत्र-शब्देन वैमात्रेय-भ्राताधिगन्तव्यः \।
भ्रातृ-शब्देन सहोदर इति च \। **अपश्यन्तः** सन्तो **विचिन्वन्ति**,
तस्माद् **बन्धु-साध्वसं मा कृढ्वम्,** मा कुरुतेत्य् अर्थः \।

न गृहं प्रतियातेति पक्षान्तरे युक्तिः \। **वो** युष्माकं
**मात्रादयोऽपश्यन्तः** सन्तो **मा विचिन्वन्ति** \। मम
योग-माया-प्रभावात् पश्यन्त एव वर्तन्ते \। कथं विचेष्यन्तीत्य् अर्थः
\। मन्यमानाः स्व-पार्श्व-स्थान् \[भा।पु। १०.३३.३८\] इति वक्ष्यमाणत्वात्
\। तस्माद् **बन्धु-साध्वसम् अकृढ्वम्** न कुरुत, अ-कारः प्रश्लेषणीयः
\। अभावे नह्य् अ नो ना इति केवलस्य अ-कारस्य निषेध-वाचकत्वम्
\।\।२०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** उपासना-सिद्धाः यूथ-मुख्याः
प्रत्याह---**मातर** इति \। **ऊढा** मातृ-गृहे स्थितास्
तत्-स्नेह-परवशा अपि वेणु-नाद-माधुर्येण कृष्टाः
प्रतिवदति---**मातरो** युष्मान् **विचिन्वन्ति** स्नेह-विशेषात्, गृहेष्व्
**अपश्यन्त्यो** वनेऽप्य् आयास्यन्ति \। तदा रस-भङ्गो भविष्यति \। तासां
वनेषु परिभ्रमणाशक्तिम् आलक्ष्य कुल-कलङ्क-भीत्या **पितरो**ऽपि इतस्
ततो **विचिन्वन्ति** \। व्यूढापि भर्तृ-गृह-गमनाभावात्
**विचिन्वन्तो**ऽपि कुत्रापि भवतीर् अप्राप्य वनेऽप्य् आयास्यन्ति तदा महान्
अनर्थो भविता \। प्रौढाः प्रत्य् आह मातुर् उपेक्षणम् आकलय्य---**पुत्रा
विचिन्वन्ति**, तेषां परिभ्रमण-वैफल्यम् आलक्ष्य **भ्रातरो
विचिन्वन्ति** \। भ्रातृ-गेहाद् आगताः पतीनां गृहेषु स्थितास् तत एवागताः
प्रति वदति---**पतयो** भवतीर् **विचिन्वन्ति**, \"पत्नी-पापानि
भर्तुः\" इति कलङ्क-भिया च सर्वत्रान्वेष्यन्ति \। अन्येषाम् आगमनं
कादाचित्कं, पतीनाम् आगमनं त्व् आवश्यकं सम्भावितम् इति \।
अतोऽत्रागत्य मन्-निकटे भवतीर् दृष्ट्वा व्रज-राज-पार्श्वे गत्वा यदि
निवेदयेयुः, तदा मम महती लज्जा भवेत् \। तदा च युष्मास्व् अपि कोऽपि
विस्रम्भं न करिष्यति युष्मद्-धेतु-दुष्कीर्तेर् मम भयं यद् धेतुकं
कुल-कलङ्काद् भवतीनां भयम् इति \। अतो मम युष्माकं च क्षेमाय
वनेऽवस्थानम् असाम्प्रतम् एव \। अतो **बन्धूनां साध्वसं** भयं
कुत्र गता इति **मा कृढ्वं** मा कुरुत \। भयम् अविगणय्य भवतीनाम्
अत्रावस्थानेनोदासीनस्याकामस्य च मम किं प्रयोजनाभावात् \।

अयं शब्दोत्थोऽर्थः सापेक्षत्व-सकामत्व-पक्षेऽर्थोत्थम् अर्थम्
आह---युष्माकं **मात्रादयो विचिन्वन्ति** अन्वेषयन्ति \। वाग्-भङ्ग्या
श्लेषार्थं प्राह---**विचिन्वन्तु,** किं तेषाम् अन्वेषणेन ? मया तु
तादृशानुसन्धानस्य कृतत्वात्, यथा युष्मान् मात्रादयः पश्यन्तोऽपि अन्धा
इव परिभ्रमिष्यन्ति \। अत्र नायास्यन्ति यतो भीति-सहिता रतिर् न
सुख-प्रदा \। अतो निर्भयाः सत्यो मया सह विहरतेति सूचितम् \।
अन्यथा ममौदासीन्ये मात्रादयोऽत्रागता भवेयुः \। तस्माद् अर्थोत्थम्
उक्त इति \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, रात्राव् अपि वनेऽपि
युवतीनाम् अपि सङ्घशो न गमने दोषो न जनैर् उद्बुध्यते, सत्यम् \।
तद् अपि बन्धवो भवतीर् अनिष्टाशङ्कया साम्प्रतम् अवश्यम् अन्विष्यन्ति \।
अतस् तान् मा व्याकुलयतेत्य् आह---**मातर** इति \। **वो** युष्मान्
**विचिन्वन्ति** मृगयन्ते \। तत्र **पुत्राः** द्वित्रिमास्या एव
नान्वेषण-पराः, पाययन्त्यः शिशून् पयः \[भा।पु। १०.२९.६\] इति
क्रन्दन्ति \। वत्सा बालाश् चेति पूर्वापरोक्तस् तद् अपि भगवता स्वस्मिंस्
तद्-विशेष-ज्ञानाभावम् अभिनीतवतैवोक्तम् इत्य् अदोषः \। अतो **बन्धूनां
साध्वसं** युष्मद्-अदर्शनोत्तं भयं **मा कृढ्वं** नोत्पादयत\।

पक्षे, **अपश्यन्त्यो विचिन्वन्त्य्** एव, न त्व् अतिदूरेऽतिनिविडे वनेऽस्मिन्
वो न द्रक्ष्यन्ति \। अतो **बन्धुभ्यस्** तेभ्यः सकाशाद् भयं **मा
कृढ्वं** स्वच्छन्देन मया सह रात्राव् अत्र विलसतेति भावः
\।\।२०\।\।

**\॥।**

\।\। १०.२९.२१-२२ \।\।

दृष्टं वनं कुसुमितं राकेश-कर-रञ्जितम् \।

यमुनानिल-लीलैजत्-तरु-पल्लव-शोभितम् \।\।

तद् यात मा चिरं गोष्ठं[^११] शुश्रूषध्वं पतीन् सतीः \।

[^११]: घोषम् इति श्री-जीव-गोस्वामिनां पाठः \। गृहम् इति कैश्चित् \।


क्रन्दन्ति वत्सा बालाश् च तान् पाययत दुह्यत \।\।

**श्रीधर-स्वामी (भावार्थ-दीपिका) :** ईषत्-प्रणय-कोपेनान्यतो
विलोकयन्तीः प्रत्य् आह---**दृष्टम्** इति \। **राकेशस्य** पूर्ण-चन्द्रस्य
**करै रञ्जितम्** \। **यमुना**-स्पर्शिनोऽ**निलस्य लीला** मन्द-गतिः,
तया **एजन्तः** कम्पमानास् **तरूणां पल्लवाः**, तैः **शोभितम्**
\।\।२१\।\। **सतीः** ! हे सत्यः ! \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अन्यतो* वनम् \।
उपेक्षायाम्---भवतीभिर् **वनं दृष्टम्** \। किम्भूतम् ? **कुसुमानि**
सञ्जातान्य् अस्येति हासो लक्ष्यते, भवतीनाम् अनुचिताचारं वीक्ष्य वनम् अपि
हसतीति भावः \। ततोऽपि परावृत्याकाश-दत्त-दृष्टीर् दैवम्
उपालम्भन्तीर् इवालक्ष्याह---**राक-** इति \। **राकेशो**ऽपि
वनेनैक-रसं योगं कृत्वा हसत्य् एव \। पुनर् अतिकोपेन
यमुनाभिमुखीर् आलक्ष्याह---**यमुना** इति \। यमुनापि
समीर-कम्पित-नीर-**तरु-पल्लव**-चालन-च्छलेन नेह स्थेयम्
\[भा।पु। १०.२९.१९\] इत्य् उपदिशतीति भावः \।
पक्षेऽतीव-शोभन-रमणोपयोगि स्थलम् इदं, ततो रमणं कुरुतेति
द्योतयति \।\।२१\।\।

यतो युष्मान् **अपाश्यन्तो** बन्धवो भयम् आप्नुवन्ति, ततो हेतोर् यूयं
**मा चिरं** शीघ्रं **गोष्ठं यात** \। तान् **वत्सान् पाययत,** गवां
पार्श्वे त्यजत \। **बालांश्** च दुह्यत स्वाङ्ग-रसं तेषु पूरयत \।
दैवादिकत्वं दुहेर् आर्षम् \। पक्षे, **मा**-शब्दस्य सर्वत्रान्वयः\।
**गोष्ठं मा यात** \। किं-भूतं ? **चिरं** चिरानुभूतम् इत्य् अर्थः \।
**पतीन् मा शुश्रूषध्वं** यतस् ते सुप्ताः \। **वत्सा मा क्रन्दन्ति,**
अतस् तान् **मा पाययत** \। **बालाश्** च **मा क्रन्दति,** तान् अपि **मा
दुह्यत** इत्य् अनेन ध्वनितम् अत्रैव रमध्वम् इति \।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : दृष्टं वनम्** इत्य्-आदि
\। कुसुमितत्व-राकेश-कर-रञ्जितत्वादिना पुनर् उद्दीपन-विभावं
प्रतिपाद्य **तत्** तस्माद् **यात मा चिरं** विलम्बो कार्यः \। एष च
विधिः \।

एष निषेधार्थः---**तत्** तस्मात् **मा यात**, **गोष्ठम् अचिरं** तत्
कालं विलम्बेन तु यास्यथः \। **शुश्रूषध्वं पतीन् मा** इति सर्वत्र
योज्यम् \। **मा पतीन्** गृह-पतीन् **शुश्रूषध्वं** प्रियतमं तु मां
शुश्रूषध्वं यतो भवत्यः सतीः सत्यः प्रथमार्थं द्वितीया \। सत्यो
हि माम् एव भजन्ति \। यद् वा, पतीन् अस्मान् इति, सर्वोत्कृष्टत्वे
बहु-गौरवत्वे बहु-वचनम् \। अथवा, उद्दीपन-विभावो वनं दृष्टं,
आलम्बन-विभावस् त्व् अहम् अपि दृष्टं, तद् यात यातुं चेत् शक्यते, तदा
यातेति साक्षेपोक्तिः \। दुह्यतेत्य् अन्तं बालाश् चेति परकीया इति बोद्धव्यम्
\। मां दृष्ट्वापि गृहादि-सम्बन्धोऽद्यापि न दूरीभूत इत्य् असन्तम् अपि
गमन-मनोरथम् उद्भाव्य कौतुकत्वेनाक्षिपति \।\।२१-२२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कुसुमितम्**
इत्य्-आदि-विशेषणैर् दृश्यतोक्ता \। यद् वा, ईषत्-प्रणय-कोपतो
वनावलोकनेन च **यमुना** इति विवेचनीयम् \। तत्र **यमुना** इति
तत्-सम्बन्धेन शैत्यम्, **लीला** इति मान्द्यम् \। वनस्य कुसुमितत्वेन
स्वत एव सौगन्ध्यम् इत्य् अनिलस्य गुण-त्रयम् ऊह्यम् \। अन्यत् तैर्
व्यञ्जितम् \।

यद् वा, ननु महा-मोहन-वाक्याद्य्-अतिक्रमेण तेऽस्माभिर् उपेक्षिता एवेति
कुतो भयम् ? इति चेत्, तर्हि तादृश-प्रयत्नेन रात्राव् आगमनस्य किं
नाम प्रयोजनम् ? इति सकैतवं क्षणं ध्यात्वा, "आं ज्ञातं, दिष्ट्या
पूर्ण-चन्द्र-रात्रौ मदीय-श्री-वृन्दावन-शोभा-निरीक्षणार्थम् आगतम् इति
\। भवतु, तच् च सम्पन्नम् एव" इत्य् स-सान्त्वम् अभिनयेनाह \।

यद् वा, ननु गृह-बन्ध्व्-आद्य्-उपेक्षया श्री-वृन्दावन-चन्द्रं
श्री-कालिन्दी-विहार-लीलां चानुभवितुम् आगताः स्म इति कुतो भयम् ? इति
चेत्, सत्यम् \। तर्हि परम-शोभा-युक्त-वृन्दावनस्य तत्रोदित-चन्द्रस्य
तथा सुन्दर-कालिन्दी-विहारि-वात-गति-लीलायाश् च दर्शनम् इदं दिष्ट्या
सम्पन्नम् एवेत्य् अङ्गुल्य्-आदिना दर्शयन् स-लीलम् आह---**दृष्टम्** इति \।
अर्थः स एव\। वस्तुतस् तु साक्षात् तथा तादृश-वनादि-प्रदर्शनेन
कामम् एव विवर्धयति\।

श्लेषार्थश् चायम्---एतत्-पक्षे **दृष्टम्** इति द्वाभ्याम् \। ईदृशं
सर्व-गुण-युक्तं **वनं** दृष्टम् एव, **तत्** तस्मात् **घोषं मा
यात** \[२२\] इत्य् अन्वय इति \। यद् वा, एतादृशे वने साक्षाद्-दृष्टेऽपि
रात्रौ रतौ विलम्बनम् अयुक्तम् एवेति \। तद्-योग्य-यमुना-तीरं प्रयाम
इति \।\।२१\।\।

**तत्** तस्मात् वन-शोभा-दर्शनेन निज-मनोरथ-पूरणात् सदोच्चैर्
गीत-दधि-मथन-गवादि-रावैर् घोषयति शब्दं करोतीति \। श्लेषेण,
सर्वेषां सर्व-वृत्तं घोषयतीति **घोषः**, तं गोपावासं **यात** \।
**मा चिरम्** अचिराद् एवेत्य् अर्थः \। यद् वा, तत्र विलम्बं मा कुरुतेत्य्
अर्थः \। किम्-अर्थम् ? **पतीन् शुश्रूषध्वं** सेवध्वम् \। कुतः ?
**सतीः** ! हे सत्यः ! अन्यथा साध्वीत्व-भङ्गापत्तिः \। अतो मत्-पार्श्वे
युष्माकम् अवस्थानम् अयुक्तम् इति भावः \।

ननु, परम-सेव्य-त्वत्-सेवाम् असहमानाः सदासूयावन्तो दुष्टतरास्
तेऽस्माभिः परित्यक्ता एव, पत्नीत्वम् अपि त्वत्-पादाब्जयोर्
निर्मञ्छनीकृत्य दूरतः क्षिप्तम् इत्य् आशङ्क्य स-करुणं पक्षान्तरम्
आश्रयन् वत्सादिषु स्नेहं जनयति---**क्रन्दन्ति** इति \। अतस् तान्
**बालान् पाययत** दुग्धं, वत्सार्थं च **दुह्यत** दुग्धं गा इत्य्
अर्थः \। वत्सेभ्यो बालेषु स्नेह-विशेषात् तेषां पश्चान् निर्देशः \। एवं
सर्वत्र निवर्तनार्थं पूर्व-पूर्वस्माद् वाक्याद् उत्तरोत्तरस्य
गरिष्ठत्वम् ऊह्यम् \। **पाययत** इत्य् अस्यादाव् उक्तिस् तस्य द्रुतम्
अवश्य-कार्यत्वात् \।

यद् वा, गोप-चूडामणे ! **वत्सान्** गोपैर् गो-दोहनेन पाययिष्यन्त्य् एवेति
\। अत आह---**दुह्यत** गाः\। गो-दोहने स्वत एव वत्सानां बालानां च
तद्-दुग्धस्यैव पानं भावीत्य् अर्थः \।

अत्रेदं तत्त्वम्---श्री-कृष्णैक-प्रिया भगवत्यस् ता गोप्यः कथञ्चित्
काश्चिज् जात-विवाहा अपि नाम-मात्रेणैव पतिमत्यो विविध-व्याजेन पतीन्
वञ्चयन्त्यस् तैः सह ग्राम्य-धर्माभावेन अजातापत्या एव \। केवलं
पत्य्-आदीनाम् आग्रहेण निजौत्सुक्य-विशेषेण वा तास्व् एव काश्चित् पर-पुत्रान्
पुष्ट-पुत्रतया पालयन्तीति स्वतः स्तन्याभावेन तान् गो-दुग्धम् एव
पाययन्तीति \। वस्तुतस् तु सर्वम् एतन् नर्मणैव \। अत एव **सतीर्**
इति \।

श्लेषार्थश् चायम्---तत् तस्मात् बन्धुभ्यः साध्वसाभावात्
वन-शोभादि-रति-सामग्री-सद्-भावाच् च, अ-कार-प्रश्लेषेण **अचिरं**
शीघ्रं **मा यात** \। यदि याथ, तदा विलम्बेन रात्र्य्-अन्त एव
यास्यथेत्य् अर्थः \।

यद् वा, **चिरं** चिरन्तनोऽस्वातन्त्र्यादि-दुःख-प्रदत्वेन
बहुशोऽनुभूतो यो **घोषः**, तं **मा यात**, पुनर् न यास्यथेत्य्
अर्थः \। **च**-कारान् **मा**-शब्दस्याग्रेऽपि सर्वत्र सम्बन्धः \।
पतीन् मा शुश्रूषध्वं, सतीश् च साध्वीर् मा शुश्रूषध्वं न सेवध्वम्,
तत्-पदवीम् अपि न यातेत्य् अर्थः \। स्वातन्त्र्यादि-सुख-भङ्गाद् इति
नर्मैव \। वत्सादयो न क्रन्दन्त्य् एव, गोपादिभिर् गो-दोहनादिना
पयः-पान-सिद्धेः \। अतस् तान् न पाययिष्यथ, न तु धोक्ष्यतेत्य्
अन्य-कृत्याभावेन स्वातन्त्र्यं सूचितम् \। यद् वा, इतः-प्रभृति
पति-शुश्रूषादि-कर्मसु न प्रवर्त्स्यथेत्य् अर्थः \। तेनापि कथञ्चिद् अपि
युष्माकं धर्म-विघातो नास्तीत्य् आह---**सतीः** ! हे साध्व्यः ! इति
तत्त्वतस् तेषां पतित्वाभावात् मद्-भजनाच् च \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तासां प्रणय-कोपेन
यद् अन्यतो दर्शनं तद्-अन्यथोत्प्रेक्ष्यते--- दृष्टम् इति तद् यातेति
परेणान्वयः \। कुसुमितम् इत्य्-आदि-विशेषणैर् दृश्यतोक्ता \। तत्र
चेषत्-प्रणय-कोपतो वनावलोकने **दृष्टं वनम्** इत्य् उक्तं, तत
ऊर्ध्वावलोकने च **राकेश-कर-रञ्जितम्** इति ततः
कालिन्दी-तीरावलोकेन तु **यमुनेति** विवेचनीयम् \। अन्यत् तैः \।

यद् वा, ननु महा-मोहन-वाक्याद्य्-अतिक्रमेण तेऽस्माभिर् उपेक्षिता एवेति
कुतो भयम् ? इति चेत् तर्हि तादृश-प्रयत्नेन रात्राव् अत्रागमनस्य किं
नाम प्रयोजनम् ? इति स-कैतवं क्षणं ध्यात्वा \"आं ज्ञातं, दिष्ट्या
पूर्ण-चन्द्रायां रात्रौ मदीय-श्री-वृन्दावन-शोभा-निरीक्षणार्थम् आगतम्
इति \। भवतु, तच् च सम्पन्नम् एव\" इत्य् अङ्गुल्य्-आदिना दर्शयन्
स-लीलम् आह---**दृष्टम्** इति \। अर्थः स एव\। वस्तुतस् तु साक्षात्
तथा तादृश-वनादि-प्रदर्शनेन भावम् एव विवर्धयति \।

श्लेषार्थश् चायं---न केवलं तद्-भयाभाव एवात्र, अपि तु
परम-सुख-निधानत्वम् अपीति भावोद्दीपनाय स्वयं
दर्शयति---**दृष्टम्** इति \। ईदृशं सर्व-गुण-युक्तं **वनं दृष्टम्**
एव, **तत्** तस्मात् **घोषं मा** **यात** इत्य् अन्वय इति \।\।२१\।\।

**तत्** तस्मात् वन-शोभा-दर्शनेन निज-मनोरथ-पूरणात्, सदोच्चैर्
गीत-दधि-मन्थन-गवादि-शब्दैर् घोषयति शब्दायते इति **घोषः** \।
श्लेषेण तु सर्वेषां सर्व-वृत्तं घोषयतीति तं गोपावासं **यात** \।
\"गोष्ठम्\" इति क्वचित् पाठः \। तत्रैव भवतीनां सर्वा सामग्रीति,
तद् एव गन्तुं युज्यत इति भावः \। **मा चिरम्** अचिराद् एवेत्य् अर्थः \।
यद् वा, तत्र विलम्बं मा कुरुतेत्य् अर्थः \। किम्-अर्थम् ? **पतीन्
शुश्रूषध्वं** सेवध्वम् \। कुतः ? **सतीः** ! हे सत्यः ! अन्यथा
साध्वीत्व-भङ्गः स्यात् \। अतः पर-पुरुषस्य मम पार्श्वे युष्माकम्
अवस्थानम् अयुक्तम् इति भावः \।

ननु, परम-सेव्य-त्वत्-सेवाम् असहमानाः सदासूयावन्तो दुष्टतरास्
तेऽस्माभिः परित्यक्ता एव, पतिव्रतात्वम् अपि त्वत्-पादाब्जं
निर्मञ्छनीकृत्य दूरतः क्षिप्तम् इत्य् आशङ्क्य स-करुणम् इव पक्षान्तरम्
आश्रयन् वत्सादिषु स्नेहं जनयति---**क्रन्दन्ति** इति \। अतस् तान्
**वत्सान् पाययत**, बालार्थं च **दुह्यत** दुग्धं दोहयेत्य् अर्थः \।
एतच् च तत्-तत्-सन्निधान-मात्र-विश्रम्भित-तत्-प्रिय-गवाद्य्-अपेक्षया
\।

अत्रेदं तत्त्वम्---ताः खलूद्दिश्य स वो हि स्वामी भवति \[गो।ता।उ।
२.२७\] इति गोपाल-तापिन्यां, श्रियः कान्ताः कान्तः परम-पुरुषः
\[ब्र।सं। ५.६७\] इति ब्रह्म-संहितायां, दशाक्षरादि-मन्त्राश् च, तथा
श्रुत्य्-आगमादौ, कृष्ण-वध्वः \[भा।पु। १०.३३.८\] इति चात्रैव
श्री-कृष्णैक-कान्तानां परम-लक्ष्मीणां तासाम् अन्यत्र विवाहो न
सम्भवति \। तत्-प्रतीतिश् च तासाम् उत्कण्ठा-वर्धनार्थं, योग-मायाम्
उपाश्रितः \[भा।पु। १०.२९.१\] इत्य्-आदौ तद्-अर्थं निर्दिष्टया
योग-माययैवेति गम्यते \। यैव खलु तत्-प्रतिरूप-कल्पनया
तत्-पतिं-मन्यास् तान् वञ्चयति \। वक्ष्यते च, नासूयन् खलु कृष्णाय
\[भा।पु। १०.३३.३७\] इत्य्-आदि \। ततस् तैः सहाङ्ग-सङ्गाभावेनाजातापत्या
एव केवलं स्नेह-विशेषेण यातृ-भ्रातृ-प्रभृति-पुत्रान् यान् पालयन्ति एव
पुत्रा इत्य् उच्यन्ते \। तेषाम् अपि लोके पुत्रतया व्यवहाराद् विशेषतस् तथा
पाल्यमानत्वात्, श्री-बलदेव-साम्बाव् अप्य् उद्दिश्य, स-सुतः स-स्नुषः
प्रायात् सुहृद्भिर् अभिनन्दितः \[भा।पु। १०.६८.५२\] इति श्री-शुकेनापि
प्रयुक्तत्वात् \। अतः स्तन्याभावेन गो-दुग्धम् एव तान् पाययन्तीति **तान्
पाययत दुह्यत** इत्य् उच्यते \। अत एव मुनिनाप्य् उक्तं---पाययन्त्यः
शिशून् पयः \[भा।पु। १०.२९.६\] इति \। अत्र **शिशून्** इत्य् एव **पय**
इत्य् एव च, न तु सुतान् स्तनम् इति \। यदि च तासाम् उदरजा एव ते स्युः,
तदा रास-नृत्य-नायिकानाम् आदि-रस-नायिकानां च तासां वैरूप्येण तस्य
रास-नृत्यस्य रसस्य च वैरूप्यं स्यात् \।

मातरः पितरः पुत्राः \[भा।पु। १०.२९.२०\] इत्य् अत्र श्री-भगवद्-वाक्ये
केषाञ्चिद् रात्राव् अपि वनेऽपि मात्रादि-विचेतृत्वेन कासाञ्चिद्
अर्ध-जरतीत्वम् अप्य् आयाति \। तत्र पुनर् अतीव तत् स्यात्, तत् तु
श्री-वैशम्पायनस्यासम्मतम्---युवतीर् गोप-कन्याश् च रात्रौ सङ्काल्य
कालवित् \[ह।वं। २.२१.१८\] इत्य् अनेन \। तथा तद् इदं तासाम्
आलम्बन-रूपाणाम् उद्दीपन-सौष्ठवम् अपि वर्णयता श्रीमन्-मुन्दीन्द्रेण न
मतं---भगवान् अपि ता रात्रीः \[भा।पु। १०.२९.१\] इत्य् आदाव्
उद्दीपन-सौष्ठवेनालम्बन-रूपाणां तासां सौष्ठवम् अनुस्मृत्य, रन्तुं
मनश् चक्रे \[तत्र\] इति च गमितम् \। वक्ष्यते च तासां सौष्ठवं
श्री-भगवन्तम् अपेक्ष्याप्रौढत्वं च--- मध्ये मणीनां हैमानां
महा-मरकतो यथा \[भा।पु। १०.३३.७\] इत्य् अनेन, व्यरोचतैणाङ्क
इवोडुभिर् वृतः \[भा।पु। १०.२९.४३\] इत्य् अनेन, तडित इव ता
मेघ-चक्रे विरेजुः \[भा।पु। १०.३३.८\] इत्य् अनेन च \। तस्मात्
श्री-भगवता तासां पुत्रतया निर्देशस् तु परिहास-पर एव, न तु
दोषोद्गार-परः, वाचः पेशैर् विमोहयन् \[भा।पु। १०.२९.१७\] इति \। अतः
प्रहस्य सदयं गोपीर् \[भा।पु। १०.२९.४३\] इत्य् अत्र परिहासस्य
स्फुटतरत्वं दृश्यते \। यत एव मातरः पितरः पुत्राः \[भा।पु।
१०.२९.२०\] इत्य्-आदिकं च कल्पना-मयम् एव जल्पितं, परिहासं विना तु
दोषोद्गारे, निन्दामि च पिबामि च इति न्यायेन तासां स्वीकारे
परम-वैरस्यम् एव च स्यात् \। आस्तां तावत् तासां स्वयं दोषोद्गारः,
तादृशस्यालम्बन-दोषस्यास्तित्व-मात्रेऽपि परम-रस-व्याघातः स्यात्\।

तच् चान्यत्रापि सन्-नायके कविभिर् वर्णनीयत्वेन स्वीकृतेन सम्भवति,
किम् उत परम-पुरुषोत्तमे महा-कवि-वर्ग-वर्णनीये
लीला-रस-विशेष-वर्णनार्थम् अवतीर्णे तस्मिन् \। वक्ष्यते च---भजते
तादृशीः क्रीडा याः श्रुत्वा तत्-परो भवेत् \[भा।पु। १०.३३.३६\] इति,
सिषेव आत्मन्य् अवरुद्ध-सौरतः सर्वाः शरत्-काव्य-कथा-रसाश्रयाः
\[भा।पु। १०.३३.२६\] इति च \। तस्मात् **पतयो**ऽप्य् आसां
माया-मात्र-प्रतीताः, **पुत्राश्** च गौणार्था इति \।

श्लेषार्थश् चायम्---**तत्** तस्मात् बन्धुभ्यः साध्वसाभावात्
वन-शोभा-रति-सामग्री-सद्-भावाच् च **अचिरं** शीघ्रं **मा यात** \।
यदि याथ, तदा विलम्बेन रात्र्य्-अन्त एव यास्यथेत्य् अर्थः \।
**च**-कारान् **मा**-शब्दस्याग्रेऽपि सर्वत्र सम्बन्धः \। **पतीन् मा
शुश्रूषध्वं**, **सतीश्** च साध्वीर् **मा शुश्रूषध्वं**, तत्-पदवीम्
अपि न यातेत्य् अर्थः \। स्वातन्त्र्यादि-सुख-भङ्गाद् इति नर्मैव **वत्सा
बालाश् च** **मा क्रन्दन्ति**, तस्मात् **तान् मा पाययत, मा दुह्यत** इति
च स्वातन्त्र्यं सूचितम् \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** निजाराम-दर्शनया तासां भावम्
उद्दीपयति---**दृष्टं वनम्** इति \।\।२१\।\। निगमयति---**तद् यात**
इति \। यस्माद् रजन्य् एषा घोर-रूपा \[भा।पु। १०.२९.१९\] इत्य्-आदिको
हेतुः, **तत्** तस्माच् **चिर**-कालं व्याप्य **घोषं मा यात** \। अचिरम्
अधुनैव मा यातेति वा \। ततस् तत्र गत्वा **पतीन्** युष्मत्-पतित्वेन
कॢप्तान् तान् अपि **मा शुश्रूषध्वम्** \। हे **सतीः** ! सत्यः !
परमोत्तमाः ! ये च **वत्सादयस्** ते च **मा क्रन्दन्ति,** ततस् तान्
**मा पाययत,** तद्-अर्थं **मा दुह्यत** चेति \।\।२२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** पुनर् **यात गृहम्**, न
यातेति पक्ष-द्वयम् एव लक्ष्यीकृत्याह---**दृष्टं वनम्** इत्य्-आदि
सार्धेन \। **वन**-शोभा-दिदृक्षया यद् आगताः, तद् **दृष्टम्** \।
**वनं** कीदृशम् ? **कुसुमितम्** इत्य्-आदि-विशेषण-त्रयम् \। **तस्माद्
घोषं यात, मा चिरम्**, विलम्बो मा कार्य इत्य् अर्थः \। तत्र गत्वा किं
कार्यम् ? तत्राह---**पतीन् शुश्रूषध्वम्** \। पतीन् इति पान्तीति पतय
इति योगार्थत्वाद् यथा-तथं पालक-मात्रे बोद्धव्यम् \। अन्यच्
च---**क्रन्दन्ति** **बालाश्** च **वत्साः,** तान् **पाययत**, पश्चाद्
**दुह्यत** इत्य् अर्थः \। **बाला** इति वत्स-विशेषणम् \। हे सतीः !
साध्व्यः !

पक्षे, **दृष्टं वनम्** इत्य्-आदिना उद्दीपन-विभावः प्रकटीकृतः \।
**तत्** तस्माद् **घोषं मा यात**, **पतीन् मा शुश्रूषध्वम्** \।
**बालाश्** च **वत्सा मा क्रन्दन्ति** \। **तान्** मा **पाययत**, मा
**दुह्यत** चेत्य् अर्थः \। **चिरम्** एव **न यात**, इहैव सर्वदा
तिष्ठतेत्य् अर्थः \। प्रति-क्रियं मा-शब्दो योज्यः \।\।२१-२२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** शब्दोत्थार्थ-प्रतीत्या
वास्तवम् अर्थम् अजानतीः, ऊर्ध्वाधो दृष्टि-प्रसरणेनान्यतो विलोकयन्तीः
किञ्चित् संरम्भ-क्षुभित-दृष्टीः प्रत्य् आह---**दृष्टम्** इति \। अतिमुद्राम्
आकलय्य ईषत्-प्रणय-कोपेन इतस् ततो विलोकमाना दृष्ट्वा
अन्यथोत्प्रेक्षणं निर्वार्य, नूनं गृहेषु पत्य्-आदि-शुश्रूषया व्याकुलत्वेन
दुःखम् अनुभूय वृन्दावन-विलोकनौत्सुक्यतयागता एव तर्हि क्षणं
वन-दर्शनेन हृदयं निर्वापयन्तु इत्य् आह तीर्यक्-प्रेक्षणेन
वन-दर्शनं सम्भाव्याह, निर्धारितम् इवार्थं वदति---**वनं
दृष्टं** तच् च **कुसुमितं** शोभातिशयोक्तिः सूचिता \।

ऊर्ध्वावलोकन-मन्मथोत्प्रेक्ष्याह---**राकेश-कर-रञ्जितम्** इति \।
कालिन्दी-प्रदेश-स्थ-वृक्ष-खण्डेषु प्रसरन्तीर् दृष्टीर्
अन्यथोत्प्रेक्षमाणम् आह---**यमुन** इति \।
**यमुना**-संवासिनोऽ**निलस्य** लीलानायस-कृतिः, तया **एजन्तः**
कम्पमानास् **तरु-पल्लवाः,** तैः **शोभितम्** \। वृक्षा अपि भवतीम्
अत्रावस्थानम् अनुचितं मन्यमाना अङ्गुलि-तुल्यैः पल्लवैर् एव
निवारयन्ति वन-दर्शन-विषयिणी उत्कण्ठोपसम्पन्नैव, अतः परं
**गृहं यात** इति वन-निरीक्षणायागता भवतीर् अत्रावस्थापयतो
ममोदासीनस्यानौचितीयम् इति \।

सापेक्षत्व-पक्षेऽर्थस् तु---स एवभिप्रायस् त्व् अन्य एव रमणार्थं चेद्
अगताः, तर्हि उद्दीपन-विभावं पश्यतेत्य् आह---**दृष्टम्** इति \।
**वनं दृष्टं** काक्वा प्रश्नः \। वनं विशिनष्टि---**कुसुमितं** \।
भवतीनाम् आगमनं दृष्ट्वा वनस्यापि भाव-विशेषेण रोमाञ्चितत्वम् इव
जातं, किं पुनर् मम ? इति भावः \। अनेनाग्रे करिष्यमाणम्
आकल्प-शय्या-व्यञ्जनादि-रचनं सूचितम् इति \।

**वनं** कीदृशं ? **राकेशस्य करैः** किरणैः **रञ्जितं,**
चन्द्रस्यापि अस्मद्-रमणानुकूल्यं दर्शितं, **करैः** हस्तैः हि
मार्दवेन कान्ति-विशेष-योजितम् \। अनेन वनस्योज्ज्वलत्वं
तमो-नाशकत्वं सूचितम् \।

पुनः कीदृशम् ? **यमुना**-सम्बन्धिनोऽ**निलस्य लीला**, तया
सञ्चलनं, तेन **एजत्** कम्पमाना **तरूणां पल्लवानि** \। धुवने
कर-धूननम् इव शिक्षयन्तः \। यद् वा, ईदृशं सुखं नान्यत्रास्तीति
गतागतैः दर्शयन्त इव **वनैः पल्लवैः शोभितम्** अनेन
शरद-र्तुः शैत्येन च युष्मद्-आगमनेन मत्-सम्बन्धेन च वृक्षेष्व् अपि
सत्त्विक-भावः सूचितः \। ईदृशं सर्व-सद्-गुण-विशिष्टं **वनम्**
इष्टम् एवातो व्रजे गमनम् अयुक्तम् इति तात्पर्यार्थः \।\।२१\।\।

इदानीं मुनि-रूपाः यूथ-मुख्याः प्रति पद्य-द्वयेनाह---**तद् यात** इति
\। वन-दर्शनेन मनोरथ-पूर्तिश् चेज् जाता, तर्हि **गोष्ठं** व्रजं
**यात** \। ननु व्रजं त्यक्तैवायाताः \। पुनस् तत्रैव गमनेन किं
प्रयोजनम् ? इति चेत्, तत्राह---व्रजे धर्मार्थ-काम-लाभो भविष्यतीत्य्
उपदिशन्न् आह---हे **सतीः** ! सत्यः ! पति-शुश्रूषणं त्यक्त्वायाताः,
अतो धर्म-हानिर् जाता \। धर्म-मूला काम-प्राप्तिः, धर्मे नष्टे
काम-हानिर् अपि जाता \। दुग्ध-हान्य्-अर्थ-नाशोऽपि जातः \।
स्तनन्धय-त्यागेनोपलालनादि-सुख-नाशोऽपि जातः \।
एतच्-चतुष्टय-प्राप्त्य्-अर्थं व्रजं **यात** \। **मा चिरं** विलम्बो न
कार्यः \। यास् तु पतीन् त्यक्त्वागताः, ता यूयं **पतीन् शुश्रूषध्वम्** \।
यास् तु दोहं हित्वागताः, तासां **वत्सा** बद्धा एव **क्रन्दन्ति** \।
यासां स्तनन्धया अतृप्ताः **क्रन्दन्ति**, **तान् दुह्यत** दोहयतेत्य्
अर्थः \। अतृप्ता **बालाः क्रन्दन्ति**, **तान्** स्तनं **पाययत** \।
उदासीनस्य मम निकटे स्थित्या धर्मादि-हानिर् भविष्यति, तत्र गतानां
सर्वं सम्पत्स्यत इति रहस्योपदेशः स्वस्य सापेक्षत्वम् \।

पक्षे व्यङ्ग्यार्थम् आह---हे **सतीः** ! सत्यः ! मुख्य-पत्यौ
स्निग्धत्वात् पारिभाषिक-पतिं त्यक्त्वागतत्वाच् च, एतासां साध्वीत्वं
ज्ञातम् \। पूर्वं नर्मणा निषेधम् उक्तम् \। इदानीं वास्तवम् अर्थम्
आह---**तत्** तस्मात् **चिरं** बहु-काल-पर्यन्तं **गोष्ठं मा यात**,
किन्तु मया सहात्रैव रमध्वम् \।

यद् वा, **चिरं** बहु-काल-पर्यन्तं माम् आयात प्राप्नुवत \। यद् वा,
**अचिरं** शीघ्रं **गोष्ठं** व्रजं **मा यात**, गमने दोषस्य
बहुशोऽनुभूतत्वात्, रात्र्य्-आदि-दुःखम् अनुभूयागतत्वात् \। अन्यथा
दुःखं तद् अवश्यम् एव भविष्यति \। यदि पत्य्-आदीनां सङ्कोचः, तदा
पूर्णं रमणं विधाय रात्रि-शेषे यास्यथ \। **मा**-शब्दस्य
सर्वत्रान्वयः \। **पतीन् मा शुश्रूषध्वं,** मद्-रूपेण तेषां बहुशः
प्रातिकूल्यानुभवस्य सिद्धत्वात् \।

ननु क्रन्दतो वत्सान् बालान् त्यक्त्वागताः, अतस् तत्-स्मरणे रमणस्य
विफलत्वं भविष्यति ? इति चेत्, तत्राह---**वत्सा बालाश्** च **न
क्रन्दन्ति**, तद्-अर्थस्यान्यथा-सिद्धत्वात् \। गोपैर् एव गो-दोहनस्य
कृतत्वात्, पयसोऽपि तद्-अपेक्षितत्वाच् च, तच्-चिन्ता न कार्या \। बालानां
सान्त्वनस्य वृद्ध-धात्री-प्रभृतिभिर् एव कृतत्वात्, अतस् तच्-चिन्ता न
कार्या \। स्पष्टार्थम् आह---**तान् बालान् पयो मा पाययत**, **वत्सान् मा
दुह्यत** मा दोहयत, तस्यार्थस्य स्वत एव सिद्धत्वात् \। अतो
निःशङ्कं मया सह रमतेत्य् अर्थः \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च ता लज्जया
परितो विलोकयन्तीर् आह---**दृष्टम्** इति \। \"आं ज्ञातं
वन-दर्शनार्थम् आगताः\" इति ततश् च तासाम् ऊर्ध्वावलोकने सत्य्
आह---**राकेश** इति \। यमुना-दिग्-अवलोकने
सत्याह---**यमुना**-स्पर्शिनोऽ**निलस्य लीला** मन्द-गतिः, तया
**एजन्तः** कम्पमानास् **तरूणां पल्लवाः** पुष्पितैस् तैः **शोभिताम्**
इत्य् अभीप्सितं वनादि-दर्शनम् अपि निर्व्यूढम्, अतो मा विलम्बध्वम् इति
भावः \।

पक्षे, वृन्दा**वनम्** इदं सर्वोत्कृष्टं, तत्रापि पूर्ण-चन्द्रा रजनी,
तत्रापि चतुर्दिक्षु **यमुना**, तत्रापि
शैत्य-मान्द्य-सौगन्ध्यवन्तोऽ**निला** इत्य् उद्दीपन-विभावा एते \।
आलम्बन-विभावश् चाहं वर्त एवेत्य् अद्य युष्माकं रसिकता परीक्षिता
भविष्यतीति \।\।२१\।\।

**तत्** तस्मान् **मा चिरं यात**, अपि तु शीघ्रम् एव यातेत्य् अर्थः \।
**सतीः** पतिव्रताः अपि **शुश्रूषध्वं** तद्-धर्म-ग्रहणार्थं ता अपि
भजनीया एवेति भावः \। इति परोढा उक्ता कुमारीः प्राह---**वत्सा**
गवां **क्रन्दन्ति**, **तान् दुह्यत** दोहयत \। मुनिचरीः
प्राह---**बालाः क्रन्दन्ति**, **तान् पाययत** \।

पक्षे, **तत्** तस्माच् **चिरं** समस्ताम् अपि रात्रिम् अभिव्याप्य **मा
यात**, मया सह रमध्वम् इति भावः \। **पतीन् साध्वीश्** च **मा
शुश्रुध्वं**, विधात्रा दत्तस्यैतादृश-सौन्दर्यस्य यौवनस्य च
वैयर्थ्य-प्रापणानौचित्याद् इति भावः \। एवं **मा दोहयत मा
पाययत** मद्-अनुरागिणीनां भवतीनां किं तैः ? इति भावः \।\।२२\।\।

**\॥।**

\।\। १०.२९.२३ \।\।

अथवा मद्-अभिस्नेहाद् भवत्यो यन्त्रिताशयाः \।

आगता ह्य् उपपन्नं वः प्रीयन्ते मयि[^१२] जन्तवः \।\।

[^१२]: मम इति केचित्।


**श्रीधर-स्वामी (भावार्थ-दीपिका) :** संरम्भ-क्षुभित-दृष्टीः प्रत्य्
आह---**अथवा** इति \। **यन्त्रिताशया** वशीकृत-चित्ताः \।
**उपपन्नं** युक्तम् \। **प्रीयन्ते** प्रीता भवन्ति \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *संरम्भः* कोपावेशाः,
तेन *क्षुभित-दृष्टीर्* भ्रान्तेक्षणाः \। **अथवा** इति निपात-द्वयं
सम्भ्रमे मङ्गले वा \। **मयि** विषये **जन्तवो** जीव-मात्राणि \। अतो
रमध्वम् इति पक्षः\।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पुनस् ताटस्थ्यम्
आह---**अथवा** इत्य्-आदि \।\।२३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : मयि** यः **अभिस्नेहः**
प्रीति-विशेषः, तस्माद् इति मधुर-प्रेमाख्यः पुं-स्त्री-भाव-विशेषो
निरस्तः \। अत एव सौदास्यम् आह---**हि** यतः सर्वेऽपि प्राणिनो मयि
प्रीतिं कुर्वन्तीति \। **मद्-अभिस्नेहाद्** इति साक्षाद्-उक्त्या तम् अपि
श्लथयति \। अत एव गौरवेण **भवत्य** इति \।

यद् वा, ननु प्रियंवद-प्रवर ! तर्ह्य् अस्माकम् अभीष्टं सम्पाद्यताम् \।
तत्राह---**प्रीतिम्** एव **कुर्वन्ति** इति प्रीतेर् भक्ति-विशेषत्वाद्
अङ्ग-सङ्ग-कर्मणालम् इति भावः \। अन्यत् तैर् व्यञ्जितम् \।

यद् वा, अहो बत परित्यक्ता एव, ते सर्वे \। तत् किं पुनस्
तन्-नाम-ग्रहणेन ? इत्य् आशङ्क्य स-श्लाघं पक्षान्तरम् आह---**अथवा**
इति \। अर्थस् तथैव \। यद् वा, मम यो युष्माभिर् अभिस्नेहस् तस्मात्
तेनेत्य् अर्थः \।

अ-कार-प्रश्लेषेण **अयन्त्रिताशयाः** परम-साध्वीत्वात् \। यद् वा,
**मद्-विषयकाभिस्नेहेन अयन्त्रिताशयाः** \। पातिव्रत्येन पर-पुरुषे
स्नेह-विषयायोगात् \। एवम् उभयथा भाव-विशेषो निरस्तः, तथाप्य्
**आगता** यत् \। अन्यत् समानम् \। वस्तुतस् त्व् एवम् औदासीन्यं
चातुर्य-भङ्ग्या भाव-विवर्धनार्थम् एव \।

श्लेषार्थश् चायम्---अहो परमानुरकास्व् अपि भवतीषु किम्
उद्दीपन-गर्भैः प्रार्थनैर् इत्य् आह---**अथवा** इति \।
**अभि**-शब्देन **स्नेहस्य** सम्यक्त्वोक्त्या मधुर-प्रेमैव लक्ष्यते \।
सामान्यतः सर्वेऽपि प्राणिनो मम **प्रीयन्ते** यतः, अतः सर्वोत्तमा
गोप्यो भवत्यो मद्-**अभिस्नेहाद् यन्त्रिताशया** वशीकृत-चित्ताः सत्यः \।
किं वा, पत्य्-आदि-भयेनास्वच्छन्दा अपि **मद्-अभिस्नेहाद्** धेतोर्
**आगता** यत्, **तद् उपपन्नम्** एव, सर्वतोऽपि
विशिष्ट-मद्-विषयक-प्रीतिमत्त्वात्\। अत एव आदरेण **भवत्य** इति \।
अतोऽधुना मया सह स्वच्छन्दं रमध्वम् इति भावः \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ
संरम्भ-क्षुभित-दृष्टीस् ता निवर्तयितुम् इव
जन्तु-मात्र-साधारणता-निर्देशेनातिक्षोभयन्न् आह---**अथवा** इति \।
पक्षान्तरम् इदं, दृष्टं वनम् \[२१\] इत्य्-आदि निरसनापेक्षया \।
**मयि** योऽ**भिस्नेहः** प्रीति-सामान्यातिशयः, तस्मात् इति \।
रत्य्-अर्थः पुं-स्त्री-भाव-विशेषो न गृहीतः, विशेषेणाभावात् \। अत एव
सहौदास्यम् आह---**हि** यतः सर्वेऽपि प्राणिनो **मयि** प्रीतिं
कुर्वन्तीति \। **मद्-अभिस्नेहाद्** इति साक्षाद्-उक्त्या तम् अपि शिथिलयति \।
अत एव गौरवेण---**भवत्यः** इति \। अन्यत् तैः \।

यद् वा, अहो बत परित्यक्ता एव ते सर्वे, तत् किं पुनस्
तन्-नाम-ग्रहणेन ? इत्य् आशङ्क्य स-श्लाघं पक्षान्तरम् आह---**अथवा**
इति \। अर्थस् तथैव \। वस्तुतस् तु एवम् औदासीन्यं चातुर्य-भङ्ग्या
भाव-विवर्धनार्थम् एवेति \।

श्लेषार्थश् चायम्---एवं यद्यप्य् अन्य-प्रयोजनायागताः, तथापि
मत्-प्रार्थनया कियन्तं क्षणम् अत्र विश्राम्यतेति \। एवम् उक्त्वा
पक्षान्तरम् आह---**अथवा** इति \। **अभि**-शब्देन **स्नेहस्य**
सम्यक्त्वोक्त्या रत्य्-आख्य-भाव एव सूच्यते \। ततश् च यदि वा
**मद्-अभिस्नेहाद्** **आगताः**, तर्हि तद् एतद् **उपपन्नं** युक्तम् एवेत्य्
अर्थः \। तत्र हेतुः---**जन्तवः** प्राणि-मात्राणि, मम मत्-सम्बन्धे,
**प्रीयन्ते मयि** प्रीता भवन्तीत्य् अर्थः \। ततस् तादृश-भाववतीनां
वा का वार्तेति भावः \। अत एव प्रेमादरेण भवत्य इति \। अतोऽधुना
मया सह स्वच्छन्दं रमध्वम् इति भावः \।\।२३\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** यदि स्वयम् एव भवत्यो
मद्-अनुरागेणैवागता न तत्र मत्-प्रार्थनापेक्षापि, तदा तद् अतीव
युक्तम् आचरितम् इत्य् आह---**अथवा** इति \। **मम** मयि \। यदि
**जन्तु**-मात्राण्य् एव **मयि प्रीयन्ते,** तदा भवतीनां कामिनीनां
कान्त-भावात्मक एव सः स्नेहो भवेद् इति भावः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** पुनर् व्रजं यात इत्य्
अस्यैवानुकूलं वदति---**अथवा** इत्य्-आदि \। न वनादि-दिदृक्षया
समागताः स्म \। तद्-दर्शनार्थम् एव **आगताः** स्म इति चेत्, तद्
**उपपन्नम्** एव, **मद्-अभिस्नेह-यन्त्रितत्वं** हि साधूनाम् एव, यतः
**प्रीयन्ते मयि जन्तवः** \। प्राणि-मात्रम् एव मयि प्रीयते, किं पुनर्
भवत्यः \। तन् मद्-दर्शनं तु **उपपन्नम्** एव \। सम्प्रति घोषं
यात इत्य् अर्थः \।

पक्षान्तरे---**भवत्यो मद्-अभिस्नेहाद् यन्त्रिताशया** इति जानीमः,
तेनागताश् च \। अतोऽतः परं यद् उचितं तद्-उपपन्नं भविष्यत्य् एव \।
यतो **मयि जन्तवः प्रीयन्ते**, प्रीता एव भवन्ति, तद् यूयं यत् प्रीता
भविष्यथ, तत् किम् इति \। मा घोषं यात इत्य् अर्थः \।\।२३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु
पत्य्-आदि-स्नेह-त्याग-पूर्वकं त्वय्य् अनुरक्तत्वात् त्वां सेवितुम् आगताः \।
त्वं तु कथम् अस्मान् निवर्तयसि ? इति यथा-श्रुतार्थ-ग्रहणेन
संरम्भेण रुक्ष-मुद्राम् अवलम्बमानाः प्रत्य् आह,
**जन्तु**-मात्र-साधारण्य-निदर्शनेन स्वस्य औदासीन्यम्
आविष्करोति---**अथवा** इति \।

ननु कथम् अस्मान् अत्राहूय विडम्बयसि ? इति चेत्, तत्राह---**अथवा**
इति \। पक्षान्तरम् \। **मद्-अभिस्नेहाद् अत्रागताः, भवत्य** इति
गौरवोक्तिः, **मयि** योऽ**भितः स्नेहः,** तस्मात् पत्य्-आदिषु यः
स्नेहः, तस्माद् आकृष्य मय्य् अर्पितत्वात् \। अत एव **यन्त्रिताशया**
वशीकृत-चित्ताः \। अतः परम-साध्वीत्वात्, न तु रमणार्थम् आगताः \।
अथवा, एवं वो **मत्** मन्-निमित्तम्, **अभि** निःशङ्कं, यथा तथा
**स्नेहाद्** वा **आगताः** \। यतोऽ**यन्त्रिताशया** अस्वाधीन-चित्ताः
सत्यः \। अत एव चित्त-नियमनम् उपदिशति, चित्त-नियमेन कृते सति
पर-पुरुषे मयि भाव-विशेषम् उदयेन सतीत्व-भङ्गो न भविष्यतीति
भावः \। पूर्वं मनसोऽनियमने यज् जातम् एव, अधुना **मद् अभि** मम
सम्मुखम् **आगताः,** **स्नेहात् यन्त्रितो** बद्ध **आशयश्** चित्तं
यासां, ताः \। तद् **वो** युष्माकम् **उपपन्नं** युक्तम् एव जातम् \।
यतः केनापि न प्रतिबद्धाः \।

यद् वा, **वो** युष्माकम् अपि **उपपन्नं** युक्तम् एव \। यस्य यस्मिन्
प्रेम-विशेषः, तद्-अन्तिके तस्य गमनम् अयुक्तं न भवतीति
स्वस्याकामत्वं व्यञ्जयति---यतो **मयि जन्तवः** प्राणि-मात्राः
**प्रीयन्ते** प्रीतिं कुर्वन्ति \।

ननु, तेषु अङ्ग-सङ्गं क्रियते प्रयोजनाभावात् \। मम ब्रह्मचर्यं
भवतीभिः श्रुत-पूर्वम् एव, अतो व्याबुध्य यात इति शब्दोत्थोऽर्थः \।
इदानीम् अर्थोत्थम् अर्थम् आह---**अथवा** तद् यात इति \।
पूर्व-श्लोकोक्त-व्रज-गमन-निषेधम् अबुद्ध्वा क्षुभित-दृष्टी सान्त्वयन्
सापेक्षत्वं व्यञ्जयन् वने रमणं द्रढयति \। पद्यार्थस् तु स एव,
भावार्थो भिन्न एव \। **मम अभि** भय-रहितः
**स्नेह**-प्रसूताख्यश् चतुर्थो रत्य्-आख्यो भावः, तस्मात् तं प्राप्येत्य्
अर्थः \। **यन्त्रिताशयाः** मयैव यन्त्रितो निरुद्ध आशयश् चित्तं
यासां, ताः \। चित्ते निरुद्धे स्वत एव **आगताः** \। मम चित्तेन
भवतीनां चित्तम् आश्लिष्टं, क्षीर-नीरवत् \। केवलं शरीर-मात्रम्
अनाश्लिष्टम् \। तद् इदानीं रमणं सर्वं सेत्स्यतीति भावः, यस्मात्
**आगताः**, तद् **उपपन्नम्,** **वो** युष्माभिर् उचितं कृतम् इति \।
मनश् चक्रे \[१०.२९.१\] इति पूर्वं चिन्तनम् एव आगमन-मात्रं
प्रतीक्ष्यमाणेन मया तथा तत् सम्पन्नम् \। अतो यावद्-आकाङ्क्षं रमणं
भविष्यतीति भावः \। युक्तार्थत्वे कैमुत्य-न्यायेनाह---यतो
**जन्तवः** प्राणी-मात्राः **मम प्रीयन्ते** मद्-विषयां प्रीतिं
**कुर्वन्ति**, किम् उत मत्-प्रेम-रत्न-मञ्जूषा **भवत्य** इति \। तद्
उक्तं, को नु राजन्न् इन्द्रियवान् \[भा।पु। ११.२.२\][^१३] इति \। प्रीतौ
इन्द्रियवत्त्व-मात्रम् एवाधिकारि-विशेषणम् इति \।\।२३\।\।

[^१३]: को नु राजन्न् इन्द्रियवान् मुकुन्द-चरणाम्बुजम् \।

    न भजेत् सर्वतो-मृत्युर् उपास्यम् अमरोत्तमैः \।\।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अथवा** इति \। हन्त मया
वृथैवैतान्य् आगमन-कारणानि कल्पितानि \। अधुनैव कारणम् अवगतम्
इत्य् आह---**मयि** यो\ऽ**भि** सर्वतो-भावेन **स्नेहः,** तस्मात्
**यन्त्रिताशयाः** वशीकृत-चित्ताः, अत एव **आगताः**, तद्
**उपपन्नं**, मद्-दर्शन-लाभात् सिद्धं, यतो **मयि जन्तवः**
प्राणि-मात्राणि **प्रीयन्ते** इत्य् औत्पत्तिकं मे सौभाग्यं, न त्व्
औपायिकम् इति भावः \। तेन **भवत्यो** मयि प्रीति-सामान्यवत्य एव,
न तु कामोपाधिक-प्रीति-विशेषवत्य इति ध्वनितम् \।

पक्षे, **मद्-अभिस्नेहः** कान्त-भाव-मयं प्रेमा, तस्माद् धेतोर्
**यन्त्रीकृत आशयो** याभिः, ताः \। भवतीनां मनसा यन्त्रेणैवाहम्
आकृष्टो वर्ते इत्य् अर्थः \। तद् आगमनम् **उपपन्नम्** उचितम् एव, न
तूपपत्ति-रहितम् इत्य् अर्थः \। **मयि जन्तवो**\ऽपि **प्रीयन्ते**, किम्
उत भाववत्यो भवत्य इति भावः \।\।२३\।\।

**\॥।**

\।\। १०.२९.२४ \।\।

भर्तुः शुश्रूषणं स्त्रीणां परो धर्मो ह्य् अमायया \।

तद्-बन्धूनां च कल्याण्यः प्रजानां चानुपोषणम् \।\।

**श्रीधर-स्वामी (भावार्थ-दीपिका) :** दृष्टादृष्ट-भय-प्रदर्शनेन
निवर्तयति---**भर्तुर्** इत्य्-आदि श्लोक-त्रयेण \।\।२४-२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शास्त्र-सिद्धान्तम्
आह---दृष्टं भयं राज-निन्दादि, अदृष्टं नरकादि \। **अमायया**
अवञ्चनया \। **तद्-बन्धूनां** भर्तृ-बन्धूनां श्वशुरादीनाम् \।
**प्रजानां** सन्ततीनां पालनं च **परो धर्मः** शास्त्र-विहितत्वात् \।
अन्यथा कल्याणं नश्यतीति सम्बुद्ध्याह---**हे कल्याण्यः** ! इति \।
**भर्तुः** सर्व-पालकस्य मम **अमायया** नैष्कापट्येन सेवनं
**परो**ऽत्युत्तमो **धर्मः**, मम प्रसाद-हेतुत्वात् \। अमाययानुवृत्त्या
वै तुष्यत्य् आत्म-प्रदो हरिः[^१४] \[भा।पु। ११.३.२२\] इत्य्-आद्य्-उक्तेः \।
**तद्-बन्धूनां** देवानां ब्रह्मादीनां च यज्ञादिना सेवनं, **प्रजानां**
स्थावर-जङ्गमानां यथोचितम् **अनुपोषणं** पौनःपुन्येन पालनं,
स्थावराणां नित्यं जलादि-प्रसेचनेन, जङ्गमानाम्
अन्न-वस्त्रादि-प्रदानेनेत्य् अर्थः \।\।२४\।\।

[^१४]: तत्र भागवतान् धर्मान् शिक्षेद् गुर्व्-आत्म-दैवतः \।

    अमाययानुवृत्त्या यैस् तुष्येद् आत्मात्मदो हरिः \।\।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** परिहारम्
आह---**भर्तुर्** इत्य्-आदि \। यात यात, भर्तारः शुश्रूष्यन्ताम् इति
विधिः \। तत्र निषेधः---**भर्तुर्** इत्य् एक-वचनेन स्वस्यैव
भर्तृत्वं सूच्यते \। **भर्तुस्** त्रैलोक्य-भर्तुर् मम **शुश्रूषणं**
क्रियताम् \। मच्-छुश्रूषणम् एव **परो धर्मः** \। **स्त्रीणां**
लक्ष्मीणां भवतीनां पूर्ववत् \। **तद्-बन्धूनां** तस्य मम बन्धवो
भवद्-विधा एव, बन्धु-शब्दात् स्त्रियाम् उङ्-प्रत्ययः \। तासाम्
अन्यो\ऽन्यासां प्रजानां प्रकृष्ट-जन्मनां मया सहावतीर्णानाम् इत्य् अर्थः
\। **अनु** अन्योन्यं **पोषणं** प्रतिपालनं च **परो धर्मः**,
यद्-भजनं मद्-उक्त-सौहृदं च **परो धर्म** इत्य् अर्थान्तरम्
\।\।२४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : शुश्रूषणं** **धर्मः** \।
स च **अमायया** शुद्ध-भावेन धर्मैकापेक्षया वा चेत्, तर्हि **पर**
उत्कृष्ट इत्य् अर्थः \। **हि** निश्चितम् \। **तद्-बन्धूनां**
श्वश्रू-श्वशुरादीनां च **शुश्रूषणम्** \। तथा **प्रजानां**
पुत्र-भृत्यादीनाम् **अनु** पत्य्-आदि-शुश्रूषान्तरं **पोषणं** च
**धर्म** एव \। **अमायया** चेत्, **पर** एव \। **च**-काराभ्यां
द्वयोर् अपि मुख्यतया साम्यम् अपि सूच्यते \। **कल्याण्यः** ! हे साध्व्यः
! तद् एव युष्माकम् उचितम् इति भावः \। यद् वा, हे शुभादृष्टवत्यः !
अतो युष्माकम् एव तत् सिध्यतीति भावः \। एतच् च कैतवेनैव
प्रोत्साहनम् \। अन्यत् तैर् व्याख्यातम् \।

यद् वा, जन्तवः प्रीयन्ते नाम, किं वा आगता यत्, तद् युक्तम् एव, किन्तु
परम-धर्मेणैवाहं लभ्येय, न त्व् अन्यथेति \। तम् एव शिक्षा-मुद्रया
बोधयन्न् आह---**भर्तुर्** इति \। अर्थः स एव \। वस्तुतश्
चेर्ष्ययोपहास एव, तस्य परम-धर्मत्वाभावात् \। द्वितीय-पक्षेऽपि
नर्मैव \।
तुच्छीकृत-चतुर्-वर्ग-श्रवणादि-भक्ति-साध्य-प्रेमैक-लभ्यस्य तस्य
पति-शुश्रूषादि-बाह्य-धर्मेणालभ्यत्वात् \। अतस् तस्य धर्मस्य
परत्वोक्तिर् अपि नर्मत एवेति \। अत एवोक्तं गीतादौ, सर्व-धर्मान्
परित्यज्य \[गीता १८.६६\] इत्य्-आदि \।

श्लेषार्थश् चायम्---न केवलं **भर्तुस् तद्-बन्धूनां** मद्-विधानां च
**शुश्रूषणं परो धर्मः** \। यद् वा, हे **कल्याण्यः** !
परम-वैष्णव्यः ! **स्त्रीणाम्** अन्यासां प्राकृत-योषिताम् एव **धर्मः**,
न तु सर्व-स्त्री-वर्ग-श्रेष्ठानां युष्माकं भक्तौ प्रवृत्तानाम् अपि
स्व-धर्मानादरात् तथोक्तं---त्यक्त्वा स्व-धर्मं चरणाम्बुजं हरेः
\[भा।पु। १.५.१७\] इत्य्-आदिना \। एतत् तु हरि-भक्ति-विलासे
एकान्ति-लक्षणादौ बहुशो विवृतम् एवास्ति \।[^१५]

यद् वा, **भर्तुर्** जगत्-पतेर् मम \। किं वा, परमात्मत्वात् तत्त्वतो
भर्ताहम् एव, तस्य \। यद् वा, वृष्ट्य्-आदिभ्यो गोष्ठादि-रक्षणात् साक्षाद्
अहम् एवात्रत्यानां सर्वेषां भर्ता, तस्य \। अप्य्-अर्थे **च**-शब्दः \।
किं वक्तव्यम् ? **भर्तुर्** मम **शुश्रूषणम्** इति \। **मद्-बन्धूनां**
श्री-नन्द-बलदेवादीनाम् अपि तत् **शुश्रूषणम्** \। तथा **प्रजानां**
मद्-भृत्यानां श्रीदामादीनां श्री-नन्द-गृह-दासादीनाम् वा \। किं वा,
सामान्यतः सर्व-वैष्णवानाम् **अनुपोषणम्** अपि **परो धर्मः** \।
अन्यत् समानम् \।

[^१५]: कर्माधिकार-निरसनत्वं। हरि-भक्ति-विलास ११.५५३-५५५।
    एकान्ति-लक्षणानि--- सा च सर्व-नैरापेक्ष्येण तद्-एक-निष्ठता-रूपा
    एकान्तिता चतुर्धा चतुर्भिः प्रकारैः \। एको धर्मानादरः, अन्यश् च
    कर्म-ज्ञानाद्य्-अशेष-निरपेक्षता, अपरो विघ्नाकुलत्वे\ऽपि
    रति-परता, अपरश् च प्रेमैक-परतेति \। \[ह।भ।वि। १०.५९-८२\]
    \। एकान्ति-कृत्याणि \[ह।भ।वि। २०.३६९-३८५\] इत्य्-आदि द्रष्टव्यम्।


अतः शुद्ध-भावेन मम सेवा क्रियताम् इति \। यद् वा, अतोऽत्र **आगता**
यत्, तद् युक्तम् एवेति भावः\। किं च, श्री-भगवतो रसोपयुक्तेऽर्थे
प्रयुक्ताम् अपि वाचं बहवोऽर्था अनुवर्तन्ते, तत्रैश्वर्य-रूपोऽयम्
अर्थः \। यद् वा, धर्म-रहस्य-सार-सर्वस्वं शृणुतेति परमार्थम् एव
नर्मणैवाह---**भर्तुर्** इति त्रिभिः \।

व्रज-स्त्रीणां युष्माकं **भर्तुः शुश्रूषणम् अधर्मः** पापम् \।
**अमायया** तु **परोऽधर्मो** महा-पापम् एव, भक्ति-पराणां
श्रवणादि-भक्ति-रूप-स्वधर्म-परित्यागेन
पति-सेवादि-पर-धर्म-प्रवृत्त्या महानर्थोत्पत्तेः \। तथा चोक्तं
गीतासु, स्व-धर्मे निधनं श्रेयः पर-धर्मो भयावः \[गीता ३.३५\]
इति \। यद् वा, **अ**-कारो विष्णुर् अहम् एव, तस्मिन् मयि **मायया**
भक्त्य्-आदि-त्यागेन वञ्चनया यद् **भर्तुः शुश्रूषणम्** इति \। अन्यत्
समानम् \।

भगवद्-भक्ति-हीनानां सर्व-कर्मणो वैफल्याद् वैपरीत्याच् च \। तथा
चोक्तं बृहन्-नारदीये[^१६]---

[^१६]: ह।भ।वि। १०.३०२


> किं वेदैः किम् उ शास्त्रैर् वा किं वा तीर्थ-निषेवणैः \।
>
> विष्णु-भक्ति-विहीनानां किं तपोभिः किम् अध्वरैः \।\।

स्कान्दे च रेवा-खण्डे[^१७]---

[^१७]: ह।भ।वि। १०.९१


> धर्मो भवत्य् अधर्मोऽपि कृतो भक्तैस् तवाच्युत \।
>
> पापं भवति धर्मोऽपि तवाभक्तैः कृतो हरे \।\। इति \।

एतच् च भक्ति-विलासे श्री-वैष्णव-माहात्म्यादौ[^१८] व्यक्तम् एव
\।\।२४\।\।

[^१८]: ह।भ।वि। १०।


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु यद्य् अस्माकं
भवद्-अभिस्नेहो निश्चितः, तदा भवच्-छुश्रूषापि युक्तेत्य् आशङ्क्य
धर्म-शास्त्रेण भावयति---**भर्तुः** इति त्रिभिः \। भर्त्र्-आदीनाम् एव
शुश्रूषादिकं **धर्मः**, न तु तद्-इतरेषाम् अस्माकम्, स
चान्य-धर्मापेक्षया **परः** \।\
\
ननु तद् अप्य् अस्माभिर् यथा-युक्तं कार्यत एव ? तत्राह---**अमायया**
एवेति \। पर-पुरुषस्य मम भजने स-कपटम् एव स्यात्, ततः सोऽपि
दुष्यद् इति भावः \। **कल्याण्यः** ! हे साध्व्यः ! तद् एव युष्माकम्
उचितम् इति भावः\। एतच् च कैतवेन प्रोत्साहनम् \। वस्तुतस् तूपहास
एव, तस्य परम-धर्मत्वाभावात्,

> एतावान् एव लोकेऽस्मिन् पुंसां धर्मः परः स्मृतः \।
>
> भक्ति-योगो भगवति तन्-नाम-ग्रहणादिभिः \।\। \[भा।पु। ६.३.२२\]
> इति श्री-धर्म-राज-वाक्याद् इति \।

श्लेषार्थश् चायम्---न केवलं मद्-अभिस्नेह-हेतोर् एवोपपन्नम्, अपि तु
धर्म-हेतोर् अपीत्य् आह---**भर्तुः** इति \। **अमायया** कल्याणीभिर्
निज-सद्-भाव-वृत्तत्वेनैव, न तु बलाद् आपादितत्वेन \। यो भर्ता
तस्यैव **शुश्रूषणं परो धर्मः,** तथा **तद्-बन्धूनां** **च**
इत्य्-आदि \। अन्यत्र परम-धर्म-विदा श्री-भीष्मेणाम्बायाः परित्यागाद्
धर्मतो भर्तृत्वासिद्धेः \। तद् एवं सद्-भावावृतत्वेन ते मायया
कपटेनैव भर्तारः सद्-भाव-वृत्तत्वेन त्व् अहम् एव सत्य-भर्ता
भवतीभिः शुश्रूषणीय इत्य् अर्थः \। अत्र बाल्यम् आरभ्य भवतीनां
हृदयम् एव मम साक्षीति भावः \। वस्तुतस् तु स एष एवार्थः
स्थापयिष्यते \।\।२४\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** ननु भर्तृ-शुश्रूषण-परित्यागे
स्त्रीणां दोषः ? तत्राह---**भर्तुः शुश्रूषणम्** इति \। **अमायया** यो
भर्ता, तस्यैव **शुश्रूषणं परो धर्मः** \। तथा **तद्-बन्धूनां**
च \। युष्माकं तु अनुपभुक्तात्वेन लक्ष्यमाणानां
दाम्पत्य-व्यवहाराभावात् केनापि माययैव तत् कल्पितम् इति लक्ष्यते \।
ततो न दोष इति भावः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** किं वा प्रार्थना-पक्षे **भर्तुर्**
इत्य् **अमायया** अमिथ्यात्वेनैव यो **भर्ता**, तस्य कौमारम् आरभ्य
भवतीनां मय्य् एव, न तु तत्-कान्त-भाव इति मिथ्यैव भर्तुर् इत्य्
अर्थः \। कन्य-वैमत्येन बलात् पतित्वाभावात् परम-धर्म-विदा
श्री-भीष्मेणाम्बायाः परित्यागाद् इति भावः \।\।२४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** पुनः, तद् यात मा चिरं
घोषं \[भा।पु। १०.२९.२२\] इति यद् उक्तं, तद् अनुकूलं
वक्ति---**भर्तुः** इत्य्-आदि सुगमम् \। पक्षे, **भर्तुर्** ममेत्य् अर्थः,
एक-वचन-प्रयोगात् \। **अमायया** अकैतवेन \। **हि** निश्चितम् \। हे
**कल्याण्यः** ! **तस्य** मम **बन्धूनां** मत्-सुहृदां **प्रजानां**
प्रकृष्ट-जन्मनाम् **अनुपोषणम्** अन्योन्य-परिपालनं च **धर्मः
परमः** \। मच्-छुश्रूषणम् अन्योन्य-प्रीतिश् चेति द्वयं परमो धर्म
इति वाक्यार्थः \। तेनान्योन्य-सौहार्द-पुरःसरं मच्-छुश्रूषणम् एव
कुरुतेति भावार्थः \।\।२४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं श्रुति-रूपा
यूथ-मुख्याः प्रति भाव-जिज्ञासार्थं धर्म-निरूपणम् आह \।
बृहद्-वामन-पुराणे भृगुं प्रति ब्रह्म-वाक्यं---

न स्त्रियो व्रज-सुन्दर्यः पुत्र ताः श्रुतयः किल \।

नाहं तेन चानन्तो न च श्रीस् तत्-समा क्वचित् \।\। इति \।

**भर्तुर्** इति भर्तुः पोषण-कर्तुर् लौकिकस्य पत्युः **शुश्रूषणं,**
**प्रजानां** पुत्र-कन्या-दास-दासीनां तद् **अनु** यथोचितं
**शुश्रूषणं धर्मः** \। हे **कल्याण्यः** ! मङ्गल-रूपाः ! अहं तु
लौकिक-पतिर् न भवामि, स्त्रीणां ये देवताराधनादयो धर्मोक्ताः,
तद्-अपेक्षया पति-शुश्रूषणं धर्मस्योत्कृष्टत्वं, न तु
भगवद्-धर्मापेक्षयोत्कृष्टत्वम् \। अतो निरपेक्षस्योदासीनस्य च मम
भजनेन तद्-असिद्धेः \।

वास्तवम् अर्थम् आह---**भर्तुः शुश्रूषणं स्त्रीणां** साधारण-स्त्रीणाम्
एव **परः** श्रेष्ठो **धर्मः**, न तु मत्-प्रियाणां भवतीनाम् \। हे
**कल्याण्यः** ! शुभ-रूपाः ! भवतीनां मद्-आराधनम् एव **परमो
धर्मः** \। यस् त्व् अलौकिको भर्ता रस-पोषण-कर्ता अहम् एव,
लौकिक-पत्य्-आदीनां शुश्रूषणस्य परम-धर्मत्वाभावात् \। अतस् तेष्व्
अनिष्ट-निवारण-सामर्थ्याभावाद् भर्तृत्वं तद्-वधूनां बन्धुत्वं
पारिभाविकम् एव, तद् उक्तम् अत्रैव---

> गुरुर् न स स्यात् स्वजनो न स स्यात्
>
> पिता न स स्याज् जननी न सा स्यात् \।
>
> दैवं न तत् स्यान् न पतिश् च स स्यान्
>
> न मोचयेद् यः समुपेत-मृत्युम् \।\। \[भा।पु। ५.५.८\] इति \।

तस्मान् मच्-छुश्रूषणं परो धर्मस् तद्-वधूनाम् \। तस्य मम बन्धवो
मत्-सहचराः \। यद् वा, मम बन्धवो वैष्णवाः, तेषाम् अपि शुश्रूषणे
पर्यवस्यति \। तद् उक्तं,

> साधवो हृदयं मह्यं साधूणं हृदयं त्व् अहम् \।
>
> मद्-अन्यत् ते न जानन्ति नाहं तेभ्यो मनाग् अपि \।\। \[भा।पु। ९.४.६४\]
> इति \।

यद् वा, भर्तुः पालकस्य मम शुश्रूषणं प्रियाचरणं रमणम् इति यावत्
स्त्रीणां मत्-प्रियाणां भवतीनाम् अमायया अप्रतारणेन चेद् भवति, तर्हि
परो धर्मः \। प्राकृतस्य भर्तुः शुश्रूषणं स्त्रीणां भवतीनाम् अमायया
अकृपया स्नेहाभावेन चेद् भवति, तदा परो धर्मः स्यात् \।
कृपा-दम्भयोर् माया इति विश्वः \। स्नेहस्य मयि निर्बन्धत्वात् \। तद्
उक्तम्---

> विषयाविष्ट-चित्तानां कृष्णावेशः सुदूरतः \।
>
> वारुणी-दिग्-गतं वस्तु व्रजन्न् ऐन्द्रीं किम् आप्नुयात् \।\। इति[^१९] \।

[^१९]: ओफ़्तेन् अत्त्रिबुतेद् तो विष्णु पुराण, बुत् नोत् फ़ोउन्द् थेरे। सेए
    भक्तिस् १४७।


किं च---त्यक्त्वा स्वधर्मं चरणाम्बुजं हरेः \[भा।पु। १.५.१७\]
स्व-धर्म-त्यागेन मच्-छुश्रूषणं स्व-धर्मत्वं यदा स्वीक्रियते, तदा
अधर्म-त्यागेन मद्-आराधनस्य को वा धर्मत्वं स्वीकुर्यात् ? न ह्य्
अधर्म-त्यागेन धर्मो भवति, केनाप्य् अभ्युपगतं शक्यते \।

ननु लोक-प्रतीत्या पत्य्-आदि-शुश्रूषणस्य धर्मत्वं श्रूयते ? सत्यम्,
तथापि स्व-धर्म-त्याग-पूर्वक-मद्-भजनस्य परम-धर्मत्वं
प्रसिद्धेः \। तद् उक्तं गीतायां---सर्व-धर्मान् परित्यज्य माम् एकं
शरणं व्रज \[गीता १८.६६\] इति मयैवोक्तत्वात् \। यतः पत्य्-आदिषु
स्नेहस्य त्यक्तात् त्याग-दर्शन-लिङ्गेन तस्मान् मच्-छुश्रूषणम् एव
भवतीनां मुख्यो धर्मः \।

यद् वा, **तद्-बन्धूनां** तस्य मम बन्धूनां मत्-सहचरीणां सखीनां
**शुश्रूषणम्** आनुकूल्येनानुरञ्जनं, तद् **अनु** **प्रजानाम्** अप्य्
अनुरक्तानां दासीनां मनो\ऽनुरञ्जनं भवतीनां **परमो धर्म** इति \।
किं च, मच्-छुश्रूषणस्य त्यागेन इतर-धर्माचरणस्य कुत्राप्य्
अश्रूयमाणत्वात् \। अतः सापेक्षे\ऽपि रमणानुकूल-व्यापार-कर्त्रीभिर्
भाव्यम् इति अर्थोत्थार्थ इति \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु
भवद्-अभिस्नेहवत्यो वयं भवाम इति चेज् जानासि, **तर्हि** \"तद् यात
गोष्ठम्\" इति मुहुः किं ब्रवीषि ? न हि स्नेहाशयो जनः स्नेह-विषयं
जनं त्यक्तुं शक्नुयात् ? सत्यं, येन धर्मः सिद्ध्येत्, तद् एव
स्नेहवतापि व्रज-जनेन कर्तव्यम् इति शास्त्र-मतम् एतद् ब्रवीमि, इत्य्
आह---**भर्तुर्** इति \। **पर** उत्कृष्टः \। **अमायया** इति, न तु
पुंश्चलित्वे सतीत्य् अर्थः \। **तद्-बन्धूनां** श्वश्र्व्-आदीनाम् \।

पक्षे, **स्त्रीणां** प्रस्तुतत्वात् स्त्री-विशेषाणां व्रज-सुन्दरीणां
भवतीनाम् इत्य् अर्थः \। **भर्तुः शुश्रूषणं परो धर्मः**, न त्व्
आत्मीयः \। अतः स नानुष्ठेय इति भावः \। यद् उक्तं---

> विधर्मः पर-धर्मश् च आभास उपमा छलः \।
>
> अधर्म-शाखाः पञ्चेमा धर्म-ज्ञोऽधर्मवत् त्यजेत् \।\। \[भा।पु।
> ७.१५.१२\] इति \।

मम विष्णुत्वाद् भवतीनां च वैष्णवीत्वान् मद्-भजनम् एव भवतीनां
स्वधर्मः \। अन्यस् तु पर-धर्म एव \। धर्मान् सन्त्यज्य यः सर्वान्
मां भजेत स तु सत्तमः \[भा।पु। ११.११.३२\] इति
धर्मान्तर-त्याग-पूर्वकस्य मद्-भजनस्य विधिर् इति भावः \।\।२४\।\।

**\॥।**

\।\। १०.२९.२५ \।\।

दुःशीलो दुर्भगो वृद्धो जडो रोग्य् अधनोऽपि वा \।

पतिः स्त्रीभिर् न हातव्यो लोकेप्सुभिर् अपातकी \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पत्युः
दौःशील्यादि-सत्त्वेऽपि स्त्रीभिस् त्यागो नोचित इत्य् आह---**दुःशील** इति \।
**दुःशीलः** कलहादि-ज्ञान-सम्पन्नः \। **दुर्भगो** निर्वीर्यः,
कान्ति-हीनो वा \। **वृद्धः** प्रवयाः\। **जडः**
कर्तव्याकर्तव्य-ज्ञान-हीनः \। **रोगी** भग्नाङ्गोऽल्पाङ्गो वा \। यद् वा,
कुष्ठादि-व्याध्य्-आर्तः \। दौशल्यादि-सत्त्वेऽपि \[**अपातकी**\]
ब्रह्म-हत्यादि-पञ्च-महा-पातक-रहितश् चेत्, तर्हि शुचिर् एवेति \। आ
शुद्धेः सम्प्रतीक्ष्यो हि पतिः पातक-दूषितः इति याज्ञवल्क्योक्तेः \।
**लोकेप्सुभिः** स्वर्गादि-फलेच्छुभिः \।

पक्षे, एतादृशोऽप्य् अहं चेत्, तर्हि न त्याज्यः, पातीति पतिः तद्वत्त्वात् \।
किं वा, **पतिर्** व्रजवासी युष्माभिर् **न हातव्यो** न गन्तव्यः \।
ओहाङ् गतौ \।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : दुःशील** इत्य्-आदि \।
**लोकेप्सुभिर्** एव, न तु मद्-ईप्सुभिः \। मद्-ईप्सवस् तु माम् एव
भजन्ति, लभन्ते च \। यान्ति मद्-याजिनो\ऽपि माम् \[गीता ९.२५\] इतिवत्
\।\।२५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु परोपदेश-पण्डित !
सर्वथा पतयः परित्यक्ता एव \। अधुना किं तदीय-शुश्रूषाद्य्-उपदेशेन
? तत्राहुः---**दुःशील** इति \। **दुःशीलो** चौर्यादि-रतः \।
**दुर्भगः** भाग्यादि-हीनः, निष्फलोद्यम इत्य् अर्थः \। **वृद्धो**
जराभिभूतः \। **जडः** कर्मादिषु सामर्थ्य-हीनः \। **रोगी**
महा-रोग-ग्रस्तः \। **अधनो**ऽतिदरिद्रः, निजोदर-भरणेऽप्य्
असमर्थ इत्य् अर्थः \। **अपि**-शब्दस्य प्रत्येकम् अन्वयः \।
दौःशील्यादि-युक्तोऽपि **न हेयः**, व्रज-वासी तु सर्व-सद्गुण-युक्त
एवेति कथं त्याज्यः स्यात् ? इत्य् **अपि**-शब्दार्थः \।

**दुःशील** इत्य्-आदीनां यथोत्तरम् अधमत्वं द्रष्टव्यम् \। तत्र
दुःशीलात् दुर्बलात् **दुर्भगो**ऽधमः, दैव-कृतत्वेन दौर्भाग्यस्य
अपरिहार्यत्वात् \। तस्माद् अपि **वृद्धः**, वृद्धत्वस्य
सर्व-शक्ति-ह्रासात्, कामिनीनां प्रायोऽप्रियत्वाद् गृह-कर्माद्य्-असिद्धेश्
चाधमत्वम् एव \। तस्मात् अपि **जडो** धर्माधर्माज्ञानेन
सत्-कर्म-साधनाशक्त्या च सर्व-दोष-सम्भवात् \। तस्मात् अपि **रोगी**
स-घृणादिना सर्व-लोकैः सदानादरात् \। तस्मात् अप्य् **अधमः**
क्षुद्-वैकल्येन अशेष-गुण-मर्यादादि-लोपाद् इति दिक् \। **स्त्रीभिर्** इति
तासां पत्य्-एक-गतित्वात् \। अतः सेवकैः कदाचिद् धेयोऽपीति सूचितम् \।

**लोकेप्सुभिः** लोक-द्वयापेक्षावतीभिः \। अन्यथा इह-लोके
दुष्कीर्त्य्-आदिकम्, परत्र च नरकादिकम् इत्य् अर्थः \। तत्र च
महा-पाप-रत एव परित्याज्य इत्य् आह---**अपातकी** इति \। तथा च
स्मृतिः---पतिं त्व् अपतितं भजेत् \[भा।पु। ७.११.२८\] इति \।
अतोऽत्रत्यानां सर्वेषाम् अप्य् अपातकित्वान् न हातुं योग्य एवेति भावः \।
वस्तुतस् तु पश्चात् कदाचित् कुतोऽपि धर्मादि-विचारे सति
स्व-विषयक-भाव-विशेषे शैथिल्यं सम्भवेद् इति \। तन्-निरसनेन
स्वयम् एवादौ धर्म-श्रावणेन तासां भावो दृढीकृत इति \।

यद् वा, इदम् अपि पूर्ववन् नर्मैव, तद्-भजनापेक्षया
सौशील्यादि-षड्गुण-युक्तस्यापि पत्युर् हेयत्वात् तन्-निरूपितम् एव \।

श्लेषार्थश् चायम्---आपद्भ्यः पाति इति **पतिर्** अहं,
दौःशील्यादि-युक्तोऽपि सन्, तथा अपातकी धर्माद् अपतितोऽपि सन् \।
**लोक-द्वयेप्सुभिर्** अपि पति-पुत्रादीच्छुभिर् अपि वा, **स्त्रीभिर्**
व्रजाङ्गनाभिर् युष्माभिर् न हातुं योग्य एव \। किन्त्व् आलिङ्गनादिना सदा
सङ्गम्य एवेत्य् अर्थः \। अहं तु न तादृशो भवाम्य् एव,
सर्व-सद्-गुणवत्त्वेन युष्मद्-एक-प्रियत्वेन च तद्-वैपरीत्यात् \। यूयं
च मद्-अपेक्षया लोकानपेक्षिका एव, तद् अधुनापि कथं नालिङ्ग्येय ? इति
भावः \।

यद् वा, प्राकृतस् तादृश-षड्-दोष-युक्तोऽपि **पतिर् न हेयः** \। अहं तु
तत्त्वतः पतिर् एव, साक्षात् षड्-गुणैश्वर्य-युक्तश् च, कथं हेयः स्याम्
? इति \। सर्व-त्यागेन यूयम् आगता यत्, तद् उपपन्नम् एव \।

यद् वा, **लोकेप्सुभिर्** एव **न हातव्यः** \। परमार्थेप्सुभिस् तु
सौशील्यादि-युक्तोऽपि **अपातक्य्** अपि **हातव्यः** \। भवत्यस् तु मयि
परमानुरागाकृष्टत्वाल् लोक-द्वय-मर्यादातिगा एवेति भावः \। तत्र
सिद्धान्तो लिखित एव \।

यद् वा, गोपेभ्योऽभ्यसूयन्न् आह---**स्त्रीभिर्** व्रज-स्त्रीभिर्
**अपातक्य्** अपि **दुःशीलादि**-रूपः **पतिर् न हातव्यः,** न गन्तव्यः,
ओहाङ् गतौ इति \। अस्य **दुःशीलः** क्रोधनः, **दुर्भगः** कुरूपः,
**वृद्धो** जीर्णः, **जडो** मूर्खः, **रोगी** सदा व्याधितः, **अधनो**
बहु-गोधन-हीनः, **लोकेप्सुभिर्** मल्-लोक-कामाभिः \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु परोपदेश-पण्डित !
सर्वथा पतयः त्यक्ता एवाधुना किं तदीय-शुश्रूषाद्य्-उपदेशेन ?
तत्राहुः---**दुःशील** इति \। **दुःशीलश्** चौर्यादि-रतः \।
**दुर्भगः** भागादि-हीनः, निष्फलोद्यम इत्य् अर्थः \। **वृद्धः**
जराभिभूतः \। **जडः** कर्मादिषु सामर्थ्य-हीनः \। **रोगी**
महा-रोग-ग्रस्तः \। **अधनो**ऽतिदरिद्रः, निजोदर-भरणेऽप्य्
असमर्थ इत्य् अर्थः \। **अपि**-शब्दस्य प्रत्येकम् अन्वयः \।
दौःशील्यादि-युक्तोऽपि **न हेयः** \। व्रज-वासी तु सर्व-सद्गुण-युक्त
एवेति कथं त्याज्यः स्यात् ? इत्य् अपि-शब्दार्थः \। **लोकेप्सुभिः**
लोक-द्वयापेक्षावतीभिः \। अन्यथा इह-लोके परत्र च दुःखम् एवेत्य्
अर्थः \। तत्र च, पातक्य् एव परित्याज्य इत्य् आह---**अपातकी** इति \।
पातकं पतन-हेतुः पाप-विशेषः \। तथा च स्मृतिः---पतिं त्व् अपतितं
भजेत् \[भा।पु। ७.११.२८\] इति \। अतोऽत्रत्यानां सर्वेषाम् अपि
पाप-मात्राभावान् न हातुं योग्य एवेति भावः \। वस्तुतस् तु तासां
निश्चितेऽपि दृढ-भावे उत्कण्ठा-वर्धनार्थम् एव तथोक्तम् इति \।

श्लेषार्थश् चायम्---तस्मात् वस्तुतोऽहम् एव **पतिर्** इति स्थिते,
**दुःशील**- इत्य्-आदि वचनानुसारेण तत्-तद्-दोष-युक्तोऽपि **पतिर् न
हातव्य** इति स्थिते, निखिल-कल्याण-गुण-युक्तः पतिर् अहं कथं
हातव्यः ? ते पुनस् तत्-तद्-दोष-युक्ता न च पतय इति कथं न
हातव्याः ? इत्य् आह---**दुःशील** इत्य्-आदि \।\।२५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३३२) :** अङ्गीकृत्यापि पतित्वं
प्रकारान्तरेण तत्-सेवां स्मृति-वाक्य-द्वारापि परिहरति---**दुःशीलः**
इति \। **अपातकी** एव **न हातव्यः** \। ते तु पातकिन एवेति सासूयो
भावः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवम् एव **दुःशील** इत्य्-आदि
योज्यम् \।\।२५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** पुनस् तेनैव
क्रमेणार्थ-द्वयं प्रकाशयति---**दुःशील** इत्य्-आदि \। प्रकृत-पक्षे
सुगमम् \। तस्माद् घोषं गत्वा पतीन् एव शुश्रूषध्वम् इति भावः \।
पक्षे---**लोकेप्सुभिर्** इवेदम्, न तु मद्-ईप्सुभिः \। मद्-ईप्सुभिस् तु
पतीन् हित्वाप्य् अहम् एव भजनीयः, ममैव वास्तव-पतित्वात् \। तस्मान् मा
घोषं व्रजत, इहैव हित्वा मां भजतेत्य् अर्थः \।\।२५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) : \"**आत्म-शुश्रूषणं त्याजयित्वा
पत्य्-आदि-शुश्रूषणम् उपदिशति\" \[इति\] शाब्द-प्रतीत्या मन्यमानाः,
\"पित्ताक्रान्त-रसनायां सितां त्याजयित्वा कना-प्रयोगं कुर्वन्न् इवेति किम्
अस्मान् क्षारम् इवार्पयन् दुःखी-करोति ?\" इति वीक्षमाणाः प्रति
आत्म-शुश्रूषणं द्रढयितुं पुनर् अपि तम् एव धर्मं कथयति \।
\[\*\*\*\] फलादर्शनात् **वृद्धः** वयः-परिणामवान् कर्म-करणैः
शिथिलः, मूढत्वात्, **रोगी** राजरोगाक्रान्तः, पूर्व-जन्मनि
महा-पातकीत्वात्, ब्रह्महा क्षय-रोगाद् इति स्मृतेः \। **अधनः** दरिद्रः
निजोदर-भरणे\ऽप्य् अपर्याप्तत्वात्\। षड्-दोष-युक्तो\ऽपि **पतिश्** चेत्
पालकश् चेत् तदा **स्त्रीभिर्** अन्याभिः लौकिकीभिर् न त्याज्यः, तेन
स्वत एव त्यक्ताभिर् अपि \। **अपि**-शब्दः, यतो **लोकेप्सुभिः**
लोक-द्वयम् इच्छतीभिः, इह लोके निन्दा-श्रवणात्, पर-लोके
नरक-दुःख-श्रवणाच् च \। महा-पातक-सम्बन्धश् चेत्, तदा त्याज्य
एवेत्य् आह---**अपातकी** चेत् न त्याज्यः, **पातकी** त्याज्यः \। तथा
भवतीनां पतयस् तु नैवं-विधाः, किन्तु सुशीलाः, शुभगाः, तरुणाः,
कर्म-करणे दक्षाः, अरोगाः, बहु-गोधन-धान्य-युक्ताः, भवतीषु
स-स्पृहा अपातकीनश् च \। ते कथं त्याज्याः ? एकस्यापि दोषस्य सद्-भावे
सर्वथा उचितो नान्यथेति \। अन्यच् च सदा निरपेक्षे औदासीन्य-युक्ते\ऽप्य्
अनुरागो नोचित इति भावः \।

इदानीं वास्तवम् अर्थम् आह---**दुःशील** इत्य्-आदि षट्-दोष-युक्तो\ऽपि
**पतिः स्त्रीभिः** साधु कुर्वतीभिर् भवतीभिर् **न हातव्यः**, किम्
उताहं सुशीलत्वादि-गुण-युक्तः \। अन्यैः षड्-गुणैः युक्तत्वात्
मुख्य-पतिर् अहम् एवातिवृष्ट्य्-आदि-भय-निवारण-समर्थत्वात् \।
युष्मत्-सदृशीभिर् मत्-सदृशः **पतिर् न हातव्यः** \। **पातकी** इत्य्
अस्यायम् अभिप्रायः---व्रजे पाप-मात्र-स्थायि-सम्भावना नास्ति, किम् उत
महा-पातक-सम्भवः \। सत्यां निषेधः सम्भवतीति \। तद्-उक्तं---

> अवैष्णव-नमस्काराद् अयमाना जनार्दने \।
>
> वैष्णवे कलहाच् चैव पतन्तीह न संशयः \।\।

ता वार्यमाणाः पतिभिः \[भा।पु। १०.२९.८\] इत्य् उक्त्वा कलहेन निवारणे
जाते इति कलहात् पातक-सञ्चारो जातः \। मत्-प्रणववितानां निवारणात्
मद्-ईर्ष्याकुलत्वात् ममाप्य् अपमानो महा-पातक-सञ्चारो जातः, तस्मात्
सर्वथा त्याज्या एवेति **लोकेप्सुभिः** \। लोक्यते प्रकाश्यते इति लोको
रमणानन्द-प्रकारः, तद्-इच्छुभिर् युष्माभिः निजाभीष्ट-प्रदः
**पतिर्** अहं **न हातव्यः**, किं तु दयालुना मया सह रमध्वम् इति
गूढो\ऽभिप्राय इति \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु
भवद्-अभिस्नेहवतीनाम् अस्माकम् अननुरूपाः प्रतिकूल-शीला अरोचकास् ते
पतयः कथं सेव्या भवन्तु ? इत्य् अत आह---**दुःशील** इति \।
**अपातकी** इति, पतिस् त्व् अपतितं भजेत् \[भा।पु। ७.११.२८\] इति स्मृतेः
\। पतन-हेतु-पातकवान् एव पतिस् त्याज्य इत्य् अर्थः \। **लोकेप्सुभिः**
पति-लोक-सुख-वाञ्छावतीभिः \।

पक्षे, **लोकेप्सुभिः** इह-लोके पर-लोके
चातिक्षुद्र-कीर्ति-सुखाद्य्-अपेक्षावतीभिर् एव **न हातव्यः**, युष्माभिस्
तु लोक-द्वयाय जलाञ्जलीर् दत्त्वा मन्-माधुर्य-सुख-वारिधौ
खेलन्तीभिः प्रथमत एव **पतिस्** त्यक्त एव \।\।२५\।\।

**\॥।**

\।\। १०.२९.२६ \।\।

अस्वर्ग्यम् अयशस्यं च फल्गु कृच्छ्रं भयावहम् \।

जुगुप्सितं च[^२०] सर्वत्र औपपत्यं कुल-स्त्रियाः \।\।

[^२०]: हि


**श्रीधर-स्वामी (भावार्थ-दीपिका) : फल्गु** तुच्छम् \। **कृच्छ्रं**
दुःसंपाद्यम् \। **औपपत्त्यं** जार-सौख्यम् \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कामस्य पुरुषार्थत्वेन
पति-दोषेण तद्-अप्राप्त्या जन्मनो नैष्फल्यापनुत्तये प्रकारान्तरेण किं
जन्म-साफल्यं न कार्यम् ? इति चेत्, तत्र बाधकम् आह \।
**चो**ऽवधारणे\। **उपपतिः** पत्युः प्रतिनिधिर् उपपतिर् **जारः**,
जारस् तूपपतिः समौ इत्य् अमरः \। तत्-सम्बन्धि कर्म ग्राम्य-लक्षणम्
\। तत् **कुल-स्त्रियाः** सर्वत्र पत्युर् उत्तमाधम-मध्यमेषु पुरुषेषु
**जुगुप्सितं** गर्हितम् एवेत्य् अन्वयः \।

कथम् ? तद् उच्यते---**अस्वर्ग्यं** स्वर्ग-विरोध्य् एव, प्रत्युत
सप्त-सूर्म्य्-आदि-यातना-प्रदम् \। किं च, **अयशस्यम्** इहामुत्र
दुष्कीर्ति-करम् \। तथापि न बहुलं, **फल्गु** तुच्छ-फलम् \।
अल्प-काल-विषयत्वात् कादाचित्कत्वेनेत्य् अर्थः \। ***कृच्छ्रम्*** इति
व्याख्यातं स्वामि-पादैः---*दुःसम्पाद्यम्* इति कर्तुर् अतिश्रम-साध्यत्वात्
\। **भयावहं** मरणादि-भय-करम् \। निधुवने
तत्-पत्य्-आदि-समागमादिनेत्य् अर्थः \।

पक्षे, उप समीपे पतिर् यस्याः सा उपपतिः, तस्या भवस् तत्त्वम् \।
अष्ट-यामं पति-सामीप्यम् \। कु कुत्सितं लात्य् आददातीति **कुला** सा चासौ
**स्त्री** च, तस्या एव, न तु मन्-निष्ठानां युष्माकम् \। ताराहल्यादीनां
तु व्यभिचाराद् अप्य् **औपपत्यं जुगुप्सितं** न जातं, पुनः पतिभिर्
अङ्गीकरणाद् इति \।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पति-त्यागस् तु महद्
दूषणम् इत्य् आशङ्क्याह---**अस्वर्ग्यम्** इत्य्-आदि \। **सर्वत्र** प्रपञ्चे,
सर्व-शब्दो\ऽत्र विश्व-परः \। **सर्वत्र** ब्रह्मादि-पर्यन्ते\ऽपि
**औपपत्यम् अस्वर्ग्यम् अयशस्यादि**, सर्वातीते मयि तु न तथेति \।
द्वितीयो\ऽर्थः---मम **औपपत्यं** नास्ति, पतिर् एवाहम् इति भावः \।
तथा च लक्ष्मीः---स्त्रियो व्रतैस् त्वा हृषीकेश्वरं स्वतो ह्य् आराध्य
\[भा।पु। ५.१८.१९\], स वै पतिः स्याद् अकुतोभयः स्वयं \[भा।पु।
५.१८.२०\] इत्य्-आदि \।\।२६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु श्री-व्रज-युवराज !
भवद्-आज्ञया नैव पतयस् त्याज्याः, किं तु नाम्नैव खलु तेषां
पतित्वम् \। पतित्व-व्यवहारस् तु त्वया सहैवास्ताम् इत्य् आशङ्क्य तासां
दीर्घाभीष्ट-निन्दनेन परमाप्रियम् अवहित्थया साभ्यसूयम्
इवाह---**अस्वर्ग्यम्** इति स्वर्गाप्तौ प्रतिकूलम्, किं वा
पूर्व-पुण्यार्जित-स्वर्ग-नाशकम् इत्य् अर्थः \। अयि कामिन्यः ! अदृष्टत्वान्
मास्तु स्वर्गापेक्षा \। लोके यशोऽपेक्षा त्व् अस्त्य् एव \। तद्-बाधकं चेत्य्
आह---**अयशस्यम्** इति \। पूर्व-सञ्चित-यशसोऽपि लोपकम् इत्य् अर्थः \।

ननु लोकातीत ! सुगुप्तम् एतत् को नाम जानातु ? तत्राह---**फल्गु**
तुच्छम् अस्थिरत्वात् \।

ननु भो अच्युत ! त्वया सहास्माकं तत् सुस्थिरम् एव,
तत्राह---**कृच्छ्रं** दुःसाध्यम् इत्य् अर्थः\।

ननु स्वैर-सिंह ! व्रजे श्री-वृन्दावने च स्वच्छन्द-विहरणात्
सुख-साध्यम् एव ? तत्राह---**भयं** स्वाम्य्-आदिभ्यो नरकादिभ्यश् च,
तद् **आ** सम्यग् **वहति** प्रापयतीति तत् \।

यद् वा, लोके परमार्थेऽपि **जुगुप्सितं** निन्दितम्, लज्जा-करत्वाद्
घृणावहत्वाद् वा \। **हि** निश्चितम्\।

ननु तत्त्वज्ञेन्द्र ! निजाभीष्ट-सिद्ध्या जुगुप्सापि सुसह्यैव,
तत्राह---**कुल-स्त्रिया** इति \। जाताव् एकत्वम् \। कुल-कलङ्कतस्
तत्-स्त्रीणां परमानुचितम् इति सर्वथा परिहार्यम् एवेति भावः \।
वस्तुतस् तु पूर्ववद् स्व-विषयक-भाव-दार्ढ्यार्थम् एव \।

श्लेषार्थश् चायम्---अप्य्-अर्थे **च**-कारः \। **अस्वर्ग्यादि**-रूपम् अप्य्
**औपपत्यं कुल-स्त्रिया** अपि भवत्य् एव \। ताराहल्यादीनाम् अपि
तच्-छ्रवणात् \। अतः साधारण्यापत्त्या दोष-विशेषो नास्तीति भावः \।

किं च, \[**कुल-स्त्रियाः**\] कुत्सितं लाति आददातीति कुला या स्त्री, तस्या
एव **अस्वर्ग्यादिकम्** \। युष्माकं तु निखिल-सर्वस्व-सारं मद्-भावम्
आददानानां तन् नेति तात्पर्यं नर्म च ज्ञेयम् \। यद् वा, नर्म आह---उप
समीपे पतिर् यस्याः, सा उपपतिः \। तस्या भाव **औपपत्यं,** पत्युः
सामीप्यम् इत्य् अर्थः \। तत् सर्वथा **अस्वर्ग्यादि**-दोष-युक्तम् \।
**कुल-स्त्रिया** इति राधाम् उद्दिश्योक्तम् \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु श्री-व्रज-युवराज !
भवद्-आज्ञया नैव पतयस् त्याज्याः, किं तु सदा नाम्नैव तेषां
पतित्वं, पतित्व-व्यवहारस् तु त्वया सहैवास्ताम् इत्य् आशङ्क्य तासां
दीर्घाभीष्ट-निन्दनेन परमाप्रियम् अवहित्थया साभ्यसूयम्
इवाह---**अस्वर्ग्यम्** इति \।

**अस्वर्ग्यं** सर्ग-प्राप्तौ प्रतिकूलम् \। अयि कामिन्यः ! दृष्टत्वाभावान्
मास्तु स्वर्गापेक्षा, इह-लोके यशोऽपेक्षा त्व् अस्त्य् एव तद्-बाधकं चेत्य्
आह---**अयशस्यम्** इति, पूर्व-सञ्चित-यशसोऽपि लोपकम् \।

ननु सुगुप्तम् एवैतत् को नाम जानातु ? तत्राह---तथापि **फल्गु**
तुच्छम् अस्थिरत्वात् \।

ननु भो अच्युत ! त्वया सहास्माकं तत् सुस्थिरम् एव, तत्राह---तथापि
**कृच्छ्रं** दुःसाध्यम्\।

ननु स्वैर-सिंह ! व्रजे श्री-वृन्दावने च स्वच्छन्द-विहरणात्
सुख-साध्यम् एव, तत्राह---तथापि **भयावहं,** भयं पर-लोकात्
कदाचित् स्वाम्य्-आदिभ्यश् च तत् आ सम्यग् वहति प्रापयतीति तत् \।

ननु अमृत-निर्मञ्छनीय-मधुराधर ! त्वद्-अपेक्षयास्माभिः सर्वम्
उपेक्षितम् एवेति \। कुतोऽपि न भयं, तत्राह---तथापि सर्वत्र
स्व-देश-पर-देशयोर् व्यवहार-परमार्थयोश् च **जुगुप्सितं** निन्दितम्
\। हि निश्चितम् \।

ननु तत्त्व-ज्ञेन्द्र ! निजाभीष्ट-सिद्ध्या जुगुप्सापि सुसहैव,
तत्राह---**कुल-स्त्रिया** इति \। जाताव् एकत्वम् \। कुल-कलङ्कतोऽपि
कुल-स्त्रीणां परमानुचितम् इति सर्वथा परिहार्यम् एवेति भावः \।
वस्तुतस् तु पूर्ववद् उत्कण्ठा-वर्धनार्थम् एवेति \।

श्लेषार्थश् चायम्---पूर्ववद् एव धर्मोपात्तः पतिस् तद्-विपरीतस्
तूपपतिर् इति \। अथ च लोकेऽप्य् अन्यथा-प्रसिद्धम् आलक्ष्य स्मृति-वाक्यम्
इदं छलार्थतया नर्म व्यञ्जयति \। उप समीपे पतिर् यस्याः सा
उपपतिः, तस्या भाव **औपपत्यम्,** पत्युः सामीप्यम् इत्य् अर्थः \। तत्
सर्वथास्वर्ग्यादि-दोष-युक्तम् इति \। एवं भर्तुः शुश्रूषणम् इत्य् अत्र
परः सर्वाधिक एवाधर्म इति व्याख्येयम् \।\।२६\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** अपातकित्वाङ्गीकारम् आशङ्क्य
छलेन स्मृति-वाक्यान्तरम् अन्यार्थतया व्यञ्जयन्न् अपि तत्-सेवां
प्रत्याचष्टे---**अस्वर्ग्यम्** इति \। उप समीपे पतिर् यस्याः सा उपपतिः,
तस्या भाव **औपपत्यं** पति-सामीप्यम् इत्य् अर्थः \। तत् खल्व्
**अस्वर्ग्याद्** इति \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** पुनस् तेनैव
क्रमेणाह---**अस्वर्ग्यम्** इत्य्-आदि \। **कुल-स्त्रिया औपपत्यम्**
उपपति-करणं **सर्वत्र** **अस्वर्ग्यम्** इत्य्-आदि \। तस्माद् घोषं
गत्वा पतीन् भजतेत्य् अर्थः \।

पक्षान्तरे---**कुल-स्त्रिया औपपत्यं** **सर्वत्रास्वर्ग्यम्** इत्य्-आदि, न
तु सर्वातीते मयि, औपपत्याभावात् \। वास्तवः पतिर् अहम् एव \। तस्माद्
अविचारम् एवेह स्थित्वा मां भजतेत्य् अर्थः \।\।२६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अधुना यूथ-मुख्या देवीः
प्रत्य् आह--- **अस्वर्ग्यम्** इति\। **औपपत्यं** उपपति-जनितं सुखं
\। कुल-स्त्रिया इति जाताव् एकवचनं कुल-स्त्रीणां अन्यासाम् अपि सर्वत्र
जुगुप्सितं निन्दितम् इति \। निन्दा-भयम् अवगणय्यागतानां निन्दा न
किञ्चित् करोति चेत्, तत्राह---**अस्वर्ग्यम्** स्वर्ग-प्राप्ति-प्रतिबन्धकं
यागादि-जन्य-पुण्य-विनाशकत्वात् \।

ननु स्वर्गापेक्षा-रहितानां किं स्वर्ग-साधनेन इति चेत्
तत्राह---**अयशस्यं** दुःकीर्ति-सम्पादकं विगीताचरणात्, संभावितस्य
चाकीर्तिर् मरणाद् अतिरिच्यते \[गीता २.३४\] इति गीतोक्तेः \।

ननु केनाप्य् अलक्षितागमनम् अत्र को वा ज्ञास्यति ? इति चेत्
तत्राह---**फल्गु** तुच्छं अनल्प-काल-भोग्यत्वात् \।

ननु भवतो यावद्-आकाङ्क स्थास्याम इति चेत्, तत्राह---कृच्छ्रं
दुःख-साध्यं लण्टक-हिंस्रादि-वल्ल्य्-आवृत-प्रदेशात् \।

ननु वृन्दावनस्य सुख-रूपत्वात् त्वया सह स्वेच्छा-रमणात् सुखम् एव
प्राप्स्याम इति चेत्, तत्राह---**भयावहम्** \। इह लोके पत्य्-आदि-भयं
तस्मिन् भये प्रतिकार्ये\ऽपि राज-भयं दुःपरिहरम् इति \। अमुत्र भ्यम्
अप्रतीकार्यम् एव भय-संवलित-सुखेन रत्य्-आदिकं भयानकस्य
बलवत्त्वात् भयम् अगणयन्तीः प्रत्य् आह---**सर्वत्र** स्व-देशे
पर-देशे च **जुगुप्सितं** निन्दितं च कुल-कलङ्कावहत्वात् \। तस्मात्
कुल-स्त्रीणां साध्वीनां तत् परिहार्यम् एवेति \। तद् उक्तं---अस्वर्ग्ये
लोक-विद्विष्टं धर्मम् अथाचरेन् न तु \।

अयं भावः---निरपेक्षस्योदासीनस्य ममाविगीते\ऽपि वृत्तिर् नास्ति \।
विगीते राग-भावस्य नित्य-सिद्धत्वाद् इति \। इदानीं वास्तवम् अर्थम्
आह---**औपपत्यं** **सर्वत्र** सर्व-देशेषु सर्वेषु पुरुषेष्व् एव
कुल-स्त्रीणां **जुगुप्सितं** निन्दितं मम तु सर्वान्तरत्वान्
मुख्य-पत्युः सम्बन्धेनाविगीतम् एव, विक्रीडितं व्रज-वधूभिर् इदं
\[भा।पु। १०.३३.४०\] इत्य् अग्रे वक्ष्यमाणत्वात् \। कीदृशम् ? **अस्वर्ग्यम्,**
अन्येषाम् अपि मद्-भक्तानां स्वर्गे इच्छानुदयात् किं पुनर् मत्-प्रियाणाम् इति
\। तद् उक्तं---स्वर्गापवर्ग-नरकेष्व् अपि तुल्यार्थ-दर्शिनः \[भा।पु।
६.१७.२८\] इति भवत्यस् तु पूर्वं देव्यः मत्-सम्बद्धं **औपपत्यं**
स्वर्ग-गति-प्रतिबन्धकं जातम् इत्य् अर्थः \। एताः परं तनु-भृतः
\[भा।पु। १०.४७.५८\] इति \। वन्दे नन्द-व्रज-स्त्रीणां पाद-रेणुम्
\[भा।पु। १०.४७.६३\] इत्य्-आदिभिस् तूभयमानत्वात् \। अत एव भवतीनां
उत्तमाधिकार-सम्पादकम् इति \। फल्गु अल्पं कृच्छ्रं यत्र
कण्टकित-प्रदेशोल्लङ्घनात् परिणामे बहु-सुख-प्रदत्वात् \। किं च,
**भयावहं** भयं न वहति प्रापयतीति \। वेणु-नादेन सर्वेषां
मोहितत्वात् \। अत्र कस्यापि भयम् आकुरुत निःशङ्कं रमतेत्य् अर्थः \।
यद् वा, कुल-स्त्रीणां भवतीनां **औपपत्यं** पत्युर् मम समीपे यत्
सुखं, तद् **अस्वर्ग्यं**, स्वर्गं न भवतीति \। अत्रैव सुखं नास्त्य्
अन्यत्रेति \। पुनः कीदृक् ? **अयशस्यं** अयेन शुभ-दृष्टेन शस्यत्य्
उत, अयः शुभावहो विधिः इति कोषः \।

किं च, **फल्गु** अत्यल्पं **कृच्छ्रं** दुःखं यत्र
व्यभिचारि-भावानां दुःखवत् प्रतीयमानत्वात् \। **भयावहं** भयं
काल-भयं न वहति प्रापयतीति \। सर्वदा निकट-स्थितेः **सर्वत्र**
मद्-व्यतिरिक्तेषु पुरुषेषु युष्मद्-व्यतिरिक्तानाम् अन्यासां स्त्रीणां
**औपपत्यं जुगुप्सितं, औपपत्यं** रस-वृद्धि-हेतुत्वान् मया
स्वीकृतं, अन्यत्र नरक-हेतुत्वात् \। वक्ष्यति च न,

> नैतत् समाचरेज् जातु मनसापि ह्य् अनीश्वरः \।
>
> विनश्यत्य् आचरन् मौढ्याद् यथारुद्रो\ऽब्धि-जं विषम् \।\। \[भा।पु।
> १०.३३.३१\] इति \।

**औपपत्यं** रस-वृद्धि-हेतुत्वान् मया स्वीकृतम् इत्य् अभिप्रायः
\।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मयि स्नेह-सामान्यवत्यो
भवत्यः स्वभावाद् भवन्त्य् एव, किन्तु धर्म-प्रतिकूल-स्नेह-विशेषस्
तु सर्वथैव त्याज्य इत्य् आह---**अस्वर्ग्यम्** इति\। मास्तु स्वर्ग इति
चेत्, **अयशस्यं** \। यशोऽपि मास्त्व् इति चेत्, **फल्गु** मिथ्यैव ब्रूषे
\। नेदं **फल्गु** \। सर्वोत्कृष्टत्वेनानुभूतत्वाद् इति चेत्, **कृच्छ्रं**
पत्य्-आदि-वारण-कष्ट-मयम् \।

ननु,

> वामता दुर्लभत्वं च स्त्रीणां या च निवारणा \।
>
> तद् एव पञ्च-बाणस्य मन्ये परमम् आयुधम् \।\। \[उ।नी। ३.२०\] इति \।

दुःखम् अप्य् अधिकं चित्ते सुखत्वेनैव रज्यते \[उ।नी। १४.१२६\] इति
रस-शास्त्रोकेः \। प्रत्युत तत् **कृच्छ्रं** रागवतीनाम् अस्माकं
सुखातिशय-हेतुर् एवेति चेत्, **भयावहं** लोक-शास्त्र-निषिद्धत्वाद्
ऐहिक-पारत्रिक-भय-प्रदम् \। ननु,

> यत्र निषेध-विशेषः सुदुर्लभत्वं च यन् मृगाक्षीणाम् \।
>
> तत्रैव नागराणां निर्भरम् आसज्जते हृदयम् \।\। \[उ।नी। ३.२१\] इति
> रस-शास्त्रोक्तेः \।

प्रत्युत रसाधायकम् एवैतत् ? इति \। तत्राह---**जुगुप्सितम्** इति \।
सर्व-देशे सर्व-काले औपपत्यम् उपपति-कर्तृकं कर्म **कुल-स्त्रियाः
जुगुप्सितम्** इति **सर्वत्र** तद्वती कुल-स्त्री निन्द्यत इत्य् अर्थः \।
तत्र यद्यपि युष्माभिः स्वाभीष्ट-सिद्ध्या स्व-निन्दापि सुसहैव, तथापि
मत्-प्रणयास्पदानां युष्माकं निन्दा मया कथम् उत्पादनियेति, अतो गोष्ठम्
एव यातेति भावः \।

पक्षे, **सर्वत्र** इति **जुगुप्सितम्** इदं सार्वत्रिकम् एव \। प्रस्तुते
तु मम नारायण-समत्वं गर्ग-मुख-परम्परया युष्माभिः श्रुतम् एवेत्य्
अतो मम **औपपत्ये**ऽपि नैव निन्दा, परमेश्वरत्वेन
शुभाशुभ-कर्मातीतत्वाद् इति भावः \।\।२६\।\।

**\॥।**

\।\। १०.२९.२७ \।\।

श्रवणाद् दर्शनाद् ध्यानान् मयि भावोऽनुकीर्तनात् \।

न तथा सन्निकर्षेण प्रतियात ततो गृहान्[^२१] \।\।

[^२१]: गृहं


**श्रीधर-स्वामी (भावार्थ-दीपिका) :** किं च, **श्रवणाद्** इति
\।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्व-प्रीति-साधनम्
आह---*किं च* इति \। अन्यद् आहुः \। तव मुख्य-भर्तृत्वात् त्वत्-सेवनं
जार-सेवनवद् अस्वर्ग्यादि न, किन्तु पति-सेवनतोऽपि मुख्यं
स्वर्ग्यादि-साधनम् एवेति चेत्, तथापि मच्-**छ्रवणादिना** **मयि
भावो** भक्तिः स्यान् न तथा सन्निकर्षणात्यन्त-समीप्येन तेजस्विनाम्
अत्यन्त-सामीप्यं वह्निवद् भयङ्करम् इति तात्पर्यम् \। अतो गृहान् अवाप्य
मद्-भक्तिर् विधेयेत्य् आह---**प्रतियात** इति \। पक्षे, श्रवणादिना
**तथा न**, यथा **संनिकर्षेण** ततोऽगृहान् अकृत-दार-गमनान्
**प्रति यात** भजत \। किं वा, गृहान् मदीय-कुञ्ज-भवनानि विशतेत्य्
अर्थः \।

ननु कथम् अन्यथा सम्भावयसि ? न वयं त्वद्-अङ्ग-सङ्गार्थम् आगताः,
किन्तु गर्गोक्ति-प्रामाण्यान् नारायणस्य समो नान्यः \[भा।पु। १०.८.१९\] इत्य्
अतस् त्वाम् एव नारायणं ज्ञात्वा त्वद्-भक्ति-कामा वयम् आगतास् तद्
अद्यतनीं रात्रिं स्व-समीप एवास्मान् स्थापयित्वा कृपया
स्व-चरण-सरोजं परिचारयेति चेत्, तत्राह---**श्रवणाद्** इति \।
शुद्ध-भक्ताः खलु सामीप्य-सालोक्यादिकम् अपि न कामयन्ते, यथा
श्रवण-कीर्तनादिकम् इति प्रसिद्धिर् भवतीभिर् वैष्णवीभिः श्रुतैवेति
भावः \।

पक्षे---श्रवणादिभ्यो **भावः** कन्दर्पस् **तथा न** भवति,
**यथा** **सन्निकर्षेण** त्य् अतो गृहान् प्रति न यातेति तत्र
आवृत्त्यान्वयः \। यद् वा, नञ्-पर्यायस्याकारस्य प्रश्लेषेणागृहान्, **न
गृहान् प्रति यात** इत्य् अर्थः \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : श्रवणाद्** इत्य्-आदि चेद्
अनुरक्ताः स्थ, तदा श्रवणादिभिर् एव स्थीयताम् इति बाह्योऽर्थः \।
आन्तरं तु **श्रवणादिना** **मयि** **भावो न तथा** यथा
**सन्निकर्षेण** संयोगेन, ततः **प्रतियात गृहान्** इति बाह्योऽर्थः \।
आन्तरस् तु अगृहान् अकृत-दारान् अस्मान् इति बोद्धव्यम् \। **प्रतियात** इति
पूर्ववद् बहु-वचनम् \। **अगृहान्** त्यक्त-गृहान् भवद्-विधानां
सङ्गार्थम् एव वनं गतान् इति वा \।\।२७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, प्रेमैक-लभ्य !
सर्व-साध्य-प्रेम्णा बाह्यान्तरङ्गं किल स्व-धर्म इति चेत्, तर्हि
मच्-छ्रवणादिकम् एवानुष्ठीयताम् इति \। यद् वा, श्री-पुरुषोत्तम !
त्वत्-प्रसाद एवापेक्ष्यते, नान्यत् किञ्चित् कुलादिकम् एवेति चेत्, तर्हि
मत्-प्रसादो मद्-विषयक-प्रेम्णैव सिध्यति \। स च श्रवणादिनैव
सम्पद्यते \। न त्व् अङ्ग-सङ्गेनेत्य् आह \।

यद् वा, ननु सर्वार्थ-साध्य-सौहृद ! त्वत्-प्रेम्णि सम्पन्नेऽपि न
किञ्चित् जुगुप्सादिकं परम-पुरुषार्थ-सिद्धेर् इति चेत् तर्हि तद्-उपाय
एवानुष्ठीयताम् इति शास्त्र-रीतिम् अभिनयन् दुःसहौदास्य विशेषेण
परम-प्रियं स-विवेकम् आह---**श्रवणाद्** इति \।

श्रवणादीनां समुच्चयो विकल्पो वा \। तेषाम् एकतरेणापि भाव-सिद्धः \।
तच् च श्री-भागवतामृतोत्तर-खण्डादौ विवृतम् एव \। तत्र
**श्रवणं** भगवत्-कथादेः \। **दर्शनं** श्री-मूर्त्य्-आदेः, दूरतो
ममैव वा **\। अनुकीर्तनं** निरन्तरं मन्-नाम-प्रधान-कीर्तनम् \।
एवं-व्रतः स्व-प्रिय-नाम-कीर्त्या जातानुरागो \[भा।पु। ११.२.४०\]
इत्य्-आदिना, तस्यैव भावोदयेऽन्तरङ्गत्वोक्तेः \। दर्शनार्थं
सन्निकर्षोऽपेक्ष्यत एवेति \। तत्-परिहारार्थं तद्-दर्शनस्य गौणता
विवक्षया आदौ निर्देशः \।

एषां च हेतु-हेतुमत्ता यथोत्तर्म् ऊह्या \। तत्रादौ श्रवणम् \[२७\] एव
\। तेन विना सर्वाज्ञानात् \। अत एव---श्रोतव्यः कीर्तितव्यश् च \[भा।पु।
१.२.१४\] इत्य्-आदौ \। तस्यैवादौ विधेयताद्य्-अभिधानम् \। श्रवणान्तरं
श्री-भगवद्-दिदृक्षया श्री-मूर्त्य्-आदि-दर्शनं, तस्माच् च ध्यानं सुखम्
एव सम्पद्यतेतराम् \। तस्माच् च अनुकीर्तनं स्वत एवोदेति
मनो\ऽभिनिवेश-सम्पत्तेः \। तस्माद् धेतोर् यथा मयि भावो भवति,
तथा सन्निकर्षेण सान्निध्येनाङ्ग-सङ्गेन वा न भवति \। सन्निकर्षो हि
मर्त्यानाम् अनादरण-कारणम् \[भा।पु। १०.८४.३१\][^२२] इत्य्-आदि न्यायात्,
शास्त्राविरुद्धत्वेन मनः-सङ्कोचाद् वा \। तथा इत्य् अनेन तादृशो न
भवति, किन्तु ततो न्यून एवेति\।

[^२२]: सन्निकर्षो\ऽत्र मर्त्यानाम् अनादरण-कारणम् \।

    गाङ्गं हित्वा यथान्याम्भस् तत्रत्यो याति शुद्धये \।\।


किं वा, तेन प्रकारेण न भवति, किन्तु लोक-धर्मातिक्रमेण
सर्वोपेक्षया परम-प्रयत्नादिनैव भवति \। अतः सन्निकर्ष-त्यागेन
श्रवणादिकम् एव कार्यम् इति भावः \। अतस् तद्-अर्थं गृहान् एव यात
\[२७\], सर्व-सङ्कोचाद्य्-अभावेन तत्रैव तत्-सुख-सिद्धेः \। वस्तुतस्
तु सर्वम् एतत् परम-कौतुकित्वात् \। किं वा,
निरन्तर-प्रेम-भर-सुकोमलित-सरल-स्वभावानां तासां
प्रेम-वैयग्र्य-दर्शनार्थम् एवेति दिक् \।

श्लेषार्थश् चायम्---उक्त-न्यायेन सर्वथा मयि भावः \[२७\] असङ्कोचेन
युष्माभिः सदा कार्य एव, न च वक्तव्यं श्रवणादिनापि प्रेमाख्यो भावः
सम्पद्यते इति \। यतोऽङ्ग-सङ्गेनैव नितरां सिध्यति, न च
श्रवणादिनेत्य् आह---श्रवणादेर् हेतोर् न तथा यथा सन्निकर्षेण
भवतीति योज्यम् \। ततस् तस्मात् धेतोः, अ-कार-प्रश्लेषेण अगृहेण
अगृहस्थान् अकृत-दारान् अस्मान् प्रति यात भजतेत्य् अर्थः \। तासां
वशीकरणार्थम् आत्म-माहात्म्य-विवक्षया बहुत्वं साक्षाद्-आत्मानुक्तिर्
वैदग्ध्यादिना \।

यद् वा, अगृहान् गृह-व्यतिरिक्त-प्रदेशान् यमुना-पुलिनादीन् \। यद् वा,
गृहान् मदीयान् निकुञ्ज-रूपान् प्रविशतेत्य् अर्थः \। गृहान् इत्य् अनेन
निकुञ्जादीनाम् एव क्रीडा-गृहत्वेन निज-गृहत्वेन वा सदैतेष्व् एव
वस्तव्यम् इत्य् अभिप्रैति \।

दश-श्लोकेन्धनैस् तासां प्रेम-कोमलितात्मनाम् \।

आशासु सर्वास्व् औदास्य-वह्निं कौतुक्य् अजृम्भयत् \।\।

तत्रोत्क्रमेणैते श्लोका द्रष्टव्याः \। अधो दिशि श्रवणाद् इति श्लोकः, तेन
सन्ताप-विशेषाद् ऊर्ध्व-शिखाधः प्रज्वालिताग्निर् एव \। अस्वर्ग्यम्
\[१८अब्\] इत्य् ऊर्ध्व-दिशि तद्-अभीष्ट-निन्दनेन शिरो-ज्वरवद्
दुःख-भरात् \। एवं पूर्वाद्य्-अष्ट-दिक्षु दुःशील इत्य्-आदयो यथा-यथम्
उत्क्रमेणैव विवेचनीयाः \। अन्यथा दाहन-त्यागाद्य्-एकादशधा यूथश
आगतानाम् एकादश-विधानां तासां मध्ये काश्चित् प्रति कश्चनेत्य् एवं
दश-श्लोकास् तत्र प्राग् उत्क्रमेणैव कतिचित् पश्चात् क्रमेणापीत्य् एवं
यथायथं विवेक्तव्याः \। तत्रादौ व्यत्यस्त-वस्त्राभरणाः \[१०.२९.७\]
प्रति तासां तथा-भूतत्वेन परम-सम्भ्रम-दृष्ट्या व्रजस्य \[१८च्द्\]
इति पूर्वार्धं चास्य प्राक् सर्वाः प्रत्य् एव \। तथान्ये अस्वर्ग्यम् इत्य्-आदि
द्वयं च \। तत्राद्यः सर्वासाम् एव तद्-एकाभिमतत्वात्, परश् च
सामान्यतो भावोदय-प्रकारोपदेशात् \। अञ्जन्तीः \[१०.२९.७\] प्रति रजन्य्
एषा \[१०.२९.१९\] इति लोचनाञ्जनेन घोर-सत्त्वादि-दृष्ट्याभिप्रायेण,
प्रमृजन्तीः \[१०.२९.७\] प्रति मातरः \[१०.२९.२०\] इति देहापेक्षया
देह-सम्बन्धिनाम् अपि बन्धूनाम् अपेक्षोपपत्तेः \। लिम्पन्तीः \[१०.२९.७\]
प्रति दृष्टम् \[१०.२९.२१\] इति गन्धापेक्षया पुष्पापेक्षाया अपि योग्यत्वात्
\। अश्नन्तीः \[१०.२९.७\] प्रति तद् यात \[१०.२९.२२अ\] इति पादः,
स्त्री-भोजनस्य सङ्क्षेपे इङ्गिताभ्याम् एव कथ्यत्वात् \। पतिं शुश्रूषन्तीः
\[१०.२९.६\] प्रति शुश्रूषध्वम् \[१०.२९.२२\] इति नित्यत्व-विवक्षया
विधेय-मात्रत्वेनादौ सङ्क्षेपोक्तिः \। अग्रेऽस्य विस्तारो भावी \। शिशून्
पाययन्तीः \[१०.२९.६\] प्रति पाययत \[१०.२९.२२\] इति तत्र
शैघ्र्यार्थम् \। क्रन्दन्ति \[१०.२९.२२\] इत्य्-आदि भर्तृ-शुश्रूषायाम्
अपेक्षितायाम् एव तद्-एक-हेतुक-दोहनादि-गेह-देह-कर्मस्व् अपेक्षा स्याद्
इत्य् अतः सर्व-मूल-भूतायास् तस्या विस्तरेणाग्रे गुणादेः कथ्यत्वाद् आदौ
सूची-कटाह-न्यायेन \। दुहन्तीः \[१०.२९.५\] प्रति दुह्यत \[१०.२९.२२\]
इति \। अधुना भर्तुः शुश्रूष-दार्ढ्यार्थं सामान्यतः सर्वा एव प्रति
अथवा \[१०.२९.२३-२५\] इति त्रयम् \। तत्र अथवा इति
स्व-विषयक-प्रीत्य्-अपेक्षया भर्तृ-शुश्रूषं त्याज्यम् इत्य्
आशङ्का-निरासार्थं कण्टकोद्धार-न्यायेन निज-प्रीत्य्-उत्थापनं
पयोऽधिश्रयणं संयाव-पाक-परिवेषण-कर्त्रीस् त्रिविधाः \[१०.२९.५-६\]
प्रति तत्-तत्-कर्मणां भर्तुः तद्-बन्ध्व्-आदि-शुश्रूषाद्य्-अर्थकत्वेन
भर्तृ-शुश्रूषादिकम् अपि तद्-बन्धूनां चेत्य् आदिष्टम् \। अन्योन्यम् अभेदात्
\। अन्यथा कौतुक-भरेण नर्माद्य्-अर्थम् एव तत्-तद्-उक्तेः \। तथा
तासाम् अन्योन्यम् ऐकमत्येन एकां प्रत्य् उक्तम् अन्याम् अपि व्याप्नोतीति
सर्वेषाम् एव वचनानां परस्परं सर्वास्व् एव पर्यवसानात् \। सर्वाण्य्
अपि वचनानि सामान्यतः सर्वाः प्रत्य् एव द्रष्टव्यानि \। तत्-प्रकारः
प्राग्-लिखित एवेति दिक् \।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं बहुधा प्रत्याख्यानेऽप्य्
अनिवृत्तिम् आशङ्क्य भावापलापेनाप्य् औदास्यं विधत्ते---**श्रवणाद्** इति
\। **श्रवणादिना यथा भावो** भवति, **तथा संनिकर्षेण**
अङ्ग-सङ्गेन न स्यात् \। विरहे समुत्कण्ठया झटिति तद्-वृद्धिः,
संयोगे तूत्कण्ठा-शैथिल्याद् इति भावः \। एवं परां काष्ठाम् आपन्नोऽपि
तासां भावोऽसिद्धता-निर्देश-भङ्ग्यापलपित एव \। तत्र पूर्व-रागे
प्रायः पूर्वं **श्रवणं**, ततो **दर्शनं**, ततः संयोग-प्राप्त्या
निरन्तर-तत्-स्फूर्तिः, ततश् च तत्-कथैवेति क्रमेणैव निर्दिष्टम् \।
वस्तुतस् तु परम-कौतुकित्वान्
निरन्तर-प्रेम-भर-सुकोमलित-दक्षिण-स्वभावानां तासां
प्रेम-वैयग्र्य-दर्शनार्थम् एवेति \।

श्लेषार्थश् चायम्---ननु, येन सद्-भावेन स्वस्य भर्तृत्वं
तद्-वैपरीत्येन तेषाम् अभर्तृत्वं स्थापितं, स एव न सम्भवति तव
विप्रकृष्टत्वात्, तेषां तु सन्निकृष्टत्वाद् इत्य् अत्राह---**श्रवणाद्** इति \।
यथा येन रस-विशेष-प्रकारेण **मयि** **श्रवणादितोऽपि भावो**
भवति, **तथा सन्निकर्षेणापि न** \। येऽन्ये संनिकृष्टाः पतिं-मन्यास्
तेष्व् अपि न स्याद् इत्य् अर्थः \। मिथः प्रेम-योग्ययोर् यथा संनिकर्षेण
प्रणय-बन्धो भवति, तथा न श्रवणादिनेति लोक-प्रसिद्धत्वाद्
अन्य-पदम् अर्थायत्तम् \। प्रथमत एव तथोपक्रान्तत्वात्
प्रकरण-प्राप्तं च\। तस्माद् **गृहान् प्रति** न **यात** इत्य्
उभयत्रापि नञोऽन्वयः \।\
\
यद् वा, प्रतिषेध-प्रत्याख्यान-प्रतिपक्षादिषु प्रकृतार्थ-विरोधेऽपि
**प्रति**-शब्दो दृष्टः \। ततश् च **प्रतियात** गमन-विरोध-विषयान्
कुरुतेत्य् अर्थः \। एवं तासां पूर्ववत् संलापो द्विधा \। कासुचिद्
यथार्थम् एव, कासुचिच् चानुराग-विवर्तेन नवीभावाद् इति ज्ञेयम्
\।\।२७\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** अथ **मय्य्** अपि जातो
**भावः** क्लेशायैव भवतीत्य् आशङ्क्यापि मा पराङ्मुखीभवतेत्य्
आह---**श्रवणाद्** इति \। यथा **श्रवणादिना मद्-भावो** मद्-अप्राप्त्या
दुःख-मयः, **तथा सन्निकर्षेण** मत्-प्राप्त्या **न** भवति \।
**ततस्** तस्माद् **गृहान्** गृह-सदृशान् कुञ्जान् **प्रति यात** प्रविशत
\। पर्युदासोऽत्र नञ् इति \। तद् एवं श्री-कृष्ण-वाक्यस्य
प्रार्थना-रूपोऽर्थो व्याख्यातः \। अर्थान्तरं तु प्रसिद्धम् \। तत्र
पुत्रा इति स-परिहास-दोषोद्गारेणापि प्रत्याख्यानम् \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** पुनस् तेनैव
क्रमेणार्थ-द्वयेनोपसंहरति---**श्रवणाद्** इत्य्-आदिना \। एष
**मद्-भावः** सुरसो भवति, **न** तु **सन्निकर्षेण** \। यथेत्य्
अनेन **तथा**-शब्दो गम्यते \। श्रवणादिना यथा सुरसः, **तथा न
सन्निकर्षेण** \। तस्माद् **गृहान् प्रतियात** \। पक्षे---यथा
**सन्निकर्षेण मयि भावः,** **तथा न श्रवणादिना** \। यतः
श्रवणादेर् अपि साक्षात्कारं फलम्, ततो गृहान् अप्रतियाति, अभावे नह्य
नो ना इति केवलस्याकारस्य निषेध-वाचित्वात् \।\।२७\।\।

---------------------------------------------------------------------------------------------------------------------

श्रवणाद् दर्शनाद् ध्यानान् मयि भावोऽनुकीर्तनात् \।

न तथा सन्निकर्षेण प्रतियात ततो गृहम् \।\।

**नारायण-भट्टः (श्री-रसिकाह्लादिनी) :** इदानीं पूर्वानुभूतं
रमण-सुखं स्मारयितुम् औदासीन्य-स्थित्या संश्लेष-सुखाच्
छ्रवणादि-सुखस्योत्कर्षम् आह---**श्रवणाद्** इति \। श्रवणं
नायक-शिरोमणेः सद्-गुणानाम् \। **दर्शनं** लावण्य-सारस्य
श्री-विग्रहस्य, यथा बर्हापीडम् \[भा।पु। १०.२१.५\] इत्य्-आदिनोक्तम् \।
**ध्यानं** तत्-तद्-अङ्ग-विभावनम् \। **कीर्तनं** मम
जन्म-कर्म-गुणानां कथनं, एतत् समस्तं व्यस्तं वा भावोत्पत्तौ
प्रयोजकम् \। कुत्रचिच् **छ्रवणाद्** एव भावोदयः, यथा रुक्मिण्य्-आदेः,
यः श्रुत्वा गुणान् \[भा।पु। १०.५२.३७\] इति \। कुत्रचिद् **दर्शनात्**,
यथा भौम-गृहे,

> तं प्रविष्टं स्त्रियो वीक्ष्य नर-वर्यं विमोहिताः \।
>
> मनसा वव्रिरेऽभीष्टं पतिं दैवोपसादितम् \।\। \[भा।पु। १०.५९.३४\]
> इति \।

कुत्रचिद् **ध्यानात्**, यथा देवहूतेः---

> तम् एव ध्यायती देवम् अपत्यं कपिलं हरिम् \।
>
> बभूवाचिरतो वत्स निःस्पृहा तादृशे गृहे \।\। \[भा।पु। ३.३३.२२\] इति
> \।

कुत्रचिद् **अनुकीर्तनात्**, यथा नारदस्य---

> प्रगायतः स्व-वीर्याणि तीर्थ-पादः प्रिय-श्रवाः \।
>
> आहूत इव मे शीघ्रं दर्शनं याति चेतसि \।\। \[भा।पु। १.६.३४\] इति
> \।

एषां समुच्चयो वा विकल्पो वा भावोदय-हेतुः \। अन्यतर-सद्-भावोऽपि
भावोदय-दर्शनम् इति चेन् [मयि]{।मर्क्} तेषां सम-फलत्वेऽपि
श्रवणस्य सर्वत्रानुस्त्यूतत्वेनैतद् एव मुख्यत्वम् \। यद्यपि
सन्निकर्षस्यापि हेतुत्वम् श्रूयते, तथापि श्रवणादीनां यथानन्यथा
सिद्धत्वं तथैतस्य न तद् उक्तम् \। **संनिकर्षो**ऽत्र
मर्त्यानादर-कारणम् इति \। दृढतर-भावोत्पत्तौ हेतुत्वाभावात् \। अत्र
तु सन्निक्षरोऽङ्ग-सङ्गः \। तस्मिंश् च सति भाव-शैथिल्य-दर्शनाच् च
\। ततो हेतुर् गृहान् प्रतियातेति शब्दोत्थार्थेन स्वस्यौदासीन्यम्
अकामत्वं च व्यञ्जितम् \।

इदानीम् अर्थोत्थार्थम् आह---नन्व् अत्र विधेयं, किं भावो वा विधेयः
संनिकर्षो वा विधेयः तत्रोच्यते \। भावस्यैव विधेयत्वम् \। तत्रैव
श्रवणादि---चतुष्टयस्यैवानन्यथा-सिद्धत्वं, न तथा संनिकर्षेणेत्य्
उक्तेः \। मधुर-रसस्य विप्रलम्भ-सम्भोगात्मकत्वात् \। विप्रलम्भे
श्रवणादीनां भाव-साधकत्वं निर्णीतम् एव \। यत्र तु संनिकर्षस्यापि
भावोदयं प्रति हेतुत्वं श्रूयते, यथा कुररि विलपसि त्वम् \[भा।पु।
१०.९०.१५\] \। तन् न कदाचित्कत्व-विवक्षयोक्तम् इति \। तस्मात्
भावस्यैव विधेयत्वं संनिकर्षस्य भावं प्रति न हेतुत्वं, न च
पृथग्-विधेयत्वम् इति \।

नन्व् एवं चेत्, तदा सर्वथा सर्वदाङ्ग-सङ्गाभावे मधुर-रसस्य
विकलाङ्गत्वं भवेत् \। तस्य चोभयात्मकत्वात् तस्मात् संनिकार्षेऽपि
विधेयः \। तथा सति वाक्य-भेदः स्यात्, तस्मात् संनिकार्ष्योद्देश्यत्वं
भावस्य विधेयत्वम् \। संनिकार्षोऽत्र फलं न हि कुत्रापि फलस्य
विधेयत्वं श्रूयते \। यथा यागेन स्वर्गं भावयेत् इत्य् अत्र स्वर्गम्
उद्दिश्य यागस्य विधेयत्वं यागम् उद्दिश्य माकपुरोडशादि-निर्वपणस्य
विधेयत्वं तथात्रापि संनिकार्षम् उद्दिश्य भावस्य विधेयत्वं भावम्
उद्दिष्य श्रवणादि-चतुष्टयस्य विधेयत्वम् \। अतः सम्यग् उक्तं न तथा
संनिकर्षेणेति, न हि कुत्राप्पि केनाप्य् उद्दिश्य विधेयत्वम् अभ्युपगम्यत
इति पूर्वं श्रवणादि-जन्य-भावोदयेन संनिकर्ष-फल-रूपो जात एव \।
अतः फलं त्यक्त्वा गृहान् न प्रतियात न-कारस्योभयत्राप्य् अन्वयः \।

यद् वा, श्रवणादि-हेतु-चतुष्टयाद् अपि संनिकर्षाभावे जाते सति, तथापि
भावो न भवति \। श्रवणादीनाम् अनैकान्तिकत्वेन भावासिद्धस् तस्मिन्न्
असिद्धे सुखम् \। कुतः ? यद् वा, श्रवणादेर् हेतोर् मयि जात एव
तथानेन प्रकारेण संनिकर्षे मत्-समीप-गृहान् विलास-स्थानानि
वन-पुलिन-यमुना-जलादीनि, न प्रतियातेति, किन्तु सातत्येन प्रतियात
\। तथा भवतीनां मनोरथ-पूर्तिर् भवेद् इति तात्पर्यंआर्थः \। एवं
स्वस्यौदासीन्यं परिहृत्य व्यञ्जनावृत्त्या गृह-गमन-निषेध-पूर्वकं
रमणार्थं वै मध्ये स्थितिं दृढीकृत्वा अयम् अर्थोत्थ इति \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, कथम् अन्यथा
सम्भावयसि ? न वयं त्वद्-अङ्ग-सङ्गार्थम् आगताः, किन्तु
गर्गोक्ति-प्रामाण्यान् नारायणस्य समो नान्य \[१०.८.१९\] इत्य् अतस् त्वाम् एव
नारायणं ज्ञात्वा त्वद्-भक्ति-कामा वयम् आगताः, तद् अद्यतनीं रात्रिं
स्व-समीप एवास्मान् स्थापयित्वा कृपया स्व-चरण-सरोजं परिचारयेति
चेत्य् अत आह---**श्रवाणाद्** इति \। शुद्ध-भक्ताः खलु
सामीप्य-सालोक्यादिकम् अपि न कामयन्ते, यथा श्रवण-कीर्तनादिकम् इति
प्रसिद्धिर् भवतीभिः वैष्णवीभिः श्रुतैवेति भावः \। पक्षे,
श्रवणादिभ्यो **भावः** कन्दर्पस् **तथा न** भवति यथा
**सन्निकर्षेण** इति, अतो **गृहान् प्रति** **न यात** इति \। नञ्
आवृत्यान्वयः \। यद् वा, नञ्-पर्यायस्याकारस्य प्रश्लेषेण **अगृहान्** न
गृहान् **प्रति** **यात** इत्य् अर्थः \।\।२७\।\।

**\॥।**

\।\। १०.२९.२८ \।\।

श्री-शुक उवाच---

इति विप्रियम् आकर्ण्य गोप्यो गोविन्द-भाषितम् \।

विषण्णा भग्न-सङ्कल्पाश् चिन्ताम् आपुर् दुरत्ययाम् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति श्रुत्वा भगवान् पुनः
किम् उक्तं ताभिर् इति पृच्छन्तं परीक्षितं **श्री-शुक उवाच** इति \।
**इति** इत्थम् \। प्रतियात, नेह स्थेयं सुमध्यमाः \[१०.२९.१९\] इति
प्रकारम् \। **विप्रियं** चित्तौत्सुक्य-निवर्तकम् \। **विषण्णाः** स्थातुं
गन्तुं वाशक्ताः\। **भग्नः सङ्कल्पो** नन्दनन्दनेन रंस्यामह इत्य्
एवं-रूपो मनोरथो यासां, ताः \। **चिन्तां** दुःखेन मनसोऽस्वास्थ्यम्
\। **दुरत्ययां** विना भगवत्-प्रसादम् अनिवार्याम् \।

पक्षे, **वि**शेषेण **प्रियम्** \। विगतं सन्नम् अवसादो यासां, ता
विषण्णाः, ताश् च ता **अभग्न-सङ्कल्पाः** सञ्जात-मनोरथाः, तास्
तथेत्य् एकं पदम् \। **दुरत्ययां** मनोभव-कृत-दुःख-हरां
**चिन्तां** चर्चां विचारं वा \। चिन्ता चर्वा-विचारयोः इति यादवः
\।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : इति विप्रियम्** इत्य्-आदि
\। इति गूढार्थं ततो **विप्रियम्** इव **आकर्ण्य चिन्ताम् आपुः** \।
अभिप्रायम् अबुद्ध्वा चिन्तिता बभूवुर् इति भावः \।\।२८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : इत्य्** एतत् \।
**गोविन्दस्य** गोकुलेन्द्रत्वेन निज-सहज-प्रेम-भर-विषयस्य
**भाषितं**, तेनोक्तं वा **विप्रियं** परम-प्रेम-वेगतः सद्यस्
तात्पर्यानवधारणेन अप्रियार्थस्य दर्शनेन वा अनिष्टं \। किं वा,
प्रिय-विपरीतं विद्विष्टम् **आकर्ण्य** \। यद् वा,
अर्थ-द्वय-स्पर्शित्वेनानिश्चिताशयत्वाद् उत्कण्ठा-भरेण तासां
विप्रियत्वेनैव ज्ञातम् इत्य् अर्थः \।

**विषण्णा** अतस् तप्ताः सत्यः \। यतो **भग्नः सङ्कल्पास्**
तद्-भजन-विशेष-विषयक-मनोरथो यासां ताः \। अतो **दुरत्ययाम्**
अनन्ताम् अनतिक्रम्यां वा **चिन्ताम्** इष्टानवाप्ति-जन्यं ध्यानम् आपुः \।
अयं प्रेमार्द्र-कोमल-स्वभावोऽपि परम-काठिन्यम् अस्मद्-दौर्भाग्येन
गतः \। तद् अधुना किं स-पाद-ग्रहण-काकुभिर् अयम् अनुनयेम ? किं
वा, प्रतिवचनेन प्रयत्नतः क्षणं धैर्यावलम्बनेन वा शाठ्यतो
व्रजं प्रतिनिवृत्त्या वा दुरवगाह-गाम्भीर्यस्यास्याशयं निर्धारयेम ?
किं वा, सद्य एव प्राणान् परित्यजेम \। अत्र चास्य साक्षाद् एव परोक्षं
वा \। यमुना-प्रवेशादिनेत्य्-आदि चिन्तयामासुर् इत्य् अर्थः \।

यद् वा, \"अहो बत किं करवाम ? कुत्र याम ?\" इत्य्-आद्य-विशेषां
**चिन्तां** वैकल्य-लक्षणाम् \। यद् वा, **विषण्णाः** सत्यश् **चिन्ताम्
आपुः** \। विषण्णत्वे हेतु-द्वयम् \। **विप्रियम् आकर्ण्य** इत्य् एकः \।
प्रियतम-जनस्य विप्रियोक्ति-श्रवण-मात्रेण स्वयम् एव
परम-दुःखोत्पत्तेः \। किं च, **भग्न-** इत्य् अन्यः \।
विषयतोऽशेषोपेक्षया निज-चिराभीष्टार्थस्य भङ्गाद् इत्य् अर्थः
\।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : इति** एतद् **गोविन्दस्य**
गोकुलेन्द्रत्वेन गोकुल-मात्रे हि तस्यापि किम् उत स्वेषु **भाषितं**
स्फुटम् एव वचनं **विप्रियम्** इति \। अर्थ-द्वयस्य
स्पर्शितत्वेनानिश्चिताशयत्वात् \। उत्कण्ठा-स्वभावेन तासाम् उपेक्षैव
स्फुरितेति **विषण्णाः** \। अतस् तप्ताः सत्यः \। यतो **भग्नः
सङ्कल्पस्** तद्-अङ्ग-सङ्ग-विषयश् चिरन्तन-मनोरथो यासां ताः \। अतो
**दुरत्ययाम्** अनतिक्रम्यां **चिन्ताम्** इष्टानवाप्ति-जन्यं ध्यानम्
**आपुः** \। अयं प्रेमार्द्र-कोमल-स्वभावोऽपि परम-काठिन्यम्
अस्मद्-दौर्भाग्येन गतः \। तद् अधुना किं स-पाद-ग्रहण-काकुभिर् अमुम्
अनुनयेम ? उत प्रतिवचनेन वा, प्रयत्नतः क्षणं धैर्यावलम्बनेन
वा, शाठ्यतो व्रजं प्रति निवृत्त्या वा, दुरवगाह-गाम्भीर्यस्यास्याशयं
निर्धारयेम \। किं वा, सद्य एव प्राणांस् त्यजेम ? अत्र चास्य साक्षाद्
एव परोक्षं वा \। यमुना-प्रवेशादिनेत्य्-आदि चिन्तयामासुर् इत्य् अर्थः
\।\।२८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** अथ
तादृश-कृष्ण-वाक्य-श्रवणानन्तरं तासाम् अवस्था-वर्णनम् इति **विप्रियम्
आकर्ण्य** इत्य्-आदिभिस् त्रिभिः \। अर्थ-द्वितयस्यैव तर्केण
तद्-अभिप्राय-निश्चयाभावाद् उत्कण्ठा-स्वाभाव्येन प्रत्याख्यानस्यैव
सुष्ठु स्फुरितत्वात् तद्-वाक्यस्य विप्रियत्वं, तासां विषादादिकं च \।
तत्रोभयत्रापि चिन्ताया युक्तत्वात् मुख-नमनादि-चेष्टास्व् अपि न
रस-भङ्गः \। पदा भ्रू-लेखनं चात्र नायिकया स्वयम् अभियोगेऽप्य्
उक्तम् अस्ति \।\।२८-३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ भगवद्-वचसां
गाम्भीर्यात् स्वकीयौत्कण्ठ्य-गाढत्वाच् च विशेष-विदग्धा अपि
यथा-श्रुतम् एवार्थं विदित्वा अनिष्टा-शङ्कीनि बन्धु-हृदयाणि इति न्यायेन
तद्-वचसः काठिन्यम् एव जानन्त्यो याम् अवस्थाम् आपुस् ताम् आह---**इति**
इत्य्-आदि \। **गोप्यो गोविन्द-भाषितम् आकर्ण्य चिन्ताम् आपुः** \। कीदृशम् ?
इति **विप्रियम्** एवं प्रकारं विप्रियम् \। पक्षे---एवं प्रकारकं
**वि**शिष्टं **वि**विधं वा **प्रियम्** अपि \। इत्य् अपि-शब्दोऽध्याहार्यः
\।\।२८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं श्री-कृष्णाभिप्रायम्
अजानतीनां गोपीनां विरह-ताप-तप्तानां हृद्-वृत्तिम् आकलय्य सर्वान्
श्रावयित्वा **शुको** वदति पूर्वोक्त-प्रकारं कथयति \। प्रतियात इत्य्
आग्रहेणोक्ते\ऽस्मत्-परित्यागं करोतीत्य् अर्थे निर्धारिते सति, पुनर्
गृह-गमनं वान्तत्वम् इव मन्यमानाः, व्रजेश्वर-पुत्रत्वात् तद्-वाक्यम्
अनुल्लङ्घ्यम् इत्य् अपि मन्यमानाः, प्रिय-कलङ्क-भीत्या
शरीर-त्याग-चिकीर्षा-रहिताः,
स्व-स्व-नामाङ्कित-वेणु-नादामृताह्वान-स्मृत्या किञ्चिद् आश्वस्ताः, मयेमा
रंस्यथ क्षपाः \[१०.२२.२७\] प्रतिश्रुतार्थ-स्मरणेन तद्-अप्राप्ताः,
प्रिया-विषये व्याकुलाः, वन-मध्ये प्रसह्य अस्मत्-स्थित्या
श्री-कृष्णस्यान्यत्र गमनम् आशङ्कमानाः, अत्राहूय विडम्बयसीति
प्रतिवचनम् अनुचितम् इति मन्यमानाः, अभ्रंलिहे ज्वलने पतितम् आत्मानम्
ईक्षमाणा इति कर्तव्यता-शून्याः, **गोप्यश्** चातुर्य-विशेषानभिज्ञाः \।
यद् वा, स्वानुरागं परस्परम् अकथयन्त्यः \। यद् वा, रुक्ष-वाक्ये
रस-भङ्गं गोपयन्त्यः \। यद् वा, तेन सह रसं क्षपयन्त्यः \।

**दुरत्ययां** पर्यवसान-रहितां **चिन्ताम् आपुः** \। चिन्ता-प्राप्तौ
हेतुम् आह---**गोविन्द-भाषितं** गोकुल-रक्षा-बद्ध-व्रतो
गोविन्दः---गोपाये स्वात्म-योगेन सो\ऽयं मे व्रत आहितः \[भा।पु।
१०.२५.१८\] इत्य् उक्तात् \। यद् वा, गा इन्द्रियाणि भोग्यत्वेन विन्दतीति
**गोविन्दः** \। यद् वा, गाः श्रुतिर् उपनिषद्-रूपा स्व-परिग्रहत्वेन
विन्दतीति **गोविन्दः** \। तस्य **भाषितं** वचनं **विप्रियं**
विगतं प्रियं यस्मात् रुक्षोक्त्या वस्तुतस् तु **विप्रियं** विशिष्टं प्रियं
यस्मिन् तात्पर्य-वृत्त्या स्थापनस्यादृढीकृतत्वात् \। इदानीं
तात्पर्यावलोकनात् \। अप्रियम् एव ज्ञानं बलवद् अनिष्टानुबन्धित्वात् \।
प्रियस्यास्मत्-प्रेम-विषयस्याप्रियम् आश्चर्यम् इवाकर्ण्य **विषण्णं**
विषादं प्राप्तास् तद्-अनुरूपोत्तरं दातुम् अपारयन्त्यः वा
वाग्-आदीन्द्रिय-वृत्तीनां तेनैव विरुद्धत्वात् मनसि जाड्यं प्राप्ते सति
कर्तव्यता-शून्यत्वात् मरण-निश्चयाम् आवाद् अपि कुड्यादि सादृश्यं प्राप्ताः
\। तद् उक्तं रसार्णवे---

> प्रारब्ध-कार्यानिर्वाहाद् इष्टानवाप्तेर् विपत्तितः \।
>
> अपराध-परिज्ञानाद् अनुतापस् तु यो भवेत् \।\।
>
> विषादः स त्रिधा ज्येष्ठ-मध्यमाधम-संश्रयात् \।
>
> सहायान्वेषणोपाय-चिन्ताद्या उत्तमे मताः \।\।
>
> अनुत्साहश् च वैचित्त्यम् इत्य् आद्या मध्यमे मताः \।
>
> अधमस्यानुभावाः स्युर् वैचित्र्यम् अवलोकनम् \।
>
> रोदन-श्वासित-ध्यान-मुख-शोषादयोऽपि च \।\। \[र।सु। २.१०-१३\]

तत्र हेतुमद्-विशेषणम् आह---**भग्न-सङ्कल्पाः** \। भग्नः सङ्कल्पो
मनोरथो यासां ताः \। मनोरथम् एवाह---

> गत्वा वृन्दावनं देशं कृष्णं द्रक्ष्यामहे किल \।
>
> प्रियेण सह संलापस् त्व् अपाङ्गेन समीक्षणम् \।\।
>
> आलिङ्गनं नखोल्लेख-स्परश्वापि तथा विधः \।
>
> अधरामृत-पानं च भोगो रोमोद्गमस् तथा \।\।
>
> स्वाभीष्ट-कथनं तत्राघ्राणं चापि सर्वतः \।
>
> तद्-अन्तिक-गति-नित्यम् एवं तद्-भावनं सदा \।\।

एतादृशस्य मनोरथस्य भग्नत्वात् **चिन्तां प्रापुः** \। वर-दानावसरे
नैवं-विधो ज्ञातः, अधुना अस्मद्-दैव-वैमुख्याद् अप्रियोक्ति-चतुरो
जातः \। इदानीं व्रजं प्रतिगमने कृते सति को वेद किं स्यात् ? इति \।
अत्र क्षणम् अपि स्थातुं न शक्यते \। निषेध-वाक्य-प्राबल्यात् कुत्र
यामः ? किं वा करवाम ? इति दुरन्तां **चिन्तां प्रापुर्** इति \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गाः नाना-विधान्
वाग्-विलासान् प्रयोक्तुं विन्दते लभन्ते इति **गोविन्दः**, तस्य
**भाषितं**, भाष व्यक्तायां वाचि इत्य् अतो व्यक्त-वाक्यं **विप्रियम्
आकर्ण्य,** तद् एव ध्वनि-श्लेष-युक्तम् अव्यक्तं तस्य प्रियत्वे बुद्ध्या
सम्यग्-अवगते\ऽपीत्य् अर्थः \। व्यक्त-वाक्यस्य विप्रियत्वे कारणम्
अदृष्ट्वा अव्यक्त-वाक्यस्यापि प्रियत्वे सन्दिहानास् ता
अनुराग-स्थायि-भावोत्थ-दैन्योदयात् सत्यम् अयोग्या अस्मान् अयम् उपेक्षते
स्मैवेति निश्चित्य **विषण्णाः** \। \"यद्-अर्थम् अहो
पति-कुल-पितृ-कुल-धर्म-धैर्य-भय-लज्जादिकम् उपेक्ष्यागताः, स
खल्व् अस्मान् उपेक्षते\" इति **भग्न-सङ्कल्पाश् चिन्ताम् आपुः**---\"किं
स-काकु-पाद-ग्रहणम् इमम् अनुनयेम ? किं वा प्रयत्नतो धैर्यम्
अवलम्ब्य कृत्रिम-शाठ्येन व्रजं प्रति निवृत्त्या
दुरवगाह-गाम्भीर्यस्यास्याशयं निर्धारयेम ? किं वा प्राणान् परित्यजेम
? तत्र चास्य साक्षाद् एव परोक्षं वा यमुना-प्रवेशादिना वा ? हन्त
प्राणांस् त्यक्त्वास्य श्री-मुखं कथं पश्येम ? अतस् त्यक्त्वा वा कथम्
अत्र स्थातुं प्राप्स्याम एतद्-आदिष्टं पत्यादि-भजन-रूपं
वान्त-भक्षणं कर्तुं वा कथं प्रभवाम ? क्व याम किं करवाम ?\"
इत्य् आदीति कर्तव्य-विमूढा बभूवुर् इत्य् अर्थः \।

> आहूय गोपी-तति-चातकावलीः
>
> स्व-वेणु-नादेन ववर्ष यद् विषम् \।
>
> कृष्णस् तद् एवाशु पपुः सुविस्मिताः
>
> विश्वस्य ताः का जहति व्रतं निजम् \।\।२८\।\।

**\॥।**

\।\। १०.२९.२९ \।\।

कृत्वा मुखान्य् अव शुचः श्वसनेन शुष्यद्

बिम्बाधराणि चरणेन लिखन्त्यः \।

अस्रैर् उपात्त-मसिभिः कुच-कुङ्कुमानि

तस्थुर् मृजन्त्य उरु-दुःख-भराः स्म तूष्णीम् \।\।

**श्रीधर-स्वामी (भावार्थ-दीपिका) :** चिन्तां प्राप्तानां स्थितिम्
आह---**कृत्वा** इति \। **शुचः** शोकाद् उद्गतेन **श्वसनेन शुष्यन्तो
बिम्ब**-फल-सदृशा **अधरा** येषु मुखेषु, तानि **अव** अवाञ्चि
**कृत्वा** तथाऽङ्गुष्ठेन महीं **लिखन्त्यः** \। तथा गृहीत-कज्जलैर्
अश्रुभिः **कुच-कुङ्कुमानि** क्षलयन्त्यस् **तूष्णीं स्थिताः** \। यत
**उरु-दुःखस्य भरो** भारो यासां ताः \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चिन्ता-युताः कीदृश्यो
बभूवुः ? इति चेद् आह---**कृत्वा** इति \। उद्गतेन निःसृतेन
**श्वसनेन** प्राण-वायुना \। **बिम्ब**-फलम् अतिमृदुल-रक्तम् \।
**अधरा** ओष्ठाः---अधरस् तु पुमान् ओष्ठ हीनेऽनूर्ध्वे च वाच्यवत् इति
मेदिनी \। अन्तर्गत-शोकाग्नि-तापेन **शुष्यद्**-ओष्ठा जाता इति भावः \।
अत्र---

> काम-बाण-प्रविद्धाङ्गी स्विन्न-योनिर् वराङ्गना \।
>
> पादाङ्गुष्ठ-नखेनाधो-वदना लिखती भुवम् \।\।

इति काम-शास्त्र-प्रसिद्धं भावं दर्शितवत्य इति ज्ञेयम् \। **अस्रैर्**
इति नेत्र-द्वारान्तस्थां काम-पीडां बहिर् आविर्भावयामासुर् इति सूचितम् \।
कोमले मुखे कर्कश-वचनस्य अनौचित्यादर्शो ध्वनितः---**मुखान्य्**
अधः **कृत्वा** इति \। **तूष्णीं** स्थिता वितर्कयन्ति \। अयं
प्रेमार्द्र-कोमल-स्वभावोऽपि परम-काठिन्यम् अस्मद्-दौर्भाग्येन गतः
सपाद-ग्रहण-चिबुक-स्पर्शादिभिर् अनुनीयते \।

किं वा, प्रतिवचनेन प्रयत्नतः क्षणं धैर्यावलम्बनेन वा, शाठ्यतो
व्रजं प्रति निवृत्त्या दुरन्त-गाह-गाम्भीर्यस्यास्याशयं निर्धारयेम \।
किं वा, सद्यः प्राणान् परित्यजेम, तत्र चास्य प्रत्यक्षं परोक्षं वा
यमुना-प्रवेशादिना वेति तर्काः \। किं च, किं वास्मद्-भ्रान्त्यान्या
एवागतास् तास्व् एवायम् एवं वदतीति मौग्ध्येनात्मनोऽवलोकनाय \। किं
वेदानीं किं विधेयम् इति निजस्य पृच्छायै \। किं वा, अतिनिष्ठुरम्
ईद्र्शं वाक्य-जातं निशम्याधुनापि जीवाम इति स्व-वीक्षाय \। किं
मुख-दर्शनेन दुःखाग्नि-श्वास-धूमेनाधर-बिम्ब-मुख-पद्मानां शोषः
मुकुलित-प्रायत्वं तिरश्चीनत्वात् \। किं वा, निजानां चन्द्रत्वानुभवात्
तद्-दर्शनेन नेत्र-कमल-सङ्कोचात् स्वादर्शनं भ्रम-निवारणायेत्य् एवं
बहुधान्येऽपि सन्तीत्य् अलं प्रपञ्चेन \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** चिन्ताम्
एवाहुः---**कृत्वा** इत्य्-आदि \। एतास् तु सर्वा उक्त-प्रकारेण
धीराधीरादि-भेदेन त्रिधा \। तथा च---

> प्रियं सोत्प्रास-वक्रोक्त्या मध्या धीरा दहेद् रुषा \।
>
> धीराधीरा तु रुदितैर् अधीरा परुषोक्तिभिः \।\। \[सा।द। ३.७२\]

सम्भूय युगपद् भाषणे सर्वासां त्रिविधानाम् एव त्रिविधं भाषणम् \।
**अस्रैर् उपात्त-मसिभिः** इति \। नेत्रे प्रमृज्य \[भा।पु। १०.२९.३०\]
इत्य्-आदौ धीराधीराः, संरम्भ-गद्गद-गिरः \[भा।पु। १०.२९.३०\] इत्य्
अधीराः, पादौ पदं न चलतः \[भा।पु। १०.२९.३४\] इति वक्ष्यमाणे
मध्या धीराः\।\।२९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव **तूष्णीं
तस्थुः** \। क्षणं परम-चिन्तावेशेन वाग्-आदीन्द्रिय-वृत्त्य्-अस्फूर्तेः \।
**शुच** इत्य् अनेन **शुष्यद्** इत्य् अनेन च श्वासस्य उष्णता दीर्घता च
ध्वनिता \। **बिम्ब-** इति पक्व-बिम्ब-फल-सादृश्येन अरुणता कोमलता
च \। अतोऽ**धराणाम्** अतिशोषो म्लानता च सूचिता \। **चरणेन**
वाम-पादेन भूमि-**लिखनं** चिन्ता-विशेष-कार्यम् \। \"हे भूमे !
विदीर्णा भव, प्रविशामो वयम्\" इत्य् अस्य भावः \। एवम् ऊर्ध्वावस्थितिर्
एव गम्यते \। **उपात्त-मसिभिर्** इति **कुच-कुङ्कुमानि मृजन्त्य** इति
चास्राणां धारा सूच्यते \। तस्या अपि बाहुल्य-विवक्षया बहुत्वम् \। तत्र
सर्वत्र हेतुः---**उरु-दुःखस्य** विषादस्य **भरो** भारो यासु, ताः
\। अनेन अनुक्तम् अपि सन्ताप-क्लेशादिकं गृह्यते \। तेन
वैवर्ण्य-स्तम्भादयोऽपि जाता इत्य् अर्थः \। **स्म** इति प्रसिद्धौ \।
नर्मोक्त्यापि तासां तादृश-शोके त्वया सम्भावना कार्या इति भावः \। यद्
वा, विस्मये तयापि तादृश-दुःखम् अभूत्, अहो प्रेम-महिमा ! इति \। एते
च चिन्तानुभावा न तासां
वक्ष्यमाण-निषेध-रूप-प्रतिवचनार्थ-विशेष-भञ्जकाः,
कामि-कृत-प्रार्थनायां कुलवतीनां तत्-सम्भवात्, तासां
रसाविरोध-भावोदय-स्वभावाच् च \।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत एव **तूष्णीं तस्थुः** \।
क्षणं परम-चिन्तावेशेन वाग्-इन्द्रिय-वृत्त्य्-अस्फूर्तेः \। **शुच** इत्य्
अनेन **शुष्यद्** इत्य् अनेन च श्वासस्य उष्णता दीर्घता च ध्वनिता \।
शतृ-प्रत्ययेन शोषाविच्छेदः \। **बिम्ब-** इत्य् अरुणता कोमलता च \।
अतोऽ**धराणाम्** अतिशोषो म्लानता च सूचितैव \। **चरणेन**
वाम-पादाङ्गुष्ठेन भू-लिखनं चिन्तानुभावः \। \"हे भूमे ! विदीर्णा
भव, प्रविशामो वयम्\" इत्य् अस्य भावः \। एवम् ऊर्ध्वावस्थितिर् एव
गम्यते \। **उपात्त-मसिभिर्** इति **कुच-कुङ्कुमानि मृजन्त्य** इति
चास्राणां धारा सूच्यते \। तस्या अपि बाहुल्य-विवक्षया बहुत्वम् \। तत्र
सर्वत्र हेतुः---**उरु-दुःखस्य** विषादस्य **भरो** भारो यासु,
महा-दुःख-व्याप्ता इत्य् अर्थः \। यद् वा, बाह्य-स्थिति-प्रकारम् उक्त्वा
आन्तरम् अप्य् आह---**उर्व्** इति \। अनेन मूर्च्छा-तुल्यावस्था बोध्यते \।
तस्याश् च दुःश्रवत्वात् साक्षाद् अनुक्तिः \। **स्म** इति प्रसिद्धौ \।
नर्मोक्त्यापि तासां तादृश-शोकेऽसम्भावना न कार्येति भावः \। यद् वा,
विस्मये तयापि तादृश-दुःखम् अभूद् अहो प्रेम-महिमेति \। यद् वा,
अव्ययानाम् अनेकार्थत्वात् खेद एव \।\।२९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३५५\] :** ध्यानं चिन्तेति
भण्यते---**कृत्वा मुखान्य् अव शुच** इत्य्-आदि \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** चिन्ता-प्रकारम्
आह---**कृत्वा** इत्य्-आदि \। **मुखानि अव** अधः **कृत्वा** \। कीदृशानि ?
**शुचः** शोकाद् धेतोर् यः **श्वसनः** श्वासः, तेन शुष्यन्तोऽधरा
येषु, एतेन श्वासस्य दीर्घोष्णत्वं व्यङ्ग्यम् \। **चरणेन** भुवम्, न
तु भुवि किम् अपि बुद्धि-पूर्वं **लिखन्त्यः \।** **उपात्त-मसिभिर्**
गृहीताञ्जनैर् **अस्रैर्** लोचन-जलैः **कुच-कुङ्कुमानि मृजन्त्यस् तूष्णीं
तस्थुः,** न किञ्चिद् ऊचिरे \। कथं नोचुः ? तत्राह---**उरूणां
दुःखानां भरो** यासु दुःख-भर-भावितत्वेन कण्ठ-रोधाद्
राग-प्रवृत्तेः \। **स्म** इति निश्चयः \।\।२९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** यथा-श्रुतार्थ-ग्रहणेन
चित्ताभिभूतानां बाह्याभ्यन्तर-स्थितिम् आह---**कृत्वा** इति \।
क्षण-मात्रं **तूष्णीं तस्थुः**, चिन्ता-जन्य-जाड्ये सति
प्रतिवचनास्फूर्तेः \। किं कृत्वा ? **मुखानि अवाञ्चि कृत्वा**
श्री-कृष्ण-मुखे रूक्षतां दृष्टम् असहमानत्वात् \। तत्र हेतु-गर्भं
विशेषणम् आह---**उरुर्** महान् **दुःखस्य भरो** भारो यासां ताः,
अन्योऽपि भाराक्रान्तो मुखम् अवाग् एव करोति, तद्वद् इति **शुचः** शोकाद्
उद्भूतेन श्वसनेनातीवोष्णेन शुष्यन्ति---**बिम्ब-फल**-सदृशान्य्
**अधराणि,** येषु मनसि **दुःख-भरेण** तप्तेन सति श्वास-वायोर्
अपि तप्तत्वं जातं तेनाधराणाम् आरुण्य-कोमलत्वे शोषिते
व्यभिचारि-भावानाम् अयम् एव स्वभाव इति दैन्यं सूचितम् इति \।
**चरणेन** लक्षणेन पादाङ्गुष्ठ-नखेन भुवं **लिखन्त्यः,**
विवर-प्रवेशम् इवाभिकाङ्क्ष्यन्त्यः \। यद् वा, \"भूर् अपि
वराह-भोग्यतां प्रत्युपालम्भसि, पत्युर् औदासीन्येन यद् दुःखं
भवति, तत् त्वम् अपि न जानासि किम् ? इत्य् अस्मत्-प्रवेशाय स्थानं न
ददासि ?\" इत्य् अभिप्रायेण भूमेः उल्लिखनम् \। यद् वा, \"भर्तुर्
औदासीन्येन दुःख-भराक्रान्ताया सीता-देव्याः यथा स्थानं दत्तवती,
तथैवास्मभ्यं स्थानं दातुम् अर्हसि\" इति \। कीदृश्यः ?
**उपात्त-मषिभिः**, उपात्ता गृहीता मषि कज्जलं यैः, तै रसैः
**कुच-कुङ्कुमानि मृजन्त्यः** क्षलयन्त्यः श्री-कृष्णोपेक्षितानां कज्जलेन
कुच-कुङ्कुमेनालम् इति भावः \। अनेन वैवर्ण्य-स्तम्भादयो व्यभिचारिणो
भावा ज्ञेया इति \। किं च, **उरु-दुःख-भरा** इत्य् आन्तर-मूर्च्छादयो
ज्ञेया इति \। **तूष्णीं तस्थुर्** इत्य् अनेनानुत्साह-वैचित्त्ये दर्शिते
\।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चिन्ताया अनुभावान्
आह---**कृत्वा** इति \। **मुखानि अव** अधः **कृत्वेत्**इ लज्जा ध्वनिता
\। प्रेम्णोऽनुरोधाद् अस्माकं[^२३] स्वाभाविक-लज्जा-त्याग एव सम्प्रति
लज्जां प्राप, यतः कुलवतीनां पुञ्जी-भूत-लज्जानाम् अप्य् अस्माकं
लज्जा-त्यागः खलु प्रेम-हेतुक एव \। स च प्रेम-रस-विदां मते
सङ्गीत एव, न तु विगीतः \। प्रेम्णस् तु लक्षणम् एतद् एव \। यत्
स्व-विषयं परमेश्वरम् अप्य् अतिशयेन वशीकरोति, तत् प्रेमेति \। ततश्
च, यद्य् अस्माकं प्रेम-विषयोऽयं कृष्णो न वशोऽभूत्, तदास्माकं
प्रेमैव नास्तीत्य् अवगतम् \। लज्जा-त्यागोऽयं किं हेतुकोऽभूत् ?
इति---अनुतापो लज्जा चिन्ता च \।

[^२३]: प्रेम्णोऽनुरोधो नास्माकम् \।


तत्रानुतापं विवृण्वन् **मुखानि** विशिनष्टि \। **मुखानि** कीदृशानि ?
**शुचः** शोकाद् उद्भूतेन **श्वसनेन्**अ उष्ण-श्वासेन **शुष्यन्तो
बिम्बाधरा** येषु तानि, सूर्यातपेन पक्व-बिम्ब-फलानां शोषे सति
स्थौल्यस्यापगमः स्पष्ट-मलिनत्वं च यथा भवेत्, तथा अधरानाम्
अप्य् अभूद् इति भावः \।

लज्जा-चिन्ते विवृणोति---**चरणेन** वाम-पादाङ्गुष्ठेन **भुवं
लिखन्त्य** इति, "हे धारित्रि ! विदीर्णा भव, त्वयि वयं प्रविशाम"
इति भावः \।

शोक-सन्तापौ विवृणोति---**उपात्त-मसिभिः** कज्जलाक्तैर्
**अस्रैःकुचयोः कुङ्कुमानि मृजन्त्यः**, तेन विच्छेद-वर्धकिना
महानुताप-क्रकचेन द्विधा विदारयितुं श्याम-सूत्र-रेखे दत्ते इति
सम्भावना ध्वनिता \। **अस्रैर्** इति बहु-वचनेन मृजन्त्य इति
वर्तमान-कालेन चास्राणां प्रवाहवती धारा सूचिता \। तावद्भिर् अप्य्
अस्रैर् अन्तरीय-वस्त्राण्य् आर्द्रयन्ति इत्य् अनुक्त्या एवं सम्भाव्यते \।
नयनोत्थ-यमुना-द्वय-हृदयोत्थ-सन्तापानलयोर्
निर्वापण-शोषण-कामयोर् विवादे न कस्यापि जयः पराजयो वा दृष्ट इति
**उरु-दुःखस्य भरो** भारो यासां **तास् तूष्णीम्** इति
भारासहिष्णुतयेव चेतनाया अपगमाद् इति भावः \। ततश् च **तस्थुर्**
इति तासां गत-चेतनानां पाञ्चालिकानाम् इवोर्ध्वावस्थितिर् एव गम्यते
\।\।२९\।\।

**\॥।**

\।\। १०.२९.३० \।\।

प्रेष्ठं प्रियेतरम् इव प्रतिभाषमाणं

कृष्णं तद्-अर्थ-विनिवर्तित-सर्व-कामाः \।

नेत्रे विमृज्य रुदितोपहते स्म किञ्चित्

संरम्भ-गद्गद-गिरोऽब्रुवतानुरक्ताः \।\।

**श्रीधर-स्वामी (भावार्थ-दीपिका) :** किं च, **प्रेष्ठम्** इति \।
**किञ्चित् संरम्भेन** कोपावेशेन **गद्गदा गिरो** यासां, ता
**अब्रुवत** स्म \। संरम्भे कारणं---**प्रेष्ठम्** इत्य्-आदि \।
**प्रियेतरम्** **इव प्रतिभाषमाणं** प्रत्याचक्षाणम् \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न केवलं तूष्णीं-भावम्
आश्रित्य स्थिता एव, अपि तु किञ्चिद् ब्रुवतेत्य् आह---*किं च* इति \।
दुःख-कथनं त्व् अतिप्रियायोचितम् इत्य् आह---**प्रेष्ठम्** इति \।
**गद्गदाः** स्खलिताक्षराः \। **संरम्भ**-पदेनाधर-दशनं सूचितम्
\। **प्रियेतरं** शत्रुम् \। *प्रत्याचक्षाणं* खण्डयन्तम् \। \"चिन्तां
त्यजत, मा रुदत, स्वस्था भवत, गृहान् यात\" इत्य्-आदि तदानीम् अपि
वदन्तम् इत्य् अर्थः \। **तद्-अर्थं** कृष्ण-कृते **विनिवर्तितास्**
त्यक्ताः **सर्वे कामा** यस्मात् स सर्व-कामः पतिः वाञ्छित-विषयो वा
याभिः, तास् तथा \। **रुदितेन** रोदनेन **उपहते** क्लिष्टे \।
**अनुरक्ताः** तत्-परित्यागं कर्तुम् अशक्ताः \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : प्रेष्ठं** प्रियतमम् अपि
**प्रियेतरम्** इव, अप्रिय-जनवत् प्रत्याख्यानं कुर्वन्तम् \। ननु तर्हि
तस्मान् मनो निवर्त्यताम् ? तत्राह---**तद्-अर्थं** श्री-कृष्ण-प्राप्तये,
किं वा, तस्मै अनिर्वाच्याय सुगोप्याय वा अर्थाय, तेन सह
क्रीडा-विशेषाय **वि**शेषेण **निवर्तिताः**, स्वभावतोऽनुलग्ना अपि बलान्
निरस्ताः **सर्वे कामा** विषय-भोगाः, तद्-अतिरिक्ताशेषाभिलाषा वा
याभिः, ताः \। अतस् तं विना कथञ्चिद् अप्य् अन्यत् किञ्चिन् न रोचत इति
भावः \। कुतः ? **कृष्णं** परमानन्द-घन-मूर्तिं चित्ताकर्षकं
श्री-यशोदानन्दनम् \। अत एवानुब्रुवेण स्वेत्य् अत्राप्य् अयि
प्रसिद्ध्य्-आद्य्-अपेक्षयोक्तम् \। यद् वा, पश्चाद्-अर्थे, उरु-दुःख-भरेण
सद्यः प्रत्युक्त्य्-अनुदयात् पश्चाद् अब्रुवन् \।

ननु अतिनिर्बन्धेन कदाचित् तस्यावज्ञापि शङ्क्यते,
तत्राह---**अनुरक्ता** अनुरागेण तच्-छङ्का-निरसनात् \। यद् वा,
अवज्ञायाम् अपि सत्यां तत्-त्यागाशक्तेः \। विचारापगमाद् वेत्य् अर्थः \।

ननु उरु-दुःखाक्रान्ताः कथं वक्तुम् अपि शक्ताः ? तत्राह---**रुदितैर्**
महा-दुःखेन स्वयम् एव गलद्-अस्रैर् **उपहते** व्याप्ते **नेत्रे**
**वि**शेषेण **मृष्ट्वा** शोधयित्वा अश्रूण्य् अपसार्य \। पाठान्तरे,
\"प्रमृज्य\" इति पाठेऽप्य् अर्थः, स एव \। परम-प्रयत्नेन क्षणं
धैर्यम् आलम्ब्येत्य् अर्थः \। यद् वा, उरु-दुःखेऽप्य् उक्ति-शक्ताव् अनुराग
एव हेतुर् भाति \। प्रेम्णो विचित्र-विलासत्वात् \। ततश् च नेत्रे विमृयेति
स्नेह-जननाय प्रेमोद्रेक-स्वभावतः एव वा किञ्चिच्
छ्री-मुखावलोकन-पूर्वकोक्त्य्-अर्थम् इति परमार्त्या लज्जापगमम् अपि
गम्यते \। किञ्चिद् इति संरम्भस्याल्पत्वं स्वतः प्रेष्ठत्वात् \।
निज-प्रेम-कोमल-शीलत्वाद् वा \। यद् वा, अनिर्वचनीया महा-संरम्भेण
गद्गद-गिरः, यतोऽनुरक्ताः \। अन्यत् तैर् व्यञ्जितम् \।

यद् वा, किञ्चित् संक्षिप्तम् एवम् एवम् इत्य्-आदिकम् अब्रुवन् \। कुतः ?
**संरम्भ-गद्गद-गिरः**\। प्रणय-कोपावेशेन
बाष्प-रुद्ध-कण्ठत्वाद् इत्य् अर्थः \। तत् कुतः ? **अनुरक्ताः** \।
पूर्वम् अपि स्वभावत एव रक्ताः \। अधुना च तादृशोक्ति-श्रवणाद्
अधिकोत्कण्ठया विशेषतो जाताधिक-रागा इत्य् अर्थः \। यद् वा,
कृत-राग-विशेषा न तूपेक्षयापि निर्विण्णा इत्य् अर्थः \।

यद् वा, किञ्चिद् अनिर्वचनीयम् अनुरागेण तत्-तद्-उक्त्या तस्यापि
मनोहरत्वात्, तादृग्-उक्तौ हेतुः---**प्रेष्ठम्** इत्य्-आदि \। अप्रियं
प्रतिपदं भाषमाणम् इति पूर्वम् एव \। किं वा, वर्तमान-निर्देशेन
तदानीम् अपि \"चिन्तां त्यजत \। मा रुदित \। स्वस्था भवत \। गृहान्
यात\" इत्य्-आदिकम् अनिष्टं प्रतिक्षणं वदन्तम् इत्य् अर्थः \। इवेति
तत्त्वतस् तात्पर्य-विचारेण नर्मादौ पर्यवसानात् \। तच् च पूर्वं
लिखितम् एव---

> यासाम् एव प्रसादेन या सात् श्री-नागरेश्वरे \।
>
> उक्तेर् विज्ञायतेऽर्थस् ता वन्दे श्री-नागरेश्वरीह् \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्रेष्ठं** प्रियतमम् अपि
**प्रियेतरम्** इव प्रिय-मात्राद् इतरम् इव प्रत्याख्यानं कुर्वन्तम् \।
ननु तर्हि तस्मात् मनः कथं न न्यवर्तयन् ? तत्राह---**तद्-अर्थं**
श्री-कृष्णाप्तये विषयेण **निवर्तिताः** \। पुनर् यथा
सम्बन्ध-गन्धोऽपि तेषां न स्यात्, तथा निरस्तास् तद्-व्यतिरिक्ता
शेषाभिलाषा याभिस् ताः \। अतस् तन् निवर्तयितुं नाशक्नुवन्न् इति भावः
\। कुतः ? **कृष्णं** परमानन्द-घनतया सर्व-चित्ताकर्षकतया च
तन्-नाम्ना प्रसिद्धं श्री-व्रजेन्द्र-नन्दनम् \।

ननु उरु-दुःखाक्रान्ताः कथं वक्तुम् अपि शक्ताः ?
तत्राह---**संरम्भ-** इति \। अमर्षेण विषाद-कार्येणैव विषादावरणाद्
इति भावः \। तत्र **नेत्र-मार्जनं** भाव-द्वय-सन्धिजं तच् च
प्रणय-कोप-स्वभावतः **किञ्चित्**
श्री-मुखावलोकन-पूर्वक-वचनार्थम् इति परमार्त्या लज्जा-शैथिल्यम्
अपि गम्यते **किञ्चिद्** इति विषादांशस्यान्तर्भूतत्वात् तद्-द्वय-कार्यं
गद्गदत्वम् अनुरक्ता इति विषण्णतादौ सर्वत्रैव हेतुः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ
भगवद्-वचसोऽर्थ-द्वयवत्तायां तत्-तत्-स्मरण-संस्कारतः \। इदं
वा इदं वा इति परामर्शो नोत्तरस्यापि घटमानत्वम् आशङ्क्य किञ्चिच्
छिथिल-दुःख-भरतया वक्तुं शक्तिर् जातेति तासां विवक्षां
प्रकटयति---**प्रेष्ठम्** इत्य्-आदि\। **प्रेष्ठः** प्रेयान् अयं कदाचिद्
अपि नैवम् अप्रियं वक्ष्यति \। तदा कथम् अवादीति
विमृश्य---**प्रियेतरम्** **इव** इति \। **इव**-शब्दः **कृष्णम्
अब्रुवत** इत्य् अन्वयः \। कीदृश्यः ? **तद्-अर्थं विनिवर्तिता** विशेषेण
निवृत्तिं प्रापिताः **सर्वे कामा** याभिः \। किं कृत्वा ? **नेत्रे
विमृज्य**, तन्-मुख-दर्शनार्थम् अर्थान्तरम् अत्रासीद् इति निर्णीय
**संरम्भो** जातः, तेन **गद्गदा** अर्ध-स्फुटा **गिरो** यासाम् \।
**नेत्रे** कीदृशे ? **रुदितेनोपहते** उच्छूनारक्ते **अनुरक्ता** इति
स्वरूप-कथनम् \। **स्म** इति वैचित्र्ये \। बहु-वचनम् अत्र क्रमशः
सर्वा एवोचुः, नैकदेति मन्तव्यम् \।\।३०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** व्यभिचारि-भावोदये
विप्रिय-वर्णनम् एव हेतुर् उक्तः \। इदानीं स्थायि-भावस्य दृढत्वात्
किञ्चिल् लब्ध-श्वासाः कोपावेश-स्फुरद्-अधराः सत्यो वाग्-आरम्भं
कृतवत्यः इत्य् आह---**प्रेष्ठम्** इति \। **प्रेष्ठ** अतिप्रियम् अपि
**प्रियेतरम्** इव अप्रियम् इव न त्व् अप्रियं तासां भाव-परीक्षया, न
तु हृद्-वृत्त्या \। स्थूण-निखनन-न्यायेन तम् एव भावं द्रढीकर्तुं
**प्रतिभाषमानं** प्रतीचक्साणम् अपि प्रीति-विषय-स्थायि-भावस्य
दृढत्वात् व्याबुध्य गृहं गन्तुं पारतन्त्र्यः **कृष्णं** यशोदानन्दनं
सदानन्दं, न तु कृषिर् भू-वाचक इत्य् अर्थ-गोचरं, रूढिर् योगम्
अपहरति इति न्यायात् कृष्ण-शब्दस्य यशोदा-नन्दने रूढत्वात् \।
व्रजेश्वरी-प्रोषितत्वात् सर्वासां मनोरथ-पूर्तौ समर्थं
घोर-लालित्य-गुणैर् युक्तम् \। लक्षणं रसार्णवे---

> पितृभ्यां ग्रामतोऽत्यन्तं नैश्चिन्त्यः प्रेयसी-प्रियः \।
>
> विदग्धो नव-तारुण्यो धीर-लालित्य-धर्म-भाक् \।\।
>
> स्वरूपम् एतद् आख्यातं गुणाः सर्वे गुणा मताः \।\।[^२४]

ननु प्रत्याख्याने लाते कथं गृहं न गताः ?
तत्राह---**तद्-अर्थ-विनिवर्तिताः सर्वे कामाः**, स एवार्थः \।
पुरुषार्थस् तत्-प्राप्तये विनिवर्तितास् त्यक्ताः सर्वे कामा ऐहिकामुष्मिका
विषया याभिस् ताः \। पूर्वानुभूत-रमणानन्द-स्फूर्त्या तेषाम्
आच्छादितान्नवद् भासमानत्वात् \। एतस्यैवानन्दस्यान्यानि भूतानि मात्राम्
उपजीवन्ति \[बृ।आ।उ। ४.३.३२\] इति श्रुते अनन्य-गतित्वात् \। तत्रैव
स्थिताः कथञ्चिद् धैर्यम् अवलम्ब्य पूर्वं दुःख-भराक्रान्तत्वाद्
वाक्-स्तम्भो जातः \। इदानीम् अपीषत् कारुण्येन सङ्कुचितां दृष्टिम् आलक्ष्य
**अब्रुवन्** प्रत्युत्तरं दत्तवत्यः \। यतोऽ**नुरक्ताः,**
दृढतरानुरागेण नायक-दोषास्फूर्तेर् इति भावः \। किं कृत्वा ?
**रुदितोपहते नेत्रे विमृज्य,** औत्सुक्येन
समग्र-लावण्य-दर्शन-प्रतिबन्धकत्वाद् अश्रु-मार्जनं कृत्वा इत्य् अर्थः
\। तत्र चानुराग-भर-गर्वितत्वात् प्रत्याख्यान-स्मृत्या किञ्चित्
**संरम्भे गद्गद-गिर** ईषत्-प्रणय-कोपेन गद्गदा अस्फुटा \[गीः\]
यासां ताः \। न तु निर्विण्णा जाता इति भावः \।\।३०\।\।

[^२४]: थिस् इस् नोत् थे देफ़िनितिओन् गिवेन् इन् *रसार्णव-सुधाकर*।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च किम्
अरण्य-रोदनं कुरुध्वे ? प्रसन्न-मुख्यः सत्यः स्व-स्व-गृहं किं
तूर्णं न गच्छत इत्य् उच्चैर् उच्चारितेन भगवद्-वाक्येन
कर्णाध्वनान्तः-प्रविष्टवता मूर्च्छातस् ताः प्रबोधिताः किञ्चिद्
विज्ञापयामासुः इत्य् आह---**प्रेष्ठं** पूर्वं बहुशः कृताङ्ग-सङ्गत्वात्
प्रियतमम् \।

प्रेष्ठं प्रियेतरम् इव प्रतिभाषमाणं

कृष्णं तद्-अर्थ-विनिवर्तित-सर्व-कामाः \।

नेत्रे विमृज्य रुदितोपहते स्म किञ्चित्

संरम्भ-गद्गद-गिरोऽब्रुवतानुरक्ताः \।\।

अथ च कारणं विनैव **प्रियेतरम् इव** प्रतिकूलं स्व-स्व-पतिं
भजध्वम् इत्य् अतिकठोरं **भाषमाणम्** \। एतच् च नैव सम्भवेत्,
यतस् **तद्-अर्थं** **विशेषेण** पुनर् यथा सम्बन्ध-गन्धो\ऽपि तेषां
न स्यात्, तथा **निवर्तिताः** **सर्वे** **कामा** याभिस् ताः \।
अत्रान्य-शब्दस्याप्रयोगात् **सर्व**-शब्द-प्रयोगाच् च
भगवत्-सुखार्थकः काम-शब्देन नोच्यते इति श्री-शुकाभिप्रायः \।
**रुदितेन** **उपहते** अन्धीभूते **नेत्रे विमृज्येति** अयम्
अन्त-कालो\ऽस्माकम् आगतस् तत् सकृद् अप्य् एतस्य मुख-कमलं दृष्ट्वा
म्रियामहे इत्य् आकाङ्क्षयेति भावः \। \"हन्त हन्त ! प्रेयसापि भूत्वा
विनैवापराधं कथम् एतावान् प्राणान्तो दण्डः क्रियते ?\" इति
**संरम्भस्** तथा \"वयम् एतद् अनुरूप-रूप-गुणाद्य्-अभावाद्
अङ्ग-सङ्गायोग्य एव भवामः, अतस् त्यजामहे\" इति मननात्
संरम्भाभावश् चेति \। अतः किञ्चित् संरम्भेण **गद्गदा गिरो** यासां
ताः \। ननु, उभयथापि प्रेम-शून्यास् तस्मान् निवृत्तिर् एवोचिता ? इत्य् अत
आह---**अनुरक्ता** इति अनुरागान्धा हि विचारं न सहन्त इति भावः
\।\।३०\।\।

**\॥।**

\।\। १०.२९.३१ \।\।

गोप्य ऊचुः---

मैवं विभोऽर्हति भवान् गदितुं नृशंसम्

सन्त्यज्य सर्व-विषयांस् तव पाद-मूलम् \।

भक्ता भजस्व दुरवग्रह मा त्यजास्मान्

देवो यथादि-पुरुषो भजते मुमुक्षून् \।\।

**श्रीधर-स्वामी (भावार्थ-दीपिका) : नृशंसं** क्रूरम् \। हे
**दुरवग्रह** स्वच्छन्द \। तव **पाद-मूलंभक्ताः** सेवितवतीर्
**अस्मान् भजस्व** मा त्यजेति \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : विभो** प्राण-नाथ !
**नृशंसं** वज्र-सारवत् काठिन्येन हृदय-विदारकम् \। **मा** इति
प्रयोगो दुःख-वैषम्येन स्त्री-स्वभावाद् वा \। **भक्ता अस्मान् मा
भजस्व**, अन्यथा ये यथा मां प्रपद्यन्ते तांस् तथैव भजाम्य् अहम्
\[गीता ४.११\] इत्य् उक्तिर् व्यर्था स्यात् \। हे स्वेषु **दुरवग्रह**
दुराग्रहः \। यद् वा, हे **स्व** ! हे **बन्धो** ! **दुरवग्रहं**
हठम् **आ** समन्तात् **त्यज** इति \। दृष्टान्तः---**आदि-पुरुषो**
महा-विष्णुः **यथा मुमुक्षून्** मुक्ति-कामनया भजतो न त्यजति, ये
यथा मां प्रपद्यन्ते \[गीता ४.११\] इत्य्-आद्य्-उक्तेः \। वस्तुतस् तु
अवग्रहो वृष्टि-विघातस् तद्-रहितो **दुरवग्रहः** \।
भक्ताभीष्ट-वर्षण-शीलेत्य् अर्थः \।

यद् वा, भानि नक्षत्राणि गभस्तयो वा विद्यन्तेऽस्येति **भवांश्**
चन्द्रः \। भा भयदा दूताः सन्त्य् अस्येति **भवान्** यमराजः \।
चन्द्रेणापि रोहिणी प्रीत्यान्या भार्यास् त्यक्ताः \। यमश् च लोकानां
दुःख-प्रदोऽस्त्य् एव \। स च स च **नृशंसं गदितुम् अर्हति**, यतस्
त्वं ताभ्याम् अन्योऽतो **मैवम्** \। **एवं मा वद** इत्य् अर्थः
\।\।३१\।\।

---------------------------------------------------------------------------------------------------------------------

**कैवल्य-दीपिका :** सञ्जल्प-सम्भोगम् आह---**गोप्य** इति \। हे
**विभो** ! स्वामिन् ! **एवं** तद् यात मा चिरं घोषम् \[भा।पु।
१०.२९.२२\] इत्य् एवं-रूपं **नृशंसं** कठिनं \। **भक्ता** भजनं
कर्तुम् आरब्धाः, आदि-कर्मणि क्तः कर्तरि च \[पा। ३.४.७१\] \।
**दुरवग्रहः** दुराराध्यः \। यद्यपि वयं तवाननुरूपाः, तथापि
सर्वस्व-त्यागेन भजतः सर्वस्यापि स्वीकार एव सत्-पुरुष-धर्म इति
दृष्टान्ते व्यङ्ग्यम् \।\।३१\।\। \[मु।फ। ११.२५\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मैवम् इत्य्-आदि \। आसां
हि दुःखानुभव-दशायाः श्री-कृष्णो समग्रैश्वर्य-बहु-प्रतीतिः
केवल-सुखानुभव-दशायाः परम-प्रियत्व-स्फूर्तिः \। न हि प्रेम्णा
ईश्वर-स्फूर्तिर् बाध्यते, ईश्वरत्वाज्ञानं हि भ्रम-जन्यम् \। प्रेमा तु
भ्रम-ज्ञान-नाशकः \। प्रमाया हि करणं प्रेमा श्री-कृष्णे तु
दुःखानुभूतेर् अबाधेश्वरत्व-स्फूर्तौ यथार्थम् एवाहुः---हे **विभो**
!

न वयं कुत्रापि सापेक्षाः, केवलं त्वद्-एक-परायणा एव इत्य्
आह---**सन्त्यज्य सर्व-विषयान्** सर्व-त्यागेन **त्वत्-पाद-मूलं भक्ता
अस्मान् मा त्यज** \। न वयं कामुक्यः **\।** त्यागे लिङ्गम्
आह---**नृशंसं** क्रूरं यतो गदसि, अतो **मैवं नृशंसं गदितुम्
अर्हति भवान्** इति धर्मज्ञत्वेनाक्षेपः \। एतावन्तं कालं धर्मम्
एवोपदिष्टवान् असि, अधुना वयं ते धर्मम् उपदिशामः \। **भक्ता
भजस्व** \। भक्त-त्यागो ह्य् अधर्म एव \।

स्वतन्त्रस्य मम किं धर्माधर्माभ्याम् ? तत्राह---**दुरवग्रह**
स्वच्छन्द ! **यथा आदि-पुरुषो मुमुक्षून् भजते**, तथा त्वम् अपि
नोऽस्मान् भज\। आदि-पुरुषो नारायणः \। स तु मुमुक्षून् न त्यजति \।
पक्षे, स्वतन्त्रो न भवति, तथा कथं भजति ? इत्य् अर्थः \। तर्हि
भक्त-स्वीकारोऽयं धर्म एव \। स तु मुमुक्षून् अपि न त्यजति, त्वं
भक्तान् अपि त्यजसीत्य् अहो ते काठिन्यम् इत्य् आक्षेपः \।\।३१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-भगवता
यज्ञपत्नी-युक्ताद्य-पद्याद्य-पादस्यात्र सम्यग्-उक्तत्वाद् इव भगवत्यः
श्री-गोप्योऽपि तथैव यज्ञपत्न्य्-उक्त-पद्याद्य-पादम् आहुः
\[१०.२३.२९[^२५]\] \। वस्तुतस् तु तस्य वञ्चनोक्तेस् तासां चार्त्य्-उक्तेः
साम्येन संवादापत्तेः---**मैवम्** इति \।

[^२५]: मैवं विभो\ऽर्हति भवान् गदितुं नृशंसम्

    सन्त्यज्य सर्व-विषयं तव पाद-मूलम् \।

    प्राप्ता वयं तुलसि-दाम पदावसृष्टं

    केशैर् निवोढुम् अतिलङ्घ्य समस्त-बन्धून् \।\।


**मा** इति निषेधस्यादौ प्रयोगः \। परमार्ति-वैयग्र्येणैवम् ईदृशं
कथञ्चिद् एतद्-वचन-सदृशम् अपि \। किम् उ वक्तव्यम् एतद् इत्य् अर्थः \।
कुतः ? **नृशंसं** वज्र-सारवत् काठिन्येन हृदय-विदारकम् इत्य्
अर्थः \।

यद् वा, साक्षान्-मारकम् \। नृशंसो घातुकः क्रूरः इत्य् अमरः \।
**गदितुं** व्यक्तं वक्तुं, किं वा, गदितुम् अपि, किम् उत व्यवहर्तुम्
**अर्हति** \। तत्र च **भवान्** प्रेमार्द्र-स्वभावः \। अतोऽन्यो वदतु
नामेत्य् अर्थः \। **भवान्** इति प्राग् अनुनयार्थ-स्तुत्या गौरवात् \।
श्लेषेण भानि नक्षत्राणि तद्-ईशतया तद्वान् चन्द्रः,
कामाब्धि-वर्धनत्वाच् चन्द्रो यः, स **नार्हति** एवेत्य् अर्थः \।
तत्रापि---हे **विभो** ! अस्मत्-प्राण-प्रभो ! किं वा,
बहिर्-अन्तर्-व्यापकेति त्वम् अस्माकं सर्व-भावं जानास्य् एव \। अतोऽस्मान्
प्रति **नार्हति** एवेति भावः \।

एवं स्वागतं वो महाभागाः \[भा।पु। १०.२९.१८\] इत्य्-आदिकं भवता
सादरं स-न्यायं मृदूक्तम् अपि प्रेम-रस-विघातकत्वात् विवर्तनार्थम्
एवोक्तत्वाच् चार्थतो विपरीतम् एवेति भावः \। अनेन स्वागतम् \[१८अ\] इत्य्
आद्य-पादस्योत्तरम् ऊह्यम् \।

ननु भो प्रिय-वादिन्यः ! तर्हि किं कर्तुम् अर्हामि ? इत्य् अपेक्षायाम्
आहुः---**अस्मान् भजस्व**, मनोरथ-पूरणेनानुवर्तस्व \। यद् वा,
सेवस्व नित्यं प्रीत्योपभुङ्क्ष्वेत्य् अर्थः \। कुतः? **तव पादयोर्
मूलं** तलं रजः पादुका वेत्य् अर्थः \। अब्जादि-रूपकानुक्तिर्
**नृशंसो**क्त्या काठिन्याद्य्-अभिप्रायेण \।

यद् वा, **पाद** एव **मूलं** सर्वार्थस्य कारणम् आश्रयो वा \।
तद्-**भक्ताः,** आदि-कर्मणि क्तः कर्तरि च \[पा। ३.४.७१\] तद्-भजनं
कर्तुम् आरब्धाः \। अद्यापि समग्र-भजनासम्पत्तेः \। एषा
दैन्य-विनयोक्तिर् दासीत्वेच्छया \। यद् वा, सेवितवती आश्रिता इत्य् अर्थः
\। अन्यथा, ये यथा मां प्रपद्यन्ते तांस् तथैव भजाम्य् अहम् \[गीता
४.११\] इत्य्-आदि वचनानां वैयर्थापत्तिः \। अनेन प्रियं किम् \[१८ब्\] इति
पादस्योत्तरम् \।

ननु, श्री-गोप-गृहिण्यः ! सदा विषयासङ्गेन गृहाभिरतत्वात्
दुर्लभ-सङ्गा यूयं किम् इति मया भजनीयाः ? अविरक्तानां युष्माकं कुतो
मद्-भक्तत्वं नाम ? तत्राहुः---**सन्त्यज्य** इति \। **सर्वान् विषयान्**
इन्द्रियार्थान् पत्य्-आदि-द्वारा साध्यान् **सम्यक्** स-मूलतया
अपुनर्-अङ्गीकार-दार्ढ्येन च **त्यक्त्वा**
सर्वार्थ-मूल-त्वत्-पादाब्ज-प्राप्त्यैव सर्वार्थ-सिद्धेः,
त्वद्-भजन-प्रातिकूल्याद् वा \। विषय-त्यागेन पद्यादि-त्यागोऽपि ज्ञापित
एव, पत्य्-आदीनां तन्-मूलकत्वात् \।

यद् वा, ननु तत्त्वज्ञ-पूज्य-पादाः ! कथं विषय-सुखम् इच्छथ ?
तत्राहुः---**सन्त्यज्य** इति\। अतो वयं परमार्थ-सुखम् एवेच्छाम
इति भावः \। त्वया सह क्रीडा-विशेषस्य
प्रेम-परिपाक-विलास-रूपत्वेनाशेष-पुरुषार्थ-सार-सर्वस्वात्मकत्वाद्
इति \। ये यथा मां प्रपद्यन्ते \[गीता ४.११\] इत्य् एतन् निज-वचनस्य
सत्यतापेक्षया त्वम् अप्य् अस्मद्-वदन्याशेष-त्यागेनास्मान् भक्तुम् अर्हसीति
गूढोऽभिप्रायः \। अनेन व्रजस्यानामयम् \[१८च्\] इत्य् अस्योत्तरम् ऊह्यम् \।
सर्व-विषय-त्यागेन तस्याप्य् उपेक्षापत्त्या तन्-मङ्गल-कथनेनालम् इति
तात्पर्यात् \।

ननु चपलाः ! अधर्माद् बिभेमि \। तत्र सेव्यम् आहुः---**दुरवग्रह** !
हे स्वैर-शिरोमणे ! दुराग्रह ! इति वा \। **अस्मान्** प्रपन्ना
अनन्य-गतीर् **मा त्यज** \। दुरवग्रहत्वेन प्रपन्न-परित्यागाद्
अधर्मस्यैवोत्पत्तेः, विशेषतश् च सुव्रतत्वादि-प्रतिज्ञा-हान्य्-आपत्तेः,
परमेश्वरत्वात् त्वाम् अधर्मो न स्पृशत्य् एव \। प्रतिज्ञा-हानिस् तु
परमानुचितैवेति भावः \। यद् वा, दुरवग्रहं दुराग्रहम् \। **आ**
सम्यक् **त्यज** \।

ननु, वाचालाः ! यूयं कामिन्यो मद्-योग्या न भवथेति चेत्, सत्यम् \।
तथापि सर्व-त्यागेन भजतां जनानां सर्वेषाम् अपि स्वीकारो
महा-पुरुष-धर्म इति दृष्टान्तेनाहुः---**देव** इति \। देवत्वेनावश्यं
स्व-भक्तेष्ट-पूरणं कार्यम् इत्य् अभिप्रेतं, तत्रापि **आदि-पुरुषः**
पुरुषोत्तमः \। तेन भक्त-मनोरथ-पूरणावश्य-कृत्यत्वात् \। तत्रापि
**मुमुक्षून्** अपि, किम् उत तद्-एकेप्सून् \।

किं वा, अ-कार-प्रश्लेषेण **अमुमुक्षून्** भक्त्य्-एक-निष्ठान् इत्य् अर्थः \।
यथासौ **भजते** स्वीकरोति, **तथा भजस्व** इत्य् अन्वयः \।
यथावद् इति वा, तथाप्य् अर्थापत्त्या दृष्टान्त एव पर्यवस्यति \।
यथासौ तान् भजन-मात्रापेक्षया सर्वान् एव भजते स्वीकरोति,
**तथा** त्वम् अप्य् **अस्मान् भज** इति भावः \।

यद् वा, ननु साध्व्यः ! तत् कर्म ममानुचितम् इति चेत्,
तत्राहुः---**देवो** भजतोऽर्चापेक्षको ऽपि **आदि-पुरुषो**ऽपि
**मुमुक्षून्** अपि **भजते**, मुक्ति-दानेनापि तन्-मनोरथं पूरयतीत्य्
अर्थः\। अतो भक्तेच्छानुसार-व्यवहारेण न दोषो घटत इति भावः \।
अन्यत् तैर् व्याख्यातम्\।

यद् वा, श्री-गोपेन्द्र-नन्दनत्वेनैव कृष्णे लब्ध-निष्ठानां
व्रज-सुन्दरीणाम् आन्तरीणं महा-भाव-वैचित्री सहचरी-परमैश्वर्यं
स्व-प्रयोजनानुपयुक्तम् अपि वर्णयति, अन्यथा व्रज-सुन्दर्यो
भगवत्-स्वरूपानभिज्ञा इति ते मन्येरन् \। तच् चैश्वर्य-वर्णनं
परमार्ति-समय एव, न त्व् आनन्द-समये, तद्-ऐश्वर्य-ज्ञानस्यापि तासाम्
असुखानुभव एव पर्यवसानात्, तत्रापि निज-भाव-माधुर्यस्यान्यथात्वं
नास्त्य् एव \। यदैश्वर्य-वर्णनेऽपि सख उदेयिवान् \[भा।पु। १०.३१.४\]
इत्य्-आदौ सख्यस्याव्यभिचारः \। तथा हि---**विभो,** हे
बहिर्-अन्तर्-व्यापक ! इति **भवान्** अस्माकं सर्वं भावं जानात्य् एव \।
अतस् तव **पाद-मूलं भक्ता** आश्रिता **अस्मान् भजस्व** \। अन्यथा, ये
यथा मां प्रपद्यन्ते तांस् तथैव भजाम्य् अहम् \[गीता ४.११\]
इत्य्-आदि-वचनानां वैयर्थापतिः \।

यद् वा, स-प्रणय-शेषम्[^२६] आहुः---हे **भक्ताभज** ! भजतीति
भजः, न भजः अभजः \। हे भक्तानाम् अप्य् अभज, **भक्ताभज** !
भक्तान् अपि न भजतीति तथाभूत ! हे स्वेष्व् अपि **दुरवग्रह** ! इति
**सर्वान् विषयान्** भोगान् \। यद् वा,
साम्राज्य-प्रभृति-वैकुण्ठ-विधि-पदानि **सन्त्यज्यापि तव पाद-मूलम्
अमुमुक्षून्** भोक्तुम् अनिच्छून् अशकुन्वतो जनान् त्वत्-पाद-मूलस्य सर्वतो
माधुर्य-विशेषाद् **भज** स्वीकुरु \। यतो **देवो** जगत्-पूज्यत्वम्
अन्यथा देवत्वासिद्धिः, तत्रापि यथावत् सम्पूर्णतया **आदि-पुरुषो**
भगवान् \। अन्यथा निज-भगवत्ता-प्रकटनासम्पत्तिः \। सामान्येनोक्तिर्
युक्ति-प्रदर्शनेन निज-स्वीकार-दार्ढ्यार्थम् \। अतस् ते त्वदीया
**अस्मान्** **मा त्यज** \। अन्यत् समानम् \।

[^२६]: श्लेषं ?


आर्त्य्-उक्तेर् अपि गोपीनां श्लेषार्थं भारती सखी \।

रक्षन्ती गौरवत् तासां कृष्ण-भक्तेषु गायन्ती \।\।

तथा हि, ईदृशम् अप्रियं **नृशंसं** करवाणि, मया सह किञ्चिद् ब्रूत
इत्य्-आदिकं वक्तुं **नार्हति** \। तत्र हेतुः---**सन्त्यज्य** इत्य्-आदि
विषय-परित्यागेन प्रपन्नानां नः पुनस् तद्-भोगे प्रवर्तनस्य
दोषत्वाद् इत्य् अर्थः \। किं च, **दुरवग्रहं** दुराग्रहम् \। **आ
त्यज** \। अतो **यथा मुमुक्षून् आदि-पुरुषो भजते**, तथैव **अस्मान्
भजस्व**, परमं पदं देहि, न च विषय-सुखम् इत्य् अर्थः \।
तदैवास्माकं स्वागतत्वं महा-भागत्वं च व्रजस्यानामयम् \[भा।पु।
१०.२९.१८\] इति \। यद् वा, याः **सर्व-विषयान् सन्त्यज्य तव पाद-मूलं
भक्ताः**, ता एव **दुरवग्रहं** स्वच्छन्दं यथा स्यात्, तथा
**भजस्व** \। **अस्मान् आ त्यज** सम्यक् त्यज, प्रभवस् तु
भक्त-जनान् एव भजन्ते, न त्व् अभक्त-जनान् इत्य् अत्र दृष्टान्तम्
आहुः---**देव** इति \।\।३१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : श्री-गोप्य ऊचुर्** इति \।
अत्रैवं विवेचनीयं---यद्यपि समान-भावापन्नत्वेन युगपत्
समान-वचन-स्फूर्तिर् अपि सम्भवति, तथाप्य् एकदोक्तावति-कोलाहलतया
नातिरसाधायकत्वात् कासाञ्चित् मुख्यानाम् एव वचनं ज्ञेयम् \। तच् च
युगपद् वा तत्-तन्-महा-वाक्योपसंहारे, तन् नः प्रसीद वरद \[भा।पु।
१०.२९.३३\], सिञ्चाङ्ग \[भा।पु। १०.२९.३५\] इति, प्रसीद वृजिनार्दन
\[भा।पु। १०.२९.३८\] इति, तन् नो निधेहि \[भा।पु। १०.२९.४१\] इति
स्व-स्व-विवक्षितं वचन-चतुष्टयान्तं क्रमशो वा पूर्व-पूर्वासां
वाक्य-स्थापन-पूर्वकम् एवोपन्यस्तम् अस्ति \। चतुष्टयत्वं च यूथशो
दिक्-चतुष्टय-स्थितत्वात् \। तासां तथापि सर्वासां तत्-सम्मुखत्वं च,
कृष्णस्य विष्वक् पुरु-राजि-मण्डलैर् अभ्यानना \[भा।पु। १०.१३.८\] इतिवत्
\।

यासाम् एव प्रसादेन यासां श्री-नागरेश्वरे \।

जल्प-तत्त्वं ज्ञायते ता वन्दे श्री-नागरीश्वरीः \।\।

\।\। श्री-गोपी-गण-प्राण-वल्लभाय भगवते नमः \।\।

अथ पत्य्-आदि-परित्यागेन त्वद्-भजनेऽस्माकं धर्मोऽधर्मो वेति पश्चाद्
विचारयिष्यते \। **अहो** तवैव तावद् अस्मत्-परित्यागे धर्म-दोषो
दुष्परिहर इत्य् आहुः---**मैवम्** इति \। **मा** इति निषेधस्यादौ
प्रयोगः परमार्ति-वैयग्र्येण \। **एवम्** ईदृशं कथञ्चिद्
एतद्-वचन-सदृशम् अपि किम् उ वक्तव्यम् एतद् ? इत्य् अर्थः \। कुतः ?
**नृशंसं** वज्र-सारवत् काठिन्येन हृदय-विदारकम् इत्य् अर्थः \। यद्
वा, साक्षान्-मारकं, नृशंसो घातुकः क्रूरः इत्य् अमरः \। **गदितुं**
व्यक्तं वक्तुं \। किं वा, **गदितुम्** अपि किम् उत व्यवहर्तुम् **अर्हति**
\। तत्र च **भवान्** प्रेमार्द्र-स्वभावतया प्रसिद्ध इत्य् अर्थः \।
तत्रापि, **विभो** ! हे अस्मत्-प्राण-नाथ ! अतोऽ**स्मान्** प्रति
**नार्हत्य्** एवेति भावः \। अत्र संरम्भ-गद्गद- \[२९\] इत्य् उक्तत्वात्
\। सर्वत्र शब्देन स्वरेण वा दैन्यादाव् अपि प्रणय-कोपो व्यञ्जनीयः \।

एवं स्वागतं वो महाभागाः \[भा।पु। १०.२९.१८\] इत्य्-आदिकं भवता
सादरं स-न्यायं मृदूक्तम् अपि निवर्तनार्थम् एवेति रस-विघातकत्वाद्
अर्थतो विपरीतम् एवेति भावः \। अनेन स्वागतम् \[१८अ\]
इत्य्-आद्य-पादस्योत्तरम् ऊह्यम् \।

ननु, भो प्रिय-वादिन्यः ! तर्हि किं कर्तुम् अर्हामि ? इत्य् अपेक्षायाम्
आहुः---**अस्मान् भजस्व** मनोरथ-पूरणेनानुवर्तस्व \। कुतः ? **तव
पादयोर् मूलं** तलं **भक्ता** इति दैन्योक्तिः \। अब्जादि-रूपकानुक्तिर्
नृशंसतोक्त्या काठिन्याद्य्-अभिप्रायेण \। अनेन प्रियं किम् \[१८ब्\] इति
पादस्योत्तरम् \।

ननु, श्री-गोप-गृहिण्यः सत्यम् एव भजामि, किन्तु
भवत्-पत्य्-आदि-हिताचरण-रूपम् एव युक्तं, न त्व् ईदृशम्, इति
तत्राहुः---**सन्त्यज्य** इति \। **सर्वान् विषयान्** इन्द्रियार्थान्
पत्य्-आदि-रूपान् **सम्यक्** अपुनर्-अङ्गीकार-दार्ढ्येन **त्यक्त्वा**, तेषां
त्वद्-भजने प्रातिकूल्यात् \। अनेन व्रजस्यानामयम् \[१८च्\] इत्य्-आदिकस्य,
दुह्यत \[२२द्\] इत्य्-अन्तस्य सर्वस्याप्य् उत्तरम्, तेषां सर्वेषाम् अपि
विषयान्तः-पातात्, तत्-त्यागेन देहेऽपि गलित-प्रेमत्वात् \। तत्-प्रेम विना
रजन्य् एषा \[१९अ\] इत्य्-आदि वाक्यस्याप्य् अनुपादेयत्वात् \।

व्यतिरेकेणाहुः---हे **दुरवग्रह** दुराग्रह ! **अस्मान्** अनन्य-गतीर्
**मा त्यज** इत्य् अर्थः, अन्यथैव दोषः स्याद् इति भावः \। कथम् ?
इत्य् आशङ्क्य धर्माधर्मातीतस्य ईश्वरस्यापि
तद्-धर्म-पालनावश्यकता-दर्शनात्, इत्य् आहुः---**देव** इति \। तत्रापि
**मुमुक्षून्** अपि किम् उत तद्-एकेप्सून् \। किं वा **अमुमुक्षून्** मोक्षम् अप्य्
अनिच्छून् भक्त्य्-एक-निष्ठान् इत्य् अर्थः \।

यद् वा, **मुमुक्षून्** तस्माद् अन्यत् सर्वं त्यक्तुम् अनिच्छून्, **यथा**
असौ भजन-मात्रापेक्सया सर्वान् एव **भजते** स्वीकरोति, तथा त्वम्
**अस्मान् भजस्व** इति \। \"भजतः\" इति द्वितीयान्तः क्वचित् पाठः \।
तत्र तु **मुमुक्षून्** इति विशेषणं साधन-साध्ययोर् द्वयोर् अप्य्
अवस्थयोस् तेषाम् आत्म-सात्-करणात् स-कामान् व्यावर्तयति---**यथा** तान्
**भजते** न त्यजतीत्य् अर्थ-वशाद् **भजस्व** इत्य् अस्य विभक्तिं
विपरिणमय्य व्याख्येयम् \। अत्र श्री-गोपेन्द्र-नन्दनत्वेनैव कृष्णे
लब्ध-निष्ठानाम् अपि, यस्यास्ति भक्तिर् भगवत्य् अकिञ्चना सर्वैर् गुणैस्
तत्र समासते सुराः \[भा।पु। ५.१८.१२\] इत्य् उक्तत्वात् \।

> हरि-भक्ति-महा-देव्याः सर्वा मुक्त्य्-आदि-सिद्धयः \।
>
> भुक्तयश् चाद्भुतास् तस्याश् चेटिकावद् अनुव्रताः \।\।

इति श्री-नारद-पञ्चरात्रोक्तानुसाराच् च नादृतम् अपि सर्वं ज्ञानादिकं,
ताः परिचरति \। तस्मात् केवल-प्रेम-मयोऽपि वचसि
पारमैश्वर्य-ज्ञान-मयोऽप्य् अयम् अर्थः \। तासाम् एव महिम-सूचनार्थं
ज्ञानादि-शक्ति-प्रेरितया भक्त-विशेषाणां चमत्काराय स्फुरति \।

अथवा, दैन्येन महिम-स्फूर्तेर् ईश्वरत्वं सम्भाव्येदृशं वचनम् \।
तथा हि---**विभो** ! हे बहिर्-अन्तर्-व्यापक ! इति भवान् अस्माकं
सर्वं भावं जानात्य् एव \। अतस् **तव पाद-मूलं भक्ता** आश्रिता
**अस्मान् भजस्व** \। अन्यथा, ये यथा मां प्रपद्यन्ते तांस् तथैव
भजाम्य् अहम् \[गीता ४.११\] इत्य्-आदि-वचनानां वैयर्थ्यापत्तिः \।

ननु, तत्त्वज्ञ-पूज्य-पादाः ! कथं विषय-सुखम् इच्छथ ?
तत्राहुः---**सन्त्यज्य** इति \। अतो वयं परमार्थ-सुखम् एवेच्छाम
इति भावः \। त्वया सह क्रीडा-विशेषस्य तस्य
प्रेम-परिपाक-विलास-रूपत्वेन अशेष-पुरुषार्थ-सार-सर्वस्वात्मकत्वाद्
इति \। ये यथा मां प्रपद्यन्ते \[गीता ४.११\] इत्य् एतन् निज-वचनस्य
सत्यतापेक्षया त्वम् अप्य् अस्मद्वद् अन्याशेष-त्यागेनास्मान् भक्तुम् अर्हसीति
गूढाभिप्रायः \।

हे **दुरवग्रह** ! स्वच्छन्द ! **अस्मान्** प्रपन्नान् **मा त्यज**
परमेश्वरत्वात् त्वाम् अधर्मो न स्पृशत्य् एव
सत्य-सङ्कल्पत्व-श्रुति-विरोधात् \[छा।उ। ८.७.१, ३.१४.२ इत्य्-आदि\]
प्रतिज्ञा-हानिस् तु परमानुचितैवेति भावः \। **सर्वान् विषयान्**
साम्राज्य-प्रभृति-वैकुण्ठावधि-पदानि **सन्त्यज्य** अपि ते त्वाम्
**अमुमुक्षून्** मोक्तुम् अनिच्छून् अशक्नुवतो जनान् अन्यान् अपि भज स्वीकुरु
\। द्वितीयायां षष्ठी ते तुभ्यं त्वां प्राप्तुं, मुमुक्षून् इति च चतुर्थी
वा, यतो **देवो** जगत्-पूज्यस् त्वम्, अन्यथा देवत्वासिद्धिः \। तत्रापि
**यथा** यथावत् सम्पूर्णतया **आदि-पुरुषो** भगवान् इति \।

अत्र चाभिर् अपि यज्ञपत्न्य्-उक्ताद्य-पद्याद्य-पादानुवाद \[भा।पु।
१०.२३.२९\] आर्ति-साम्यांशेन ज्ञेयः \।

आर्ताव् अपि स्वभावेन वैदग्धी-वलितात्मनाम् \।

प्रार्थने गोप-रामाणां निषेधार्थोऽपि वीक्ष्यते \।\।

तथा हि---एवम् ईदृशं किञ्चित् प्रियं करवाणि \[भा।पु। १०.२९.१८\] मया
सह किञ्चिद् ब्रूत \[तत्र\] इत्य्-आदिकं **नृशंसं** वक्तुं **नार्हति**
\। तत्र हेतुः---**सन्त्यज्य** इति याः **सर्व-विषयान्** **सन्त्यज्य**
**तव पाद-मूलं भक्तास्** ता एव **दुरवग्रहं** स्वच्छन्दं यथा
भवति, तथा **भजस्व**, **अस्मान्** **आ** सर्वांशेनैव **त्यज** \।
प्रभवो भक्त-जनान् एव भजन्ते, न त्व् अभक्तान् इत्य् अत्र दृष्टान्तम्
आहुः---**देव** इति \। अस्मिन्न् अर्थे वस्तुतस् तु सर्वम् एतन् नर्मैवेति
भाव एव व्यञ्जित इति \।\।३१\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** अथ तासाम् अपि तद्-अनुरूपं
वाक्यं---**मैवम्** इत्य्-आदि \। **मा** इति तत्-प्रार्थना-निराकरणे
**सर्व-विषयान्** पति-पुत्रादीन् **सन्त्यज्य** यास् **तव पाद-मूलं
भक्ताः**, ता एव **दुरवग्रहं** निरर्गलं यथा स्यात्, तथा
**भजस्व** \। **पाद-मूलम्** इति तासु निजोत्कर्ष-ख्यापनम् \।
**अस्मान्** पुनर् अतथा-भूतान् **आ** सम्यग् दर्शन-प्रसङ्गादिष्व् अपि
**त्यज** \। तत्रान्यासां भजने स्वेषां त्यागे च सद्-आचारं
दृष्टान्तयति---**देव** इति \। स हि त्यक्त-विषय-कर्मादितया स्वं
भजतो **मुमुक्षून्** एव **भजति**, नान्यान् इति \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत् किम् ? इत्य् आह---मैवम्
इत्य्-आदि \। एता मध्या धीराः \। तेन **विभो** इति वक्रोक्त्या सम्बोधनम्
\। **भवान्**---ये यथा मां प्रपद्यन्ते तांस् तथैव भजाम्य् अहम्
\[गीता ४.११\] इति सत्य-प्रतिज्ञः \। एवं **नृशंसं** क्रूरं **गदितुं
नार्हति** \। तर्हि किं कर्तव्यम् ? इत्य् आहुः---**अस्मान् भजस्व** \। **मा
त्यजस्वेत्य्** आत्मने-पदं कर्त्र्य्-अभिप्राये क्रिया-फले \। अस्मद्-भजने
स्व-प्रतिज्ञा-रक्षणम् एव फलम् \। केन प्रकारेण भजिष्ये ?
तत्राहुः---**आदि-पुरुषो** नारायणो देवो **यथा मुमुक्षून् भजते**,
तथेत्य् अर्थः \। स तु तेभ्य आत्मानम् एव ददाति \।

ननु, स तावत् तेभ्यो मोक्षम् एव ददाति \। भवत्यश् चेत् तद्-आकाङ्क्षिण्यस्
तदा दास्याम्य् एव \। गृहं यात, नेत्य् आहुः---**तव पाद-मूलम् भक्ताः**
श्रिता वयम् \। भक्तास् तु मोक्षं कदापि नाद्रियन्ते \। तेन
दृष्टान्त-गम्यं तावद् इदम् एव मोक्षे यथा न पुनर्-आवृत्तिस् तथास्माकम्
अपि गृहे न पुनर्-आवृत्तिर् भवतु \। सहैव स्थातव्यम् इति यत्, तद् एव
किं कृत्वा भजनीया भवत्यः ? तत्राहुः---**सर्व-विषयान् सन्त्यज्य**
तांस् तथैवेत्य्-आद्य् उक्तेः \। यतो वयम् अपि तथा\। हे **दुरवग्रह**
! दुष्प्राप ! \।\।३१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं श्री-कृष्णस्य
रूक्ष-मुद्रा-स्थित्या संश्लेष-सुखम् अलभमानाः क्षणम् अपि नेतुम्
अपारयन्त्य उपालम्भ-रीत्या वदन्त्यो मानम् अपि कर्तुम् अजानन्त्यो
अतिवार्ताः सत्यः प्रत्युत्तरम् ऊचुः---**मैवम्** इति \। हे **विभो** !
व्रजेन्द्र-सुतत्वाद् अस्मद्-उपेक्षानुचितेत्य् अर्थः \। **भवान्**
भवच्-छब्दः पूज्यार्थः, एवं स्वागतं वः \[१८अ\] इति गौरवेण
**गदितुं नार्हति** यत् इयम् उक्तः, स्वागतं केष्व् अतिथिष्व् एवोचिता
नास्मासु \।

ननु मया स्वागत-प्रश्नेनादर एव कृत इति चेत्, तत्राह---**नृशंसं**
क्रूरं परिणाम-दुःख-जनकत्वात् मधु-विषय-संयुक्तान्नवत् \। गदितम्
इत्य् अस्यायम् अभिप्रायः \। गद व्यक्तायां \। वाचि धातुः मनसापि
विचारयितुं किं पुनर् **गदितुं** रस-पाकानभिज्ञा एवानर्हा **भवान्**
परम-रसज्ञः \। हे **विभो** ! मधुर-रस-परिपाटीम् **अस्मान्**
विशेषेण शिक्षयितुं समर्थः \। न तु येन रसेन भवता आकृष्टा वयम्
आगताः, तं रसं विघटयितुम् आह \। मधुर-रसालम्बनेषु सादरं
वाक्यं स्थायि-भाव-विघटकम् इति भावः \।

ननु स्वागत-प्रश्ने मया किम् अपराधं ? तद् अपि किम् इत्य् आक्रोशः क्रियत
इति चेत्, तत्राहुः---भवता प्रतिश्रुतं प्रियं किं करवानि वः \[१८ब्\]
इति स्मृति-पथम् अवतीर्णं चेत्, तदा **अस्मान्** **भजस्व** इति
सुन्दर-पात्राणि चेद् विषं तदा किं ? भजनम् एव तु चित्तानुवृत्तिर् इत्य्
अर्थः \। अस्मच्-चित्तानुवृत्त्या रमस्वेति, अन्यथा प्रतिज्ञा-भङ्गः स्याद्
इति भावः \।

किं च, व्रजस्यानामयं कच्चिद् इति वचनं तव नोचितम् इत्य्
आहुः---**सर्वान्** **विषयान् सन्त्यज्य तव पाद-मूलं भक्ताः**
सर्वेन्द्रियार्थान् अप्रत्यापत्ति-रूपतया त्यक्त्वा तव पाद-मूलं सेवितुम्
आगताः दासीभवितुम् इत्य् अर्थः \। विषय-भोगस् तु पत्य्-आदि-मूलकः स
तु सकारणस् त्यक्त एव \।

ननु गृह-स्वामिनो विहाय किम् इति दास्यं स्वीक्रियते ? इति चेत्,
तत्राहुः---यत् सुखं त्वद्-भजने गृह-स्वामिना, तत्-सुखस्य गन्धोऽपि
न इति पूर्वम् एव तारतम्यं ज्ञात्वा पत्य्-आदयस् त्यक्ताः \। त्वद्-भजनं
सुखावधि-रूपं, विषय-सेवनं दुःखावधि-रूपम् \। अत एव
त्वद्-भजन-प्रातिकूल्यात् स-कारण-विषयांस् त्यक्त्वा
दुःख-रूपत्वानुसन्धानेन तद्-उपेक्षयागतानां पुनर् अपि दुःख-रूपस्य
अनामय-प्रश्नेन दुःखस्यानुस्मरण-कार्यं तु सुख-रूपात् त्वद्-भजनाच्
च यावयितुं तव नोचितम् इति भावः \। यद् उक्तं---ब्रूतागमन-कारणम्
\[१८द्\] इति तद् उत्तरयन्ति **अस्मान् मा त्यज** अस्मत्-स्वीकारं कुर्व् इत्य्
अर्थः\। स्वीकारं कारयितुम् आगता विद्धि \। कीदृशस् त्व् अदेवोऽसि
सेवनार्थोऽसि वयं दास्यार्हाः \। इदं त्व् अतिदैन्यं निवेदितम् \।

यद् वा, **देवः** क्रीडास्वभावः \। क्रीडा तु स्वकीय-सापेक्षतोऽस्मत्तः
को वा तव स्वकीयोऽस्ति ? प्रिय-वर्गैः सहाविर्भाविता क्रिया क्रीडेति
प्रिय-वर्गो दुःखे निमज्जनीय इति कस्यापि मनस्य् उदेति ? इति काक्वा
प्रश्नः \। हे **दुरवग्रह** ! वारं वारं गेयसि गृहान् प्रतियातेति \।

यद् वा, दुष्टेष्व् अपि पूतनादिषु **अव** अवनं पचाद्यं च इति
**ग्रहो**\ऽभिनिवेशो यस्य। जिघांसयापि हरये स्तनं दत्त्वाप
तद्-गतिम् \[भा।पु। १०.६.३५\] इत्य् उक्तत्वात् \।

यद् वा, दुःखस्य **अव** अवरक्षणम् इति यावत् \। तद्-रूपो **ग्रह**
आग्रहो यस्य अनामय-प्रश्नेन स्व-रहस्योच्चाटितत्वात् \। एके दुष्टाः
मारणीयाः, एके दुष्टा रक्षणीया इति वैषम्यं तव नोचितम् इति भावः \।

ननु, निरपेक्षस्यौदासीनस्य मम किं फलं भविष्यति युष्मद्-भजने ?
इति चेत्, तत्राहुः---**आदि-पुरुषः** पुरुषोत्तमोऽपि निर्लिप्तोऽपि यथा
भजतो भजमानान् भक्ति-पूर्णान् स्वीय-पाद-पद्म-मकरन्द-दानेन
**भजते** \। अथ च, **मुमुक्षून्** मुक्ति-दानेन भजते \। त्वं तु
देवः क्रीडा-प्रधानोऽसि, क्रीडा तु
स्वकीय-सापेक्षातोऽस्मन्-मनोरथ-पूरणे तव दोषो न घटतीत्य् अर्थः \।

यद् वा, हे **विभो** ! सर्वान्तर्यामिन् ! अस्माकम् अन्तः-करण-वृत्तिं
जानात्य् एवातो भक्तानाम् अभजने भजनस्य लोप-प्रसङ्गः स्यात्, तस्मान्
मच्-छरणं गोष्ठम् \[भा।पु। १०.२५.१८\] इति व्रत-लोपेनाधर्मोत्पत्तेः
\।

नन्व् ईश्वरस्य मम कोऽयम् अधर्म इति चेत्, तत्राहुः---हे
**दुरवग्रह** ! दुष्ट आग्रहो यस्य\। तथा हि भक्त-भजन-रूपस्य
धर्मस्य त्यागः स्व-प्रतिज्ञा-हानि-रूपस्य
स्व-व्रज-जन-त्याग-रूपस्याधर्मस्य स्वीकार इति \। तद् दुराग्रहं
त्यक्त्वा, न मे भक्तः प्रणश्यति \[गीता ९.३१\] इत्य् आग्रहेण **अस्मान्
भजस्व**, अस्मन्-मनोरथं पूरयेत्य् अर्थः \।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्मान् धर्मम् उपदिशस्य्
अथ च स्वयं पाप-राशिं चिकीर्षसीत्य् अनुचितम् इत्य् आहुः---**मैवम्** इति
\। **नृशंसं** घातुकं साक्षान्-मारकं यथा स्यात्, तथा **गदितुं
भवान्** प्रतिपुरुषं धार्मिकत्व-ख्यातिमतो नन्दस्य पुत्रः सन्
**नार्हति**\। अन्यस् तु प्रतिपुरुषं मानुष-मारण-वृत्तिको वरम् अर्हतु
नामेति भावः \। नृशंसो घातुकः क्रूरः इत्य् अमरः \। त्वया
कोटि-सङ्ख्या अप्य् अस्मान् प्रति वाक्-शरांस् तथा एकदैव निःक्षिप्ता यथा
अधुनैव शरीराणि परित्यज्य यम-पुरं सर्वा एव वयं यामो, न तु
त्वद्-उपदिष्टं गोष्ठ-पुरम् \। त्वं तु शत-कोटि-स्त्री-वध-पातकानि
गृहीत्वा स्वयम् एव गोष्ठं याहि\। स्त्री-वधान् नो चेत् जिघृक्षसि, तर्हि
**सर्व-विषयांस्** त्यक्त्वा **त्वत्-पाद-मूलं भक्ताः** सेवितवतीर्
**अस्मान् भजस्व** \। अत्रान्य-विषयान् इत्य् उक्त्वा भगवद्-अङ्ग-सङ्गो हि
विषयो न भवतीति ध्वनितम् \।

भोः कामिन्यः ! किं स्व-स्व-पतिभ्यो भवतीनां कामो नोपशाम्यति ? यतस्
तान् परित्यज्य माम् एव भजध्वे ? तत्राहुः---हे **दुरवग्रह** ! अवे
ग्रहो वर्ष-प्रतिबन्धे \[पा। ३.३.५२\] इति पाणिनि-स्मरणात् \। दुष्टो
अवग्रहो वृष्टि-प्रतिबन्धोऽनावृष्टीर् यस्येत्य् अत्रान्य-पदार्थस्य
मेघस्यैवोपयुक्तत्वात्, दुःख-प्रयोगाच् च \। हे
विष-मात्र-वर्षक-मेघ ! इत्य् अर्थः \। तेन चातकीनाम् अस्माकं
दूरस्थोऽपि त्वम् एव कृष्ण-मेघो बन्धुस् त्वं दैव-दोषाद् अद्य विषं
वर्षसि अवग्रहत्वात् \। सलिलं न चेद् वर्षसि, तर्हि मा वर्ष \। तद्
वृष्टं विषम् एव पीत्वा वयं म्रियामहे, न तु निकट-स्थानां ह्रदादीनाम्
अपि जलं पिबाम इत्य् अस्माकं भावं जानीहि इति भावः \।

अतोऽ**स्मान् मा त्यज** \। यद्य् आत्मनः कृतद्यत्वं दधासीति भावः \।
ननु च सत्यं चातक्यो मेघम् अपेक्षन्तां नाम, मेघस् तु चातकीर्
नापेक्षते \। चातक्यो म्रियन्तां जीवन्तु वा, मेघस्य न कापि हानिर् इति
चेत्, सत्यं, न त्वं जडात्मको मेघ एव, किन्तु विदग्ध-चूडामणिर्
नारायण-समो नारायण-देव वर्तस्वेत्य् आह---**देव** इति \।
**मुमुक्षून्** त्वद्-उपासनार्थं सर्व-विषयांस् त्यक्तुम् इच्छून् अपि
त्वद्-अभीष्टोपपादनया भक्त-वश्यत्वात् **भजते** \। अस्मांस् तु
त्वद्-अर्थं सन्त्यक्त-सर्व-विषय-श्रेणीका अपि त्वं कथं न भजसि ?
इत्य् अर्थः \।\।३१\।\।

**\॥।**

\।\। १०.२९.३२ \।\।

यत् पत्य्-अपत्य-सुहृदाम् अनुवृत्तिर् अङ्ग

स्त्रीणां स्व-धर्म इति धर्म-विदा त्वयोक्तम् \।

अस्त्व् एवम् एतद् उपदेश-पदे त्वयीशे

प्रेष्ठो भवांस् तनु-भृतां किल बन्धुर् आत्मा \।\।

**श्रीधर-स्वामी (भावार्थ-दीपिका) :** अपि च **यद् उक्तम्पत्य्-अपत्य**
इत्य्-आदि **त्वया धर्म-विदा** इति सोपहासम् एव \। **एतद् उपदेशानां
पदे** विषये **त्वय्य् एवास्तु** \। उपदेश-पदत्वे हेतुः---**ईश** इति \।
विविदिषा-वाक्येन सर्वोपदेशानाम् ईश-परत्वावगमाद् इति भावः \। ईशत्वे
हेतुः---**आत्मा किल भवान्** इति \। भोग्यस्य हि सर्वस्य भोक्ता
आत्मैवेश इत्य् अतः **प्रेष्ठो बन्धुश्** च भवान् एवेति सर्व-बन्धुषु
करणीयं त्वय्य् एवास्त्व् इत्य् अर्थः \।

अथ वा, **धर्मोपदेशानां** **पदे** स्थाने धर्मोपदेष्टरि **त्वयि**
सति, अस्मासु च धर्मं जिज्ञासमानासु सतीषु **त्वया** **धर्म-विदा**
**यद् उक्तम्** एवम् एतद् **अस्तु** \। न तु त्वं धर्मोपदेष्टा, किन्तु
**भवान् आत्मा** इति \।

अथ वा, **यद् उक्तम् एतद् उपदेश-पदे** तद्-गोचरे पुरुषेऽ**स्तु** नाम,
**त्वयि** तु **ईशे** स्वामिनि सत्य् एवम् \। काक्वा नैवम् इत्य् अर्थः \।
यतस् **तनु-भृतां** त्वम् **आत्मा** फल-रूप इति \।

यद् वा, **यद् उक्तं** "पत्य्-आदि-शुश्रूषणं धर्म" इति **एवम् एतत् त्वय्य्
एवास्तु** \। कुतः ? **उपदेश-पदे** शुश्रूषणीयत्वेन उपदिश्यमानानां
पत्य्-आदीनां पदेऽधिष्ठाने \। कुतः ? ईशे, न हीश्वरम् अधिष्ठानं विना
कोऽपि पति-पुत्रादिर् नामेति \। अन्यत् समानम् \। अलम्
अतिविस्तरेण\।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शुश्रूषध्वं पतीन् सतीः
\[भा।पु। १०.२९.२२\] इति यद् उक्तं, तत्राहुः---*अपि च* इति \।
**धर्म-विदा** स्त्री-धर्म-शास्त्र-विदा इति \। *सोपहासम्*
इति---आर्त-त्राणं परो धर्मः इति स्मृतेर् अस्मान् आर्तास् त्यजतस् तेन
धर्मोपदेशो हास्यास्पदम् एवेत्य् अर्थः \। एवम् एतद् यथोक्तम् इदम् \।
उपदेश-पदत्वे उपदेश-विषये इति भाव इति \। तम् एतं वेदानुवचनेन
यज्ञेन दानेन तपसा नाशकेन ब्राह्मणा विविदिषन्ति \[बृ।आ।उ। ४.४.२२\]
श्रुत्या सर्वे वेदाभ्यास-यज्ञ-दानाद्य्-उपदेशाः परमेशाव् आप्तय एवेति
तात्पर्यम् \।

*भोक्तैवेश* इति \। भोक्तारं विना भोग्यानां वैयार्थ्यात्, अनीश-गृहवत्
\। यत आत्मा, अत एव प्रेष्ठो बन्धुः, निरतिशय-प्रेमास्पदत्वात् \।
तथा च श्रुतिः---तद् एतत् प्रेयः पुत्रात् प्रेयो वित्तात् प्रेयोऽन्यस्मात्
सर्वस्माद् आन्तरतरं यद् अयम् आत्मा \[बृ।आ।उ। १.४.८\] इति \।
सर्वात्मत्वाद् इति भावः\।

किं च, सत्य् उपदेष्टृ-पार्थक्ये उपदेशोऽन्याय्यो न त्व् ऐक्ये इत्य्
आहुः---*अथ वा* इति \। **यद् उक्तं** धर्म-शास्त्रेण **एतद्** वचस्
तस्य **उपदेशस्य** गोचरे पुरुषे प्राकृत-जनेऽ**स्तु** नाम भवतु,
**त्वयि** स्वामिनि परमेशाने एवम् उपदेश-गोचरत्वम् अस्ति किम् ? नास्तीत्य्
अर्थः \। पूर्वोक्तेर् अन्यथा-करणं, *काकुः* स्त्रियां विकारो हि
शोक-भीत्य्-आदिभिर् ध्वनैः इत्य् अमरः \।

ईशस्योपदेश-विषयत्वं कुतो न तत्राह---*यत* इति \।
साधकस्यैवोपदेश-विषयत्वेन साध्यस्योपदेश-प्राप्यत्वम् अस्तीत्य् उक्तम्
\। *फल-रूप* इति \। यद्यपि त्वयापत्यादि-सेवा धर्मत्वेनोक्ता सापि,
यथा तरोर् मूल-निषेचनेन \[भा।पु। ४.३१.१३\] इत्य्-आद्य्
उक्त-रीत्याधिष्ठाने ऽर्चिते ऽधिष्ठेयाः स्वयम् एवार्चिताः स्युर् इत्य्
आहुः---*यद् वा* इति \। हेतुम् आशङ्कते---*कुत* इति \। *अधिष्ठाने*
अधिकरणे \। तत्रापि हेतुम् आशङ्कते---*कुत* इति \। अधिष्ठानाभावे
\ऽधिष्ठेयानाम् अभावात् \। अन्यद् अवशिष्टम् \।

यद् वा, **पत्य्-आदीनाम् अनुवृत्तौ रङ्गो** रागो यासां **स्त्रीणां,** तासाम्
एव **स्व-धर्म** इति, न त्व् अस्माकं त्वद्-भक्तानाम् इति भावः \। तेषाम्
अविधि-गोचरत्वाद् इति भावः \। **ईशे** वृन्दावने ब्रह्मेन्द्रादिभिर् अपि
स्तूयमाने \। यद् वा, **बन्धुराः** प्रेम-शृङ्खला-बन्ध-युक्ता **आत्मानो
जीवा** यस्मिन् स तथा \।

यद् वा, **तनु-भृताम् आत्मा** परमात्मैव **बन्धुर्** न त्व्
अन्येऽपत्यादयः, बन्धुर् गुरुर् अहं सखा \[भा।पु। ११.१९.४३\] इत्य्
उद्धवं प्रति वक्ष्यमाणत्वात् \। आत्मैव ह्य् आत्मनो बन्धुः \[गीता ६.७\]
इत्य्-आद्य् उक्तेश् च \।\।३२\।\।

---------------------------------------------------------------------------------------------------------------------

**कैवल्य-दीपिका :** ननु किं मद्-भजनेन ? भर्तुः शुश्रूषणम् इत्य्
उक्तम् \। **स्वधर्म** एवाद्रियताम् इति चेत्, तत्राहुः---**यत्
पत्य्-अपत्य-** इति \। हे **अङ्ग** ! यत् पत्य्-आद्य्-**अनुवृत्तिः स्त्रीणां
निज-धर्म** इति **यत् त्वयोक्तम्**, तत् **त्वय्य् एवास्तु**, न तु प्राकृते
पत्य्-आदौ \। **किल** यस्मात् त्वं **प्रेष्ठः**, नान्यवत् प्रिय-मात्रत्वम्
\। **तनु-भृतां प्रेष्ठो** नान्यवद् द्वित्राणाम् \। **बन्धुः** सुहृत् \।
**आत्मा** इति त्वद्-भजनाद् अपत्यं भजनम् एव भविष्यति \। आत्मैव ह्य्
अपत्य-रूपः \। त्वं च सर्वात्मा \। न चैवं विशेषात् पत्य्-आदि-भजनम्
एव कार्यम् इति वाच्यम् \। त्वं हि **धर्म-वित्** यथा-स्थितं धर्मं
वेत्सि \। **उपदेश-पदं** गुरुः, यथा-ज्ञानं कथयसीत्य् अर्थः \।
ईशः कथितुं कर्तुम् अकर्तुं च योग्य-फल-दाने क्षम इत्य् अर्थः \।
पत्य्-आदयस् त्वम् एवं-रूपाः \। तस्माल् लाघवेनैव फल-सिद्धौ किं
गौरवेण इत्य् अर्थः \।\।३२\।\। \[मु।फ। ११.२६\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** किं च, त्वं
धर्म-वित् \। वयं स्त्रियः, तत्रापि गोप्यः \। तथापि यत् क्रमस् तत्
किं धर्मम् अधर्मं वा जानीहीति काश्चित् प्रौढा ऊचुः---यत्
पत्य्-अपत्येत्य्-आदि \। **स्त्रीणाम्** इति सामान्य-परं न त्व् आत्म-परम् \।
स्वासाम् एवापत्यासम्भावनया \। हे **अङ्ग** ! **धर्म-विदा त्वयेत्य्**
आक्षेपः \। उक्तम् इत्य् अस्यायं भावः---वचसि को दरिद्रः? इति न्यायाद्
उक्तेन किम् अनुभावयितुं यदि शक्यते, तदैवोपदेशत्वं भजति \।
अतोऽयम् उपदेशो ऽनुभवाय न भवति \। कथं भवति ? इत्य्
आह---**अस्त्व् एवम्** इत्य्-आदि \। **एतद् उपदेश**-वचनं **त्वयि**
ईशेऽ**स्तु** \। तदैवोपदेशः सार्थको भवतीति भावः\।

अथवा, मे इति प्रत्येकोक्तिः, **मे** मह्यं तत् तवोपदेश-वचनं
**त्वय्य्** एव **अस्तु** \। एव-कारः सर्वत्र योज्यः \। **त्वय्य्** एव
**ईश** एव **अस्त्व्** एव मा स्खलत्व् इत्य् अर्थः \। गौरवाल् लाघवम्
एवाभीष्टं प्रत्येकं पत्य्-आदीनाम् अनुवृत्ति-गौरवम् आपादयति,
त्वयानुवृत्तिस् तु सर्वत्रैव व्यापिनीः \। अतो लाघवात् सैव कार्येति
भावः \। यतस् त्वं **तनु-भृताम्** **आत्मा बन्धुः प्रेष्ठः**\।
**किल** निश्चितम् \। त्वत्-सम्बन्धेनैव सर्वे प्रिया बान्धवा आत्मानो
भवन्ति \। अपत्यानुवृत्तिर् अपि त्वय्य् एवेति रसाभासता नाशङ्कनीया,
सामान्य-स्त्री-परत्वोक्तेः \। तेन सखि-मातॄणां तथात्वं त्वयि
जात-प्रेम्णाम् \। किम् अन्येषु पति-पुत्रादिष्व् अपेक्षयेत्य् एवम् एव तात्पर्यम्
\।\।३२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु,
सद्-आचार-वर्गार्च्याः ! युष्माभिस् त्यज्यतां नाम विषयाः \। स्वधर्मस् त्व्
अवश्यम् अपेक्ष्य एव \। तत्र सोपहासम् आहुः---**यद्** इति \। **अङ्ग**
इति स-प्रेम-सम्बोधने \। **ईशे** परमेश्वरे, वृन्दावने
परमेष्टि-पुरन्दरादिभिर् अपि स्तूयमानस्य दृष्ट-श्रुतत्वात् \। यद् वा,
सर्व-व्रजस्य नाथे **त्वयि**, **ईशे** इत्य्-आद्य्-उक्तिः \।
तद्-उक्त-परिहारायैव, न तु निज-भावानुसारतः \।
सच्चिदानन्द-घन-मधुर-मूर्ति-श्री-नन्द-नन्दनत्वेनैव तस्य तासु
सदा परिस्फूर्तेः \। **प्रेष्ठः** प्रियतमः, न त्व् अन्यवत्
प्रिय-मात्रम्\। तत्र च **तनुभृतां** सर्वेषाम् अपि जीवानां, न चान्य
इव द्वित्राणाम् \। **बन्धुश्** च हित-कारी सुहृद् वा, यत **आत्मा**
परमात्मा \। **किल** निश्चितम् \। त्वत्-सेवैव परमो धर्मस्
तद्-अपेक्षयान्यत् सर्वं त्याज्यम् एवेति भावः \। तथा चोक्तं---तावत्
कर्माणि कुर्वीत \[भा।पु। ११.२०.९\] इत्य्-आदि तत् प्राग् लिखितम् एव \।
अन्यत् तैर् व्यञ्जितम् \।

यद् वा, **धर्म-विदा** धर्म-तत्त्वाभिज्ञेनापि **त्वया स्वधर्म** इति
**यद् उक्तं**, तत् **पत्य्-आदीनाम् अनुवृत्तौ** सेवायाम् अनुकूलेऽपि वा
**रङ्गो** रागो यासां स्त्रीणां, तासाम् एव, न त्व् अन्यासाम् अस्माकं
त्वद्-एक-प्रियाणाम् इत्य् अर्थः \। अतस् तद्-अपेक्षया सर्वम् एवान्यद्
उपेक्ष्यम् एवेति भावः \। तत्र हेतुं दर्शयन्त्यः सर्वतोऽधिकतरं
तस्य प्रियत्वं वदन्त्यः स-न्यायं प्रार्थयन्ते---**अस्त्व्** इति \।
**तनु-भृतां** सर्वेषाम् अपि प्राणिनां **प्रेष्ठः**, किम् उत अस्माकम् !
प्रेष्ठत्वे हेतुः---**बन्धुर्** हित-कारी, **आत्मा** च स्वतः
प्रीति-विषय इत्य् अर्थः \। चेतयितेति वा, इति बहिर्-अन्तर्-उपकारित्वम्
उक्तम् \।

यद् वा, **बन्धुराः** प्रेम-शृङ्खल-बन्ध-युक्ता भक्त्या सुन्दरा वा
**आत्मानो** जीवा यस्मिन् सः \। अत **एतद्** अस्माकं सर्व-**तनु-भृतां**
वा **स्व-धर्म** इति **यत् त्वय्य्** **एवास्तु**, तत्र च एवम्
अस्मद्-अभिमत-प्रकारेणेत्य् अर्थः \। सुगोप्यत्वात् साक्षात्-तद्-अनुक्तिः \।
तत्र हेतुः---उपदिश्येते सर्वैः शास्त्रैर् गुरुभिर् वा सर्व-त्यागेन
भजनीयतया कथ्यते इत्य् उपदेश्योपदेशौ **पदौ** श्री-चरणौ[^२७]
यस्य, तस्मिन्न् इति \। इति त्वत्-पादाब्जापेक्षया स्वधर्मोऽपि परित्याज्य
इति युक्तम् एवेति भावः \।

[^२७]: **पदे** श्री-चरणे (?)


अन्यथा, ननु सारज्ञास् तर्ह्य् अपेक्षितम् अभिव्यज्यताम् इत्य् अत्र
स-वैयग्र्यं प्रार्थयन्ते \। **एवम्** उक्त-प्रकारेण, अत इति वा,
**तनु-भृतां** सर्वेषाम् अपि जीवानाम् अनुचरादीनां च, किम् उतास्माकं
**भवान्** **आत्मा** स्वयम् एव, न त्व् अवतारादि-द्वारा **प्रेष्ठः**
प्रियतमो **बन्धुश्** च हित-कारी **अस्तु** \। पद-द्वयेनान्योन्यं
प्रीतिर् अभिप्रेता \। किम्-अर्थम् ? **त्वयि** निमित्ते \। कथम्-भूते ?
एतस्यास्मद्-अभिप्रेत-भजन-विशेषस्य यो गुर्व्-आदिभिः सख्यादिभिर् वा
**उपदेशः,** तस्य **पदे** विषये, धार्ष्ट्य-परिहाराय
साक्षात्-तद्-अनुक्तिस् तत्-सिद्धय इत्य् अर्थः \। तत्र **स्त्रीणां** स्वत
एव तत्-सिद्धिः, पुंसां तु भाव-मात्रेण \। किं वा,
तत्रैवोत्कट-रागाणां दण्डकारण्य-वासि-मुनीनाम् इव जन्मान्तरे ज्ञेया \।
एषा सामान्येनोक्तिर् अत्यन्त-प्रेमोत्कण्ठया \।

यद् वा, **एतद् उपदेश-पदे त्वयि ईशे** अस्मद्-विधानां नाथे **अस्तु** \।
यतो **भवान् बन्धुरात्मा** सुन्दर-स्वभावः \। अत एव **तनु-भृतां**
सर्वेषां **प्रेष्ठः** \। यद् वा, **अस्त्व् एवम्** इति साभ्यसूयाभ्युपगमः
\। **उपदेशानां** त्वद्-भजन-पर-गुर्व्-आदि-वाक्यानां सर्वेषाम् एव
**पदे**, यत **ईशे** परमेश्वरे परम-स्वतन्त्रे वा \। यद् वा,
तत्राप्य् अस्मत्-प्राणेश्वरे **त्वय्य्** अपि **एतद्** एतादृशं **नृशंसत्वं
तनु-भृतां** देह-धारिणीनां सतीनाम् अस्माकं किल किम् **आत्मा** देही
देहो वा, **बन्धुः** प्रियः ? अपि तु नैव, किन्तु **भवान्** एव
**प्रेष्ठः** \। यद् वा, देह-धारणाद्**आत्मा** एव **बन्धुः** \।

अ-कार-प्रश्लेषेण **भवांस्** तु **अप्रेष्ठः** किं ? **किल** इति
वितर्के वा \। तथापि काक्वा स एवार्थः \। वयं देहं त्यक्तुं न
शक्नुम इति किं भवता वितर्क्यते ? इत्य् अर्थः \। मुक्त-देहा इव वयम्
अपि त्वद्-अर्थेऽधुनैव देहं त्यक्ष्याम इति भावः \। अनेन रजन्य् एषा
\[१९\] इत्य् अस्योत्तरम् \। देहानपेक्षया घोरादिभ्यो भयाभावात् तवैव
भजनीयत्वेन व्रजं प्रति गमन-प्रयोजनाभावाच् च \। तद्-ऐश्वर्यं
विनेदम् अर्थ-त्रयम् \।

अत्र नर्मेदम्---**तत् त्वय्य् एवास्तु**, त्वम् एव स्त्री भूत्वा
पत्य्-आदि-सेवा-धर्मम् आचरेत्य् अर्थः \। कुतः ? **उपदेश-पदे** गुराव्
इत्य् अर्थः \। अन्यथा गुर्व्-अननुष्ठिते कर्मणि शिष्याणाम् अप्रवृत्तिः स्यात्
\। तत्र च त्वम् एव समर्थः, इत्य् आहुः---**ईशे** परम-समर्थे, न
च कृत्रिम-स्त्रीत्वे न कोऽपि त्वयि प्रीतिं कुर्याद् इति मन्तव्यम् \।
स्वभाव एव सर्व-श्रेष्ठत्वाद् इत्य् आहुः---**प्रेष्ठ** इति \।

श्लेषार्थश् चायम्---\"**पति-पुत्र-सुहृदाम् अनुवृत्तिः स्त्रीणां
स्व-धर्मः** \। तत्र सुहृद् अहं तद्-बन्धूनां च कल्याण्यः \[२४\] इत्य्
उक्तत्वात् \। अतो मे कामः पूर्यताम्\" इति **धर्मविदा त्वया** **यद्
उक्तम्**, अपि कृष्ण **अस्त्व् एवम् एतत्**, अस्तु-एवम्-एतत्-इति चत्वारि पदानि
\। **तद् एव मे** मम **ईशे** पत्याव् **एवास्तु**, यत **उपदेश-पदे**
सर्वेषां पतिर् एव गुरुः स्त्रीणाम् इत्य्-आदीनां शास्त्र-साध्**ऊपदेशानां
पदे** \।

भोः साध्व्यः ! भवतु, पतिर् एवानुवर्त्यताम्, किं त्व् अद्य
शरज्-ज्योत्स्निकायां सुन्दरे वृन्दावने सुहृत्त्वेन सर्वैर् व्रज-वासिभिः
प्रेमास्पदत्वेन स्वीकृतस्य मे पार्श्वे निःशङ्कं वनादि-दर्शन-सुखम्
अनुभवन्तु, तत्राहुः---**प्रेष्ठ** इति \। **भवान् तनु-भृतां**
व्रज-सम्बन्धिनां **प्रेष्ठो**ऽपि **बन्धुरात्मा**, विषम-स्वभावः,
विषम-स्वभावत्वात् त्वयि न विश्वास इत्य् अर्थः \।

यद् वा, **पत्य्-आदीनाम् अनुवृत्तिः स्त्रीणां स्वधर्मः** सुष्ठु अधर्म इति
**यत् धर्मविदा त्वयोक्तम्**, **एवम् एतत् त्वय्य् एवास्तु**, यत
उपदेष्टरि \। कथम्-भूते ? **ईशे** सर्वं वक्तुं कर्तुं च समर्थे,
न च तथोपदिशन्तं त्वां जना परिवदेयुः, **प्रेष्ठ** इति
**तनुभृतां** प्रेष्ठादि-रूपत्वान् न कोऽपि त्वां परिवदिष्यन्ति
\।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, उक्तो भर्तुः शुश्रूषणम्
\[भा।पु। १०.२९.२४\] इत्य्-आदिना **स्वधर्मः** कथम् अतिक्रम्यते ? इति
तस्य कर्म-मीमांसा-मतम् आशङ्क्य तद्-उपमर्दि ब्रह्म-मीमांसाम् आलम्ब्य
प्रतिभावत्वेन तस्मिन्न् आत्मत्वम् आरोपयन्त्यस् तन्-मत-दूषणेन अस्माकम्
अधर्म इति प्रतिपादयन्ति---**यत् पत्य्-अपत्य-** इति \।

**धर्मविदा** इति सोपहासम् एव सर्व-शास्त्र्**ओपदेशानां** **पदे,**
शास्त्र-योनित्वात् \[वे।सू। १.१.१३\], तत् तु समन्वयात् \[वे।सू। १.१.१४\]
इति न्यायेन तत्-तात्पर्य-विषये \। तत एव **ईशे त्वय्य्** एकस्मिन्न् एव
एवं शुश्रूषण-प्रकारेण **एतद्** उपदेश-वाक्यम् **अस्तु** \।

ननु मयि तत्-पदत्वम् एव कथम् ? तत्र स-च्छलम् आहुः \। **किल**
वितर्के \। **भवान् आत्मा** परमात्मा \। कथं तादृशत्वम् अपि ?
तत्राहुः---**तनु-भृतां** सर्वेषाम् एव **प्रेष्ठः**
निरुपाधि-प्रेमास्पदत्वं ह्य् **आत्मत्वं**, **तत्** तस्मात्, **आत्मा**
तत्रापि सर्वेषां **प्रेष्ठत्वात्** परम्**आत्मेति** \। तथा **बन्धुः**
सर्वेषां निरुपाधि-हितकारी परमात्मा च सर्वावभासकत्वेन तादृशः \।
ततश् च **भवान्** एव स इति अनेनेशत्वम् अपि सिद्धं, तस्मात् त्वम् एव
शुश्रूषीय इति भावः \।

अथवा, ननु सद्-आचार-वर्ग-पूज्याः ! युष्माभिस् त्यज्यतां नाम विषयाः,
स्वधर्मस् त्व् अवश्यम् अपेक्ष्यः \। तत्र सासूयम् आहुः---**यत् पति**- इति
\। **एवम्** उपदेश-कर्तरि **त्वय्य्** एवैतद् **उपदेशास्पदत्वम् अस्तु**,
त्वम् एव तद्-योग्यो भवसीत्य् अर्थः \।

ननु, कथम् एतत् ? तत्राहुः---**प्रेष्ठ** इत्य्-आदि \। **तनु-भृतां**
प्राणि-मात्राणां **प्रेष्ठः**

चित्ताकर्षकः, बन्धुः सर्वाभिलषित-हितकारी \। अत एव **आत्मा,** स
एव हृदयाधिष्ठाता तत्-प्रेरयिता वा, तस्माद् अस्माकं वा को दोषः ? किन्तु
भवत एवेति \। प्रत्युत **भवान्** एव
तादृश-दोष-परित्याजनायोपदेश्य इत्य् अर्थः \।

अथ पूर्ववद् ऐश्वर्य-पक्षोऽपि युज्यते \। स च तैर् व्याख्यात एव \।
तत्र विवर्त-वादम् अवलम्ब्यार्थ-द्वयम् अविशेषेणात्माभ्युपगमात्,
तथाप्य् अत्र भोक्ट्र्त्वम् ईशितृत्वम् एव ज्ञेयम् \।
राज-निर्देश-भोक्तृत्ववत् \। अन्यथा जीवत्वापाते विवक्षितत्वासिद्धेः \।
सामान्यतो निर्देशस् तु जीवस्य दृष्टान्तत्वापेक्षया तस्य
सर्वस्व-रूपत्व-स्थापनापेक्षया च \।

द्वितीयेन त्व् इत्य्-आदिकं काकु-गम्यं \। तथा पर एवोपदेष्टा भवति, न
ह्य् आत्मन आत्मैवेत्य् अनुपदेष्टृत्वम् \। ततश् चास्माकम् उपदेष्टृत्वाभावे
साक्षात्कृतात्मत्वे च न पति-शुश्रूषादि-विधि-गोचरत्वम् इति भावः \।

श्री-वैष्णव-मतेनान्यद् अर्थ-द्वयम् \। अथवा "यद्॥। उक्तम्" इति तत्र
प्रथमार्थे स्वामिनि आश्रयत्वेन वृत इत्य् अर्थः \।
देवर्षि-भूताप्त-नॄणां पितॄणाम् \[भा।पु। ११.५.४१\] इत्य्-आदेः \। तद् एवं
तद्-उपासना-महिम-द्वारा धर्मं प्रत्याख्याय वस्तु-विचार-द्वारापि
प्रत्याख्यायते\।

यद् वेति, अधिष्ठानत्वं तत्-तत्-स्फूर्त्याभयत्वं, यस्य भासा सर्वम्
इदं विभाति \[क।उ। २.२.१५\] इति श्रुतेः \। अत्रैश्वर्यार्थेषु **किल**
इति निश्चितम् \। **उपदेश-पद** इति शास्त्र-गुरूपदेश्य-चरणारविन्द
इत्य् अर्थः \। इत्य् अपि व्याकुर्वन्ति \। अत्र नर्मेदं "तत् त्वय्य् एवास्तु \।
त्वम् एव मोहिनी-रूपेणाजितवत् स्त्री भूत्वा पत्य्-आदि-सेवा-धर्मम् आचर"
इत्य् अर्थः \। कुतः ? **उपदेश-पदे** गुराव् इत्य् अर्थः \। अन्यथा
गुर्व्-अननुनिष्ठिते कर्मणि शिष्याणाम् अप्रवृत्तिः स्यात् \। तत्र च त्वम् एव
समर्थ इत्य् आहुः---**प्रेष्ठ** इति \। **बन्धुरात्मा**
मनोहर-स्वभावः \। निषेधार्थश् चायम् \।

**अङ्ग** हे कृष्ण ! **पत्य्-आदीनाम् अनुवृत्तिः** **स्त्रीणां स्वधर्मः**
सुष्ठु अधर्म इति **यत् धर्म-विदापि त्वयोक्तं**, अन्यथादृश-योजनया
छलेन प्रतिपादितम् इत्य् अर्थः \। अमायया यो भर्ता इत्य्-आद्य्-अभिप्रायात्
\। **एवम् एतत् ईश** एव सत्य् **उपदेष्टरि** सर्वं वक्तुं व्यवहर्तुं
च समर्थ इत्य् अर्थः \। तस्मिंस् **त्वय्य्** एव **अस्तु,** तेन त्वम्
एवोपदेश्यो भवेत्य् अर्थः \।

कथम् ? तत्राहुः---**तनु-भृतां**
श्री-वृन्दावनादि-स्थित-चतुर्विध-प्राणिनाम् अपि **प्रेष्ठः**
प्रेम-विषयः \। **बन्धुः** प्रेम-कर्ता \। अत एव **आत्मा**, साधवो
हृदयं मह्यं, साधूनां हृदयं त्व् अहम् \[भा।पु। ९.४.६४\] इतिवत्
परस्पर-हृदयाश्रय इत्य् अर्थः \। तस्मात् यदि त्वम् एवैतेष्व् अनन्तेषु
विरक्तः स्याः, तदा वयम् अपि स्वेषु स्वल्प-प्रमाणेषु
यथा-स्थित-योजनया धर्म-प्राप्तेषु च स्यामैवेत्य् अर्थः \। तत्र
चास्मास्व् एव तावद् विरक्तो भवेति नर्म-तात्पर्यम्\।

यद् वा, यथा तथा वा योजना भवतु, भर्तुः शुश्रूषणम् \[२४\]
इत्य्-आदिना **यत् पत्य्-आदीनम् अनुवृत्तिः स्त्रीणां** स्त्रियो **धर्म इत्य्
उक्तम्**, **एतद् उपदेश-कर्तरि त्वयि** **ईश** **एवम्** **अस्तु**,
अनुज्ञायां लोट् भवितुं योग्यम् इत्य् अर्थः \। यतः **प्रेष्ठ** इत्य्-आदि \।
भर्तृ-विचारस् त्व् अस्माभिर् एव ज्ञायते इति भाव इति \।\।३२\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** अथ शास्त्रार्थ-द्वारा
तद्-उपदेशं निराकुर्वन्ति---यत् पत्य्-अपत्य इति \। **स्वधर्मः** सुष्ठु
अधर्मः \। **धर्म-विदेति** सोपहासम् \। **उक्तं** छलेन
प्रतिपादितम् \। भर्तुः शुश्रूषणम् \[२४\] इत्य्-आदाव्
अन्यथा-योजनाभिप्रायात् \। एतद् अधर्म-निराकरणोपदेश-वाक्यम् \।
तत्-**पदे** उपदेष्टरि **ईशे** स्वतन्त्राचारे **त्वय्य् एवास्तु,** त्वम्
एवाधर्मान् निवर्तस्व इत्य् अर्थः \। ततो युष्माकं किम् ? इत्य् अत
आहुः---**प्रेष्ठ** इति \। **बन्धुरात्मा** सुन्दर-स्वभावो **भवान्**
प्राणि-मात्राणां **किल प्रेष्ठः** \। ततस् तेनैव सर्वे वयं मङ्गलिनः
स्यामेत्य् अर्थः \।\।३२\।\। *स्वयं-दूत्य-विशेषेण प्रार्थना-रूपो
व्यङ्ग्योऽर्थः ४१-पद्य-टीकायां द्रष्टव्यः* \।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अनन्तरं जुहुर् गुण-मयं
देहम् \[भा।पु। १०.२९.११\] इति प्राकृत-देह-त्यागेन तत्-काल-सिद्धा अपि
अधीराभावेनैवाहुः---**यत् पत्य्-अपत्य**- इत्य्-आदि \। हे **अङ्ग** !
**स्त्रीणां पत्य्-अपत्य-सुहृदाम् अनुवृत्तिर् धर्म** इति **यद् उक्तं
धर्म-विदा त्वया**, **एतद्-उपदेश-पदे** उपदेश-कर्तरि **त्वय्य्
एवास्तु**, नास्मासु \। स पुनर् अस्माभिः शरीरैः सार्धं त्यक्तः \।
**त्वय्य् अस्त्व्** इति परुषोक्तिः, \"त्वं तथा-विध-दुःख-भाग् भव\"
इत्य् अर्थः \। तद् दुःखं तवैव समुचितम्, ईशत्वात् सर्वम् एव सोढुं
समर्थोऽसीत्य् आह---**ईश** इति \। अथ \"क्रोध-वशाद् अनुचितम्
एवोक्तम्\" इति परामृश्य, \"शान्तं शान्तम् \। तत् कदापि तव न भूयात्,
यत् त्वं **तनु-भृतां** प्राणि-मात्रस्यैव **प्रेष्ठो बन्धुर् आत्मा** च\"
\। **किल** निश्चितम् इति क्रोध-भाव-शान्तिः \। एतेन **त्वय्य्**
अनुरक्तानां **स्त्रीणां** **पत्य्-अपत्याद्य्-अनुवृत्तिर्** महती यातनैव \।
सा कदापि कस्यापि मा भवत्व् इत्य् अर्थः \।\।३२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु परिणाम-विरसत्वाद्
विषयाः \। त्यक्तास् तत्-साधु-कृतं पत्य्-अपत्यादि-शुश्रूषण-लक्षणो
धर्मस् त्यक्तस् तद् असाधु-कृतं धर्मस्य परिणामे सुख-जनकत्वात्
औपपत्यस्य स्वीकारो न साधु परिणामे दुःख-जनकत्वात् इति चेत्, तत्र
श्री-कृष्णोक्ति-क्रमम् उल्लङ्घ्य धर्मोपदेशं सोढुम् अपारयन्त्यस् तावत्
भर्तुः शुश्रूषणं स्त्रीणाम् \[२४\] इत्य् अस्योत्तरं सोपहासम् आहुः---**यत्
पति**- इति \।

**अङ्ग** हे सखे ! इति सम्बोधनेन धर्मोपदेशेन त्वया महान् उपकारः
कृत इति ज्ञायते \। यतः यस्मात् **पत्य्-अपत्य-सुहृदाम् अनुवृत्तिः स्त्रीणां
स्व-धर्म** इति \। एवं-विध-**धर्म-विदा त्वयोक्तं** **तत्** सर्वं
**त्वय्य्** एव **अस्तु** \। कुतः ? **ईशे** ब्रह्मादीनां नियन्तरि तान् अपि
नियन्तुं समर्थे, किं पुनर् अस्मान् ? यद् वा, गर्गोक्त्या, नारायण-समो
गुणैर् \[भा।पु। १०.८.१९\] इति गोवर्धनोद्धरणादिना च
प्रकटित-सामर्थ्येऽत एव **ईशे,** सर्वस्य व्रजस्य स्वामिनि
व्रजेन्द्र-पुत्रत्वात्, **उपदेश-पदे** स्थाने आश्रय इत्य् अर्थः \। यस् तु
प्रभुर् भवति, स तु सर्वेभ्यो धर्मोपदेशं करोति \। अत एव
प्रभुत्वात् पत्य्-आदिषु करणीयं शुश्रूषणादि **तत्** सर्वं **त्वय्य्** एव
**अस्तु** \। तद् उक्तं---यथा तरोर् मूल-निषेचनेन \[भा।पु। ४.३१.१४\]
इति \। **त्वय्य्** आराधिते सर्वम् आराधितं भवतीति श्रुति-रूपाः कुमार्यो
वदन्ति सिद्धान्तम् इति, यतः सर्वेषां **तनु-भृतां** सर्व-प्राणिनां
**बन्धुश् चात्मा च** त्वम् एव, त्वद्-आराधनेन सर्वं प्राणिनाम् आराधनं
भविष्यत्य् एव, किं पुनर् अस्मत्-पत्य्-आदीनाम् ? अतः त्वद्-आराधन-द्वारेण
त्वद्-उक्त-पत्य्-आदि-शुश्रूषणं कियत् ? एवं त्वद्-आराधनम् अन्तरेण
क्रियमान-पत्य्-आदि-शुश्रूषणम् अशुश्रूषण-पर्यवसार्थे भवेत्
शाखा-सेचनवत् \।

यद् वा, अस्मत्-सम्बन्धिनां **पत्य्-अपत्य-सुहृदां स्त्रीणाम्** अस्माकं च
अन्येषां **तनु-भृताम् ईशेऽनुवृत्तिः स्व-धर्म** इति **त्वया** एव
**उक्तम्** \।

> अपि चेत् सुदुराचारो भजते माम् अनन्य-भाक् \।
>
> साधुर् एव स मन्तव्यः सम्यग् व्यवसितो हि सः \।
>
> कौन्तेय प्रतिजानीहि न मे भक्तः प्रणश्यति \।\। \[गीता ९.३०-३१\]
> इति \।

अन्यच् च, स्त्रियो वैश्यास् तथा शूद्रास् तेऽपि यान्ति परां गतिम् \[गीता
९.३२\] इति **त्वयोक्तम्** एतत् **त्वय्य् एवास्तु**, यतो **भवान् प्रेष्ठः**
प्रीति-विषयः, प्रीति-विषयेषु यत् कर्तव्यं तत् **त्वय्य्** एव
**अस्तु**\। तत्त्वतो न कोऽपि प्रीति-विषयः इति भावात् \। **बन्धुश्** च
परस्परं प्रेम्णा बध्नातीति बन्धुः, स एवं-भूतस् तु
भवतोऽन्य-बन्धुषु यत् कर्तव्यं तत् **त्वय्य्** एव **अस्तु** \। किं च,
**भवान् आत्मा** इति यद् आत्मनि कर्तव्यं, तत् **त्वय्य्** एव **अस्तु** \।

यद् वा, **यत् पत्य्-अपत्य-सुहृदाम् अनुवृत्तिर् अङ्ग स्त्रीणां स्व-धर्म इति
धर्म-विदा त्वयोक्तं**, न तु मादृशीनां भवत्-प्रियाणाम् एतद् उपदेशः
\। तेषाम् उपदेशानां पदे स्थाने एवम् एवास्तु, नैतद् उपदेश-स्थानं,
किन्तु रमण-स्थानम् \।

किं च, **त्वयीशे** नियन्तरि सति प्रतिवचनस्यापि नावकाशः \। यतः
त्वं **तनु-भृतां** त्वद्-अर्थ्यम् एव देह-धारिणीनां नः **प्रेष्ठो
बन्धुश् चात्मा** च **भवान्** एव, अतस् **त्वय्य्** **एवं**-गुण-विशिष्टे
आत्मनि स्नेहम् अन्तरेण किञ्चित् न प्रतिभातीति भावः \।

यद् वा, स्व-मतं कुमार्य उपन्यस्यन्ति \। त्वद्-भजनम् अन्तरेण
**स्त्रीणां** नान्यो **धर्मः** \। **त्वया** तु स्व-भजनं त्याजयित्वा
**पत्य्-आदि-शुश्रूषणं स्व-धर्म** इत्य् उक्तम् \। अस्मन्-मते तु
**पत्य्-आदीनाम् अनुवृत्तिस्** त्वद्-भजनम् अन्तरेण सुतराम् अधर्मः \।
त्वद्-भजन-त्याग-लक्षण एकोऽधर्मः, द्वितीयस् तु
तत्-त्याग-पूर्वक-**पत्य्-आदीनाम् अनुवृत्ति**-लक्षणोऽ**धर्मः** \।
**एतद्** अधर्म-द्वयं नास्माभिर् अभ्युपगन्तुं शक्यते \। अत **एतद्
उपदेशस्य पदे** विषये **त्वय्य्** एव **एतद्** अधर्म-द्वयम् **अस्तु**
तिष्ठतु, नास्मासु योग्यतास्ति \।

कीदृशे **त्वयि** ? **ईशे** ईश्वरे धर्माधर्मयोः ज्ञानाज्ञानयोर्
अवस्थिति-श्रवणात्, येषां त्वयि ईश्वरत्व-स्फूर्तिः, तेषाम् एव
भवत्-प्रेरितानाम् अधर्मेषु प्रवृत्तिर् अस्तु \। अस्माकं तु भवान्
स्व-दृष्टान्तेन सर्वेषाम् एव **तनु-भृतां प्रेष्ठो बन्धु**र् हित-कर्ता
प्रतीयते \।

यद् वा, **पत्य्-अपत्य-सुहृदां स्त्रीणां** च अन्येषां **तनु-भृतां** च
**अनुवृत्तिः** शुश्रूषणं तद्-अनुकूलत्वं, तत् **स्व-धर्मः** स्वस्य
तव इव धर्मेन अस्माकम् इति **धर्म-विदा त्वयोक्तम्**\। तद् उक्तं
गीतायां---समोऽहं सर्व-भूतेषु न मे द्वेष्योऽस्ति न प्रियः \[गीता
९.२९\] इत्य् **उपदेश-पदे** उपदेश-विषये **एतत्**-सम-दृष्टितया
सर्वेषाम् **अनुवृत्तिर्** अनुरञ्जनं, तत् **त्वय्य्** एव **अस्तु** \।
उपसादिनारान् अपेक्षेप-कारकः (सिच्) \। आत्मा अन्तर्यामितया प्रेरकश् च
ईदृशं धर्मं त्यक्त्वैव वात्रागतानां त्वया प्रेरितानाम् अपि पुनर्
नैतस्मिन् धर्मे प्रवृत्तिर् भविष्यतीति भावः \।

यद् वा, पत्य्-आदि-शुश्रूषणेन किम् अपि न प्राप्तम् इत्य् अश्रद्धया इत्य् उक्त्वा
इदानीम् एताः स्त्री-धर्म-शिक्षणीया इति विचार्यास्मासु शिष्यत्वम् आरोप्य
**स्त्रीणाम् अयं धर्म** इति **धर्म-विदा** गुरु-रूपेण **त्वयोक्तम्** \।
उपदिष्ट-**धर्म-विदा** इति मोहिनी-रूपेण **स्त्री-धर्म-विदा** इति
सोल्लुण्ठं वचनं तदा त्वया एके वाञ्चता एके अमृतं पायिता इति वचनं
कृतवता किम् उपदिष्ट तत् स्मर्तव्यं स्व-दृष्टान्तेनेदानीम् अपि वचनम् एव
शिक्षणीयम् \। न तु **पत्य्-आदि**-शुश्रूषणम् इति\। अधुना प**रोपदेशं
पदे** पाण्डित्यम् इत्य् उपदिशता गुरु-रूपेण स्थीयते \। तत् त्यक्त्वा
स्त्री-धर्मम् आश्रित्यास्मत्-पत्य्-आदयस् तावत् शुश्रूषणीया इति \। तद्
उक्तं---यद् यद् आचरति श्रेयान् इतरस् तत् तद् ईहते \[गीता ३.२१\] इति
न्यायेन **एतद् उपदेशस्य पदे** विषय **त्वय्य्** एव अस्तु, यत् **ईशो**
सर्वं कर्तुं समर्थो, न हि तव किञ्चिद् अप्य् अशक्यम् इत्य् अर्थः \।
**भवान् प्रेष्ठो**ऽपि एतद्-उपदेशेनाप्रिय इव **तनु-भृतां बन्धुर्**
**आत्मा** एव भाति बध्नाति \। स्व-सेवनं त्याजयित्वा पत्य्-आदि-सेवनं
प्रवर्तयति \। **बन्धुर् आत्मा** अविद्या तस्या आत्मा अपरैकोऽस्ति \। अत
एवं-विध-स्वरूपं विजानतीनां,आत्मा वा अरे द्रष्टव्यः \[बृ।आ।उ।
४.५.६\] इति दृढतर-संस्कारवतीनाम् एतद् उपासना-त्याग-पूर्वकं
शकृतानां शुश्रूषणोपदेशोऽकिञ्चिद् **एतद् उपदेशस्य पदे** आश्रये
**त्वय्य्** एव **अस्तु** \।

न त्व् अस्मासु पर्यवस्यति यतो **भवान्** सर्वेषां **तनु-भृतां
प्रेष्ठः** चित्ताकर्षकः ई **बन्धुर्** अभीष्ट-फल-दाता **आत्मा**
चेतयिता \। अतस् त्वद्-एक-जीवनानां त्वत्-प्रेरितानाम् एव
**पत्य्**-आदि-सेवन-लक्षणो **धर्मः** सिध्येत् च, अन्यथा
शास्त्र-फलयोक्त-रीति-न्यायेन अन्यथात्रात्विजन् अपि तत् फलं स्याद् इति
\। स्वस्य निर्दोषत्व-ख्यापनायोपदिश्यमानं पत्य्-आदि-शुश्रूषणं नास्माकं
धर्मः, किन्तु तवैव धर्मः \। पत्य्-आदयोऽपि त्यक्ताः, धर्मोऽपि
त्यक्तः \। अतोऽस्माकम् उपहेयत्वाभावे निर्णीते तवोपदेष्टृत्वाभावोऽपि
निर्णीतवान् अधिकारात् \। तद् उक्तम् एकादशे---

> देवर्षि-भूताप्त-नृणां पितॄणां
>
> न किङ्करो नायम् ऋणी च राजन् \।
>
> सर्वात्मना यः शरणं शरण्यं
>
> गतो मुकुन्दं परिहृत्य कर्तम् \।\। \[भा।पु। ११.५.४१\] इति \।

नास्मासु विधि-किङ्करत्वम् \। अत एवोपदेश्याभावे उपदेष्टृत्वम्
अरण्य-रोदनवद् अनर्थम् इति भावः \। अत्रेदं तत्त्वं
बुद्धि-वृत्ति-प्रवर्तकेन **त्वया** प्रेर्यमाणाभिर् अस्माभिः क्रियमाणं
त्वच्-छुश्रूषणम् अस्मासु फलिष्यति \। बाह्य-वृत्त्योपदिश्यमानं
पत्य्-आदि-सेवनं नास्मासु सञ्चरिष्यति \।

यद् वा, **पत्य्**-आदि-सेवनं **स्त्रीणां स्वधर्मः** आत्म-धर्मः \।
देह-धर्मम् आत्म-धर्मत्वेनोपदेशता त्वया यद् उक्तं, जन्तुर् न
समञ्जसं यत आत्म-धर्मं विजानाति इति\। नास्माकम् अग्रे **एतत्**
सर्वम् **उपदेशस्य** आत्म-सेवन-रूप-**पदे**ऽधिष्ठाने **त्वय्य्** एव
**अस्तु** \। यतो **भवांस् तनुभृतां** सर्वेषाम् अपि **बन्धुर् आत्मा** \।
अतोऽस्माभिर् उपदिश्यमानो **भवान्** पत्य्-आदि-सेवन-रूपं **धर्मम्**
अनुतिष्ठतु, धर्म-पालकत्वात् मुख्य-कर्तृत्वाच् च \। त्वद्-उपदेशम्
अन्तरेणापि विविदिषा वाक्येन स्वयम् एव विचार्य त्वद्-आराधनम्
एवाचरिष्यामेति \। वास्तवम् अस्माकम् उपदेष्टृत्वम् इति भावः \। किं च,
**पत्य्**-आदीनाम् **अनुवृत्तिः स्त्रीणां स्वधर्म इति धर्म**-**विदा** इति
सोपहासम् इत्य्-आदि श्रीधराचार्यैर् इव व्याख्यातम् \। अलम् इति विस्तरेण
\।\।३२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथ काश्चित्
प्रखरास्[^२८] तद्-वचनेनैव तं पराजेतु-कामा आहुः---**यद्** इति \।
**पत्य्**-आदीनाम् **अनुवृत्तिः स्त्रीणां स्व-धर्म इति यत् त्वयोक्तम्**,
**एतद् एवम् अस्तु** अनेन प्रकारेण भवतु, नात्र विवदामहे \। एतद्
एवास्माभिः प्रतिक्षणं क्रियते इति भावः \।

[^२८]: काश्चिन् मुखराः पाठः \।


ननु, केन प्रकारेण ? तत्राहुः---**उपदेशस्य पदे** आस्पदे
धर्मोपदेश-कर्तरि **त्वयि** अनुवर्तिते सत्य् एव **पत्य्-आदीनाम्
अनुवृत्तिर्** उचितेत्य् अर्थः \। प्रथमं धर्मोपदेष्टा आचार्य उपसेव्यते,
पश्चात् तद्-उपदिष्ट आचरणीयो धर्म इति न्यायात् आचार्यानुवृत्त्यैव
निष्कपटया धर्मः सिध्येद् इति च शास्त्रम् \। अत्रापि **ईशे**
परमेश्वरे, यद्य् आचार्य एव परमेश्वरः स्यात्, तर्हि किम् उतेति \।

किम् च, ईश्वरत्वाद् एव **तनुभृतां त्वम् आत्मा** \। आत्मत्वाद् एव
**प्रेष्ठः**, प्रेष्ठत्वाद् एव **बन्धुर्** इति \। अयम्
अर्थः---**पत्य्**-आदीनां परमात्म-सहितानाम् एव **अनुवृत्तिः** शास्त्रोक्ता
\। आत्म-राहित्ये तु सति सद्य एव गृहान् निःसारितानां तेषां नद्य्-आदेस्
तटे मुखानि दह्यन्ते इति धर्म-शास्त्रम् \। अतो मूर्तस्यात्मनस्
तवैवानुवृत्त्या पत्य्-आद्य्-अनुवृत्ति-सिद्धिः \। किम् अन्यैस्
तत्-प्रतिकूलत्वाद् एव निरात्मकैर् दग्ध-मुखैः **पत्य्-आदिभिर्** इति \।

ननु, पूर्ण-प्रेम्न ऐश्वर्य-ज्ञानावरकत्वाद् आसां च
सम्पूर्ण-प्रेमवत्त्वात् कथम् एतादृशम् ऐश्वर्य-ज्ञानं सम्भवेत् ? उच्यते
नारद-पञ्चरात्राद्य्-उक्त-लक्षणो भक्ति-रसामृतादिषु व्याख्यातः प्रेमा ह्य्
अनिश-नैसर्गिकौष्ण्य-शैत्यवान् विरह-संयोग-रसाद् अनुभावकोऽपि \।

> ब्रह्मानन्दो भवेद् एष चेत् परार्ध-गुणीकृतः \।
>
> नैति भक्ति-सुखाम्भोधेः परमाणु-तुलाम् अपि \।\। \[भ।र।सि।
> १.१.३८\]

इति रसामृतोक्तेर् ब्रह्मानन्दानुभवः पर-परार्धाधिकोऽपि विरहे
तीव्रांशु-कोटेर् अप्य् अधिकं सन्तापन् नैश्वर्य-माधुर्य-सम्बन्धिनः
सर्वान् एव भगवतो गुणान् प्रद्योतयत्य् एव, न तु कांश्चिद् आवृणोति,
विरहस्य सूर्य-तुल्यत्वेन सर्व-प्रदोतकत्वात् \। संयोगे तु
शुधांशु-कोटेर् अप्य् अधिकम् आह्लादयन् माधुर्य-मयान् एव भगवतो गुणान्
प्रद्योतयति \। संयोगस्य सुधांशु-तुल्यत्वेन सुधया मादनादेर्
ऐश्वर्यावरणात् यत्र संयोगेऽप्य् ऐश्वर्यं प्रद्योतते \। तत्र प्रेम्ण
एवापूर्णत्वम् अवगन्तव्यम् \। अत्र त्व् आसां भावि-विरह-भावनावतीनां
विरह एव इयं माहात्म्य-स्फूर्तिर् अपि प्रेम-कृतैव प्रेमा ह्य् असद् अपि
माहात्म्यं स्फोरयति \। किम् उत सत्, अतस् तद्-अतिशयस् तु तद्-अतिशयम्
एव यथादि-भरत-चरिते---किं वा अरे आचरितं तपस् तपस्विन्या, यद्
इयम् अवनि \[भा।पु। ५.८.२३\] इत्य्-आदि \। इति श्री-जीव-गोस्वामि-चरणाः
\।\।३२\।\।

**\॥।**

\।\। १०.२९.३३ \।\।

कुर्वन्ति हि त्वयि रतिं कुशलाः स्व आत्मन्

नित्य-प्रिये पति-सुतादिभिर् आर्तिदैः किम्? \।

तन् नः प्रसीद वरदेश्वर[^२९] मा स्म छिन्द्या

[^२९]: परमेश्वर इति च पाठः \।


आशां भृतां[^३०] त्वयि चिराद् अरविन्द-नेत्र \।\।

[^३०]: धृतां


**श्रीधर-स्वामी (भावार्थ-दीपिका) :** एतत् सद्-आचारेण द्रढयन्त्यः
प्रार्थयन्ते---**कुर्वन्ति** इति \। **कुशलाः** शास्त्र-निपुणाः\। तथा
च शास्त्रम्---किं प्रजया करिष्यामो येषां नोऽयम् आत्माऽयं च लोकः
\[बृ।आ।उ। ४.४.२२\] इति \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *एतत्* पूर्वोक्तम् \।
तनु-भृताम् आत्मैव बन्धुर् \[३२\] इत्य् एतत् \। *सद्-आचारेण* सतां
प्रवृत्त्या \। *शास्त्र-निपुणाः* सारासार-विवेक-पटवः \। **आत्मन्न्** इति
सप्तम्य्-अन्तम्, आऋषत्वान् ङि-लोपः परमे व्योमन् \[तै।उ। २.१\] इतिवत् \।
**स्वे आत्मनि** अनिमित्त-बन्धौ, **पत्य्-आदयस्** त्व् अनित्य-प्रिया, अत
एव **आर्तिदा** इति \। अनित्य-प्रियाणाम् आर्तिदत्वं, प्रियं त्वां रोत्स्यति
इति श्रुतिर् आह \। प्रियम् अनित्य-प्रियम् \। वियोगि पुत्र-धनादि \।
नित्य-प्रियस्यात्मनो वियोगाभावाद् रति-विषयत्वम् उचितम् एव अनेन
क्रन्दन्ति वत्सा बालाश् च \[२२\] इति प्रत्युक्तम् \।

प्रजादि-त्यागे श्रुतिम् आह---*किं प्रजया* इति \। *येषाम्* अस्माकम् *आत्मा
लोके* आत्म-दर्शनम् संसृति-हरम्, न पुत्रादिर् इति तद्-अर्थः \।
**अरविन्द**वद् रात्राव् अप्रकाशमाने **नेत्रे** यस्यातः परम-सुन्दरीष्व्
अस्मासूपेक्षा युक्तैवेति सम्बुद्ध्या सूचितम् \। **आशां** तद्-रूपां लतां
प्रेम-जल-सेचनार्हां वचन-कुठारेण **मा छिन्द्या** इति भावः \।

**परमेश्वर** इति---ईश्वरोऽप्य् आशां पूरयति राजादिः, किम् उत
**परमेश्वरस्** त्वम् \। ततो नायं परमेश-धर्मो यद् आश-च्छेद इति
सम्बुद्ध्याहुः \। \"वरदेश्वर\" इति पाठे मयेमा रंस्यथ क्षपाः
\[भा।पु। १०.२२.२७\] इति वरं दत्त्वाधुना वर-खण्डको जात इति
पूर्ववद् अभिप्रायः सम्बुद्धेः \। भुङ्क्ते परत्र दुःखानि कल्प
आशापहारतः इत्य्-आदि-वाक्यात् समर्थानाम् आशा-पूरणम् एव धर्म इति
बोध्यम् \।\।३३\।\।

---------------------------------------------------------------------------------------------------------------------

**कैवल्य-दीपिका :** किं च, अतोऽपि त्वद्-भजनम् एव श्रेय इत्य्
आहुः---**कुर्वन्ति** इति \। **कुशला** दीर्घ-दर्शिनः \। **स्वे** बन्धौ
स्वादिभिः सप्तम्य्-अन्तैः **पत्य्**-आदयः त्रय उक्ताः \। हे **नित्य** !
त्वं नित्यः, पत्य्-आदयस् तु अनित्यत्वाद् **आर्तिदाः** \। ततस् तैः **किम्**
? नो किम् अपि इत्य् अर्थः \। **तत्** तस्माद् अन्य-भजनस्य स-दोषत्वात्,
त्वद्-भजनस्य सुगमत्वाच् च \। **आशाम्** अङ्ग-सङ्ग-स्पृहाम् \। **चिरात्**
आ-शरीर-ग्रहणात् \। **अरविन्द-नेत्रत्वात्** आशा वरदेश्वरत्वेऽप्य्
अस्मद्-आशा-च्छेदनम् अकीर्तिकरम् इति भावः \।\।३३\।\। \[मु।फ। ११.२७\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** इदं तु स-प्रमाणम्
एवेत्य् आह---**कुर्वन्ति हि** इत्य्-आदि \। **कुशलाः**
सारासार-विवेक-चतुरास् **त्वयिहि** त्वय्य् एव **रतिं कुर्वन्ति** \।
**कुशला** इति कुमारीर् उद्दिश्य वदन्ति \। एतास् **त्वय्य्** एव **रतिं**
कुर्वाणाः पत्य्-आदिषु निःस्पृहा बभूवुः \। अन्य-पत्य्-आकाङ्क्षायाः
सुताकाङ्क्षायाश् चासम्भवः, प्राकृतत्वात् \। त्वत्-पतित्वे तु न तथा, तैः
किम् अपराद्धम् ? इत्य् आहुः---**पति-सुतादिभिर् आर्तिदैः किम्** ? ते
केवलम् आर्तिदाः, न तु त्वम् \। त्वं केवलं प्रिय एवेत्य्
आहुः---**नित्य-प्रियो** नित्यश् च प्रियश् चेति तथा \। अतोऽस्माभिर्
विवेक-कौशलाद् एव पत्य्-आदीन् हित्वा **त्वय्य्** एव **रतिः** कृता \।
ततोऽस्मभ्यं किं-रूपः प्रसाद इत्य् अपेक्षायाम् आहुः---**मा स्म छिन्द्या
आशाम्** इत्य्-आदि \। हे **अरविन्द-नेत्र** ! प्रसन्नया दृष्ट्या नो
विलोकयेति भावः \। नेत्र-सङ्कोचनेन कथम् ईक्षसे ? रात्रौ
अरविन्दस्य सङ्कोचाद् अरविन्द-नेत्रेति सङ्कोच-परम्, स च दर्शने
तात्पर्यम् इत्य् ऊढ-मात्राणाम् उक्तिः \।\।३३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु कामाब्धि-चन्द्र ! न
केवलम् अस्माभिः कामेनैवेदम् उच्यते, किन्तु सद्-आचारादि-विचाराद् अपीति
रुदत्यः स-काकु प्रार्थयन्ते---**कुर्वन्ति** **हि** इति \। **हि** एव \।
**त्वय्य् एव**, न त्व् अन्यत्र, **रतिं** प्रेम, न तु श्रद्धा-मात्रम् \।
तत्र हेतुः---**स्वे** बन्धौ, **आत्मन्** आत्मनि चेतयितरि च, अतो
**नित्य-प्रिये** बहिर्-अन्तर्-उपकारित्वात् सुख-प्रदत्वाच् च\।

यद् वा, हे **आत्मन्** ! हे **नित्य** ! इति सम्बोधनम् \। तेन च
पत्य्-आदीनां जडत्वम् अनित्यत्वं च \। तथा सा इति **प्रिय** इति च
क्रमेण हित-कारितया स्वाभाविकतया च प्रियत्वोक्त्या वैपरीत्यम् अपि
तेषां ध्वनितम् \। अतोऽस्माकं **पति-सुतादिभिः किम्** ? अपि तु न किञ्चित्
प्रयोजनम् इत्य् अर्थः \। **पत्य्**-आदि-प्रयोजनस्य तद्-अधिकस्यापि
त्वत्त एव सुसिद्धेः \। विशेषतश् च **आर्तिदैः**, संसार-हेतुत्वात्
नश्वरत्वेन शोकादि-जनकत्वाच् च \। **आदि**-शब्देन
जननी-पितृ-भ्रात्र्-आदयः \। यद् वा, **आर्तिदैर्** अपि, दो अवखण्डने,
ते दुःखं सम्यग् अवखण्डयितुं न शक्ता एव \। कथञ्चित् कदाचिद् वा
किञ्चिद् दुःखं खण्डयन्तु, तथापि तैः **किम्** ? इत्य् अर्थः \। अन्यत्
समानम् \।

यद् वा, **कुशलाश्** चतुरा **नित्य-प्रिये** सर्वदा प्रेमास्पदे **त्वयि
रतिं कुर्वन्ति**, **स्व आत्मन्** स्वात्मनि स्वात्म-विषये **आर्तिदैर्**
दुःखदैः **पत्य्-आदिभिः किं** प्रयोजनम् ? इत्य् अर्थः \। **तत्**
तस्मात् सद्-आचार-प्राप्तित्वेनान्येषाम् आर्तिदत्वेन च त्वद्-रतेर् एव
कार्यत्वात् \। **नः** त्वद्-भक्ता अस्मान् प्रति **प्रसीद**,
स्वीकार-प्रसादं कुरु \।

ननु भूषण-प्रियाः प्रायोऽङ्गनाः स्युर् इति कश्चिद् अन्यो मत्तो
भूषणादि-प्रसादो गृह्यताम् \। तत्राहुः---**वरदानां** ब्रह्मादीनां
सर्वेषाम् अपि **ईश्वर** इति, अतोऽसाधारण-प्रसाद एव तवोपयुज्यत इति
भावः \। तम् एवाभिव्यञ्जयन्ति---**मा स्म** इति \। **स्म** इति
प्रसिद्ध्या दृढीकरणम्\। **चिरात्** आ बाधोदयात्, आ शरीर-ग्रहणाद् वा,
**धृतां** नैश्चल्येन कृतां रत्य्-**आशाम्** इति पतिभिः सह
तत्-सम्बन्धो निरस्तः \। **मा छिन्द्याः** किन्तु सफलयेत्य् अर्थः \।
अन्यथा तच्-छेदेन तद्-एकावलम्ब-जीवानाम् अस्माकं सद्यो
जीवन-च्छेदापत्तिर् इति भावः \। **धृताम्** इत्य् अत्र हेतुः---हे
**अरविन्द-नेत्र** ! इति परम-सुन्दर ! इत्य् अर्थः \। अतोऽग्रेऽपि
गास्यते---शरद्-उदाशये \[भा।पु। १०.३१.२\] इत्य्-आदि \। यद् वा,
अरविन्द-रूपकेण दृष्ट्येव सर्वेषां ताप-हारित्वादिकं ध्वनितम् \।
अतोऽस्मासु तद्-वैपरीत्यम् उक्तम् इति भावः \।

किं च, **वरदेश्वर** इति पूर्वं वस्त्र-हरणे दत्तो वरोऽपि स्मारितः
\। श्लेषेण **वरद** स्व-दत्त-वर-च्छेदक ! तच् च युक्तम् एवेत्य्
आहुः---**ईश्वर** ! परम-स्वतन्त्र ! इति \। एषा प्रणय-कोपोक्तिः \।
यद्यपि कृत-कात्यायनी-व्रताः कुमारीः प्रत्य् एव वरो दत्तोऽस्ति, तथापि
\"छत्रिणो गच्छन्ति\" इत्य्-आदि-न्यायेन, अन्या अपि सख्येन साम्यात् गृहीताः
\। अन्यत् तैर् व्याख्यातम् \।

यद् वा, अहो महा-नागर ! कथञ्चिन् मुग्धा वा त्वां भजन्तु, वयं
कथं त्वां न भजेम ? इत्य् आहुः---**कुर्वन्ति** इति \। **कुशला**
विदग्धाः, अतो विदग्धानाम् अस्माकं तैः किम् ? इत्य् अर्थः \। विशेषतश्
चास्मान् प्रति त्वया वरो दत्तोऽस्तीत्य् अभिप्रायेणाहुः---**तद्** इति \।
अन्यत् समानम्\।

अनेन मातरः \[२०\] इत्य् अस्योत्तरं, तेषाम् आर्तिदत्वेनोपेक्ष्यत्वात् \। यद्
वा, पूर्वोक्तान्त्य-पक्षानुसारेण मरणम् एव द्रढयन्त्यः
प्रार्थयन्ते---**कुर्वन्ति** इति \। **स्वे** गो-लक्षण-धने **आत्मा**
चित्तं यस्य, तत्-सम्बोधनम् \। अलूक्-समासः \। तेनावैदग्ध्यादिकम्
अभिप्रेतम् \। न विद्यते प्रियः कोऽपि यस्य, तस्मिन् **अप्रिये त्वयि**,
इति हेतोर् **आर्तिदैर्** दुःख-च्छेदकैः **पत्य्-आदिभिः** सह
वर्तमानाः **कुशलाश्** चतुरा अस्मादृश्यः किम् ? इति कुतो **रतिं**
**कुर्वन्ति** ? अपि तु अस्थाने कर्तुं नार्हन्तीत्य् अर्थः \। **तद्** अस्मान्
प्रति मा प्रसीद, **आशां** च **छिन्द्याः**, गां विन्दतीति गोविन्दवत्
अरं परम-तीक्ष्णं प्रान्ते अङ्गतया विन्दति इत्य् **अरविन्दं** चक्रं,
तद्वत् छेदके **नेत्रे** यस्येति \। श्लेषेण परम-घातकत्वं च
सूचितम् \। एषा मुमुर्षया कोपोक्तिः \।

किं च, **अरविन्दवत्** रात्राव् अप्रकाशमाने **नेत्रे** यस्येति, अतः
परम-सुन्दरीष्व् अप्य् अस्मास्व् अधुनोपेक्षा युक्तैवेति भावः \। अतस् त्वया
मातर \[२०\] इत्य्-आदिना यत् तेषाम् अपेक्षणम् उक्तम्, तद् युक्तम् एवेति \।
एवम् असूयाभ्युपगम-द्वारा तद्-उत्तरम् ऊह्यम् \।

श्लेषार्थश् चायम्---**कुशला** मङ्गल-रूपाः साध्व्य इति यावत्,
**नित्य-प्रिये** स **आत्मनि** निज-स्वरूपे विषये **आर्ति-प्रदैर्** अपि
**पत्य्-आदिभिर्** हेतुभिः **किं** **त्वयि रतिं** **कुर्वन्ति** ? अपि तु
नैव \। **तत्** तस्मात्, हे **वरद** ! हे **ईश्वर** ! **नः प्रसीद**
\। **चिराद्** वयम् अत्र **मा स्म** मा तिष्ठाम शीघ्रं गृह-गमनाय
अनुज्ञां देहीत्य् अर्थः \। **त्वयि** तु अयि इति च्छेदः \। अयि
**अरविन्द-नेत्र** ! अस्मद्-अङ्ग-सङ्गार्थं त्वया स्वयं **धृतां** तु
**आशां छिन्द्याश्** छिन्दि \। यद् वा, **आशां** व्रज-गमन-दिशं **मा स्म
छिन्द्याः**, मा वर्त्म पातयेत्य् अर्थः \। मा निह्नुष्व \।

ननु स्वयम् एव निरीक्ष्य गृहीध्वं, तत्राहुः------**त्वयि धृतां**, धृङ्
अवस्थाने इत्य् अस्य **त्वय्य्** एव स्थितां त्वयाक्रान्ताम् इत्य् अर्थः
\।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं शास्त्र-बलेन पत्य्-आदौ
शुश्रूषणं प्रत्याख्याय सदाचार-बलेनापि प्रत्याचक्षाणा, मातरः पितरः
पुत्राः \[२०\] इत्य्-आदिना प्रपञ्चितं, तत्-स्नेह-निगडां विषयः
परिहरन्ति---**कुर्वन्ति** हीत्य् अर्धकेन \। **हि** प्रसिद्धौ \।
**कुशलाः**, य एतस्मिन् महा-भागाः प्रीतिं कुर्वन्ति मानवाः \[भा।पु।
१०.८.१८\] इति श्री-गर्ग-वाक्यानुसारेण सारासार-विवेक-चतुराः, **त्वयि
नित्य-प्रिये** स्वाभाविक-प्रेमास्पद-रूपे **रतिं** प्रीतिं **कुर्वन्ति**
\।

इति तस्य स्वस्मिन् परस्मिंश् च सुखमय-स्फुरणम् अभिप्रेतं,
पत्य्-आदीनां तद्-वैपरीत्यम् आहुः---**स्वे** आत्मीये **आत्मन्** आत्मनि च
**आर्तिदैः** दुःख-प्रदैः
तादृश-भगवद्-विमुखतापादकास्मन्-निवारण-तात्पर्यात् \। अतस् तैः
**पत्य्-आदिभिर्** अस्माकं **किं** प्रयोजनम्? **स्व** इति सर्वनामत्वेऽपि
पूर्वादित्वेन स्मात्-स्मिनोर् विकल्पात् \। तद् एवं प्रथम-दिक्-स्थिता,
भक्ता भजस्व \[३१\] इत्य् उपक्रमानुरूपं विवक्षितम् उपसंहरन्ति \।
**तत्** तस्मात् **नः** अस्माकम् सम्बन्धे अस्मान् प्रतीत्य् अर्थः \।

प्रसादस्यैवावश्य-कार्यताभिप्रायेण
व्यतिरेक-मुखेनाभिव्यञ्जयन्ति---**मा स्म** इति \। **चिरात्** आ
बोधोदयात् **धृतां** नैश्चल्येन कृताम् इति पतिभिः सह तत्-सम्बन्धो
निरस्तः \। **मा छिन्द्याः**, किन्तु सफलयेत्य् अर्थः \। अन्यथा
तच्-छेदेन तद्-एकालम्बन-जीवनानाम् अस्माकं सद्यो जीवन-च्छेदः स्याद्
इति भावः \।

आशाम् एव विशेषेण व्यञ्जयन्ति---हे **वरद** ! कुमारीषु सङ्कल्पो विदित
\[भा।पु। १०.२२.२५\] इत्य्-आदिना दत्त-वर-विशेष ! हे **ईश्वर** !
अन्यासाम् अपि दुर्घटं मन-आदि-घटनादि-विशेष-समर्थ इति \। **चिराद्
धृताम्** इत्य् अत्र हेतुः---हे **अरविन्द-नेत्र !** इति \। शरद्-उदाशय
\[भा।पु। १०.३१.२\] इत्य्-आदि-वक्ष्यमाणात् \। **अरं** चक्र-प्रान्तं तद्
इव अरं, तत्-पत्राग्र-भागः हृदय-च्छेदकत्वेन तद् विन्दतीति तु
संरम्भस्यान्त-स्थितेः \।

श्लेषश् च, **अरविन्दवत्** रात्राव् अप्रकाशमाने **नेत्रे** यस्येति \। अतः
परम-सुन्दरीष्व् अप्य् अस्मासु सम्प्रति तवोपेक्षा युक्तैवेति नर्म-द्योतना
च \। किं च, **अरविन्द**-रूपकेण दृष्ट्यापि सर्वेषां ताप-हारित्वं
ध्वनितम् \। अतोऽस्मासु तद्-वैपरीत्यम् अयुक्तम् इति भावः \।

ऐश्वर्यार्थस् तु---**हि** शास्त्र-प्रसिद्धौ **कुशलाः** श्री-नारदादयः
**रतिं** भावं, न तु श्रद्धा-मात्रम् \। तच् च योग्यम् इत्य्
आहुः---**नित्य-प्रिये** \। कुतो नित्यत्वं प्रियत्वं च ? तत्राहुः---**स्वे
आत्मनि** अपि विषये \। **आत्मनि** परमात्मनि इत्य् अर्थः, कृष्णम् एनम्
अवेहि त्वम् आत्मानम् अखिलात्मनाम् \[भा।पु। १०.१४.५५\] इत्य्-उक्तेः \। एतेन
तस्य सुख-रूपत्वं च ध्वनितम् \। अन्यथा निरुपाधि-प्रेमास्पदत्वं न
स्यात् \। अतोऽस्माकं **पत्य्-आदिभिः किम्** ? अपि तु न किञ्चित् प्रयोजनम्
इत्य् अर्थः \।

ननु भवतीनां पत्य्-आदयोऽपि मादृशा नित्य-प्रिया एव ? नेत्य्
आहुः---**आर्तिदैः** \।
तादृश-कुशल-वृन्दाभिलषितास्मदीय-भगवद्-भजन-विरोधिभिः किं ?
हे **वरदेश्वर** ! इति वरदस्याव्यभिचारित्वं दर्शितम् इति \। एवम्
उत्तरत्राप्य् ऊह्यम् \।

निषेधार्थश् चायम्---ननु अहं तनु-भृतां प्रेष्ठश् \[३२\] चेत्, तर्हि
स्व-स्वोचित-प्रेम-कर्तारस् त इव भवत्योऽपि स्वोचितं रत्य्-आख्यं
भावम् एव मयि कुर्वताम् इत्य् आशङ्क्याहुः---**कुशलाः** मङ्गल-रूपाः
साध्व्य इति यावत्, **आर्तिदैः** दुःखावखण्डकैः **पत्य्-आदिभिर्**
हेतुभिः **स्वे** गृहादौ **आत्मनि** च **नित्य-प्रिये** सति **किं त्वयि
रतिं** **कुर्वन्ति** ? अपि तु न तत्र स्वादि-नाशापत्तेः \। **तत्**
तस्मात् हे **वरद** ! वाञ्छित-प्रद ! **ईश्वर** ! गोकुल-स्वामिन् !
**नः प्रसीद** \। प्रसादम् एवाहुः---**चिराद्** वयम् अत्र **माऽऽस्म** न
तिष्ठाम \। अस्तेर् लुङि लङवत् प्रयोग आर्षः \। शीघ्रं
गृह-गमनायानुज्ञां देहीत्य् अर्थः \। तथा **त्वयि धृताम्** अवस्थिताम्
**आशां** चास्मद्-अङ्ग-सङ्गेच्छा-रूपां **छिन्द्याः** छिन्धि, धृञ्
अवस्थाने इति \। अत्र **वरदेश्वर** इत्य् अत्र \"परमेश्वर\" इति
पाठोऽपि ईश्वरवत् सङ्गमनीयः \। **छिन्द्या** इत्य् अत्र \"छिन्द्यात्\" इति
पाठे तु भवान् इत्य् अध्याहार्यम् \।\।३३\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** अथवा मद्-अभिस्नेहाद् \[भा।पु।
१०.२९.२३\] इत्य्-आदिकं निराकुर्वन्ति---**कुर्वन्ति** हि इति \। **आर्तिं
द्यन्ति** छिन्दन्ति इति तादृशैः **पत्य्-आदिभिर्** हेतु-भूतैः **स्वे
आत्मनि** देहादौ **नित्य-प्रिये** सति याः **कुशला** भवन्ति, ताः **किं
त्वयि रतिं** कान्त-भावं **कुर्वन्ति** ? अपि तु नैवेत्य् अर्थः \।
**तत्** तस्मात् **नोऽ**स्मभ्यं **प्रसीद** इमं दुराग्रहं त्यजेत्य्
अर्थः \। तत्र **वरदेश्वर !** इति सोपलम्भं सम्बोधनम् \। एष एव
वरोऽस्मभ्यं दीयताम् इति बोधकम्\।

तद् एव व्यञ्जयन्ति---**त्वयि चिराद् धृता** अवस्थिता या **आशा** तृष्णा,
तां व्याप्य वयं **मा स्म** मा भवाम \। तस्यां त्वन्-मनः-स्थितायां
तृष्णायां वयम् उदासीना एव भवाम इत्य् अर्थः \। ततस् तां **छिन्द्या**
इति \। **अरविन्द-नेत्र** ! इति \। एतादृशेऽपि **नेत्रे** कौटिल्यं न
युक्तम् इति भावः \। **मा\ऽ\ऽस्म** इत्य् अस्तेर् मा-योगे लङि रूपम् \।
आशायाः कर्मत्वं च गो-दोहम् अस्तीतिवत् \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** साध्व्यः खलु त्वय्य् एव
रतिं **कुर्वन्ति**, नान्य-पतिषु नापत्यादिषु च \। तस्माद् अयम् उपदेशो
न कार्यः \। नाप्य् अस्माकम् आशा छेद्येति रुदन्-मुख्यः काश्चिद् धीराधीरा
आहुः---**कुर्वन्ति** हीत्य् आदि \। **कुशलाः** कल्याण्यः \। त्वयि हि त्वय्य्
एव **रतिं कुर्वन्ति** \। कीदृशे त्वयि ? **आत्मन्** आत्मनि \। **आत्मन्न्**
इति सम्बोधनं वा \।

पुनः कीदृशे ? **नित्य-प्रिये** नित्य-सुहृदि, तासाम् **आर्तिदैः
पति-सुतादिभिः किम्** ? ताः पत्य्-अन्तरे सुतादौ च तुच्छ-बुद्धिम् एव
**कुर्वन्ति** \। अतः कुमार्य एव कुशलाः \। यतस् त्वयि नित्य-प्रिये
रतिं कुर्वाणाः पत्य्-अपत्यादि तुच्छीचक्रुः, त्वद्-इतरानङ्गीकारात् \।
**तत्** तस्मान् **नो**ऽस्मभ्यं **प्रसीद**, मैवं ब्रूयाः \। हे
**वरदेश्वर** ! **चिरात् त्वयि धृताम् आशां मा स्म छिन्द्याः** \।
आशा-लता यथा फलवती, तथा हे **अरविन्द-नेत्र** ! **प्रसीद** इति
पुनर् आवृत्तिः \।

**अरविन्द-नेत्र** इति सम्बोधनम् \। रात्राव् अव्रविन्दस्य सङ्कोचान्
मुद्रित-नेत्रता गम्यते, तेन कटु-भाषितं प्रसन्नया दृष्ट्या न
कथ्यत इति लोक-व्यवहारात् \। तथैव श्री-कृष्णेन च कथितम् इति
गम्यते \।\।३३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** किं च, आत्मारामाश् च मुनयः
\[भा।पु। १.७.११\] इति मुक्ता अपि भजन्तो दृश्यन्ते \। तत्र सद्-आचारं
त्याजयित्वा पत्य्-आदि-शुश्रूषाम् उपदिश्यत इति कोऽयम् आग्रहः ? इति \।
मातरः पितरः पुत्रा \[२०\] इति तेषाम् आगमन-शङ्काम् उत्पादयता त्वया
कथम् अस्मिन् निवारणं कार्यते ? वयं तु त्वद्-आश-हृदयाः
सद्-आचार-प्रवृत्ति-दृष्टान्तेन दृढतरानुरक्ता वचन-मात्रेण कथं
निवृत्ता भविष्यामः ? इत्य् आशयेनाहुः---**कुर्वन्ति** ईति \।

**कुशला** विवेचन-निपुणा नारदादयस् **त्वयि रतिं** प्रीतिं
परमाराध्य-पुरस्कृतत्वेन **कुर्वन्ति**\। कथं-भूते **त्वयि** ?
**आत्मनि** लुप्त-सप्तम्य्-अन्तं **स्वे** सर्व-स्वरूपे \। किं च,
**नित्य-प्रिये** प्रीति-हेतुर् आद् (?) औदासीन्ये विद्यमानेऽपि त्यक्तुम्
अनर्थ्य-स्वभाव-महिम्नान्तर-सुख-प्रदत्वात् \।

यद् वा, हे **आत्मन्** ! आत्मारामाणाम् अपि देहेन्द्रिय-मनसाम् अध्यक्ष ! यद्
वा, **कुशला** विवेकवत्यो याज्ञिक-पत्न्यः **त्वयि रतिम्** उज्ज्वलस्य
स्थायि-भावं **कुर्वन्ति** \। **हि** इति निश्चयम् \। कीदृशे ? **स्वे
आत्मनि** स्वकीये आत्मनि अन्तर्यामिणि स्वरूपे \। तद् उक्तं
श्री-मुखेन---साधवो हृदयं मह्यम् \[भा।पु। ९.४.६८\] इति \। अत एव
पत्य्-आदिषु शक्त्यैवान्तर्यामिनि मधुर-रसाधिकं कृतेषु स्वरूपेणेति \।
अत एव **नित्य-प्रिये** सर्वदा स्वाभाविक-परम-प्रेमास्पद-रूपे
स्वरूपे नित्य्**आर्तिदैस्** तत्-प्रतिकूलैः **पति-सुतादिभिः किम्** ? कियत्
सुखं भविष्यति ? न किञ्चिद् इत्य् अर्थः \। न हि धर्मस्य हेतवो
भावाः दुःख-प्रदाः प्रभवितुम् अर्हन्ति इति भावः\। यद्य् एते
दुःख-प्रदाः भवेयुः, तर्हि त्यागार्हा न स्युर् इति \। यास् तु **कुशला**
अविदग्धाः, ता एव पत्य्-आद्य्-अनुवृत्तिं **कुर्वन्ति** \।
आत्म-सुखानभिज्ञानां तद् एवोचितं, विदग्धानाम् अस्माकम् अग्रे
पत्य्-आदि-सेवनोपदेशस् त्व् अकिञ्चित्करः, ऊषरे बीजोप्तम् इव निष्फलः \।

किं च, आत्मनो वै कामाय सर्वं प्रियं भवति \[बृ।आ।उ। २.४.५\] इति
श्रुतेः \। आत्म-कामा विषयत्वावसितेति \। प्रियाः यत आर्ति-प्रदानां सेवा
**आर्ति-प्रदा**, सुख-प्रदानां सेवा सुख-प्रदा\। तव तु
सुख-प्रदत्वात् त्वत्-सेवा सुख-रूपैवानुभव-सिद्धा \।

किं च, आत्मनो गुरुर् आत्मैव पुरुषस्य विशेषतः \[भा।पु। ११.७.२०\] इति
स्मृत्या स्वयम् एवात्मानुसन्धानवतीनाम् अस्माकं न गुरुणा कृत्यम् इत्य्
अर्थः, सुख-दुःखाभावयोर् एव पुरुषार्थत्वात् \। पत्य्-आदीनां सेवनं
न सुखं, न च दुःखाभावः \। अतस् त्व् अपुरुषार्थत्वान् नोपादेयत्वम् \।

किं च, कृष्णम् एनम् अवेहि त्वम् आत्मानम् अखिलात्मनाम् \[भा।पु। १०.१४.५५\]
\। अन्यच् च, तच् चात्मने प्रतिबिम्बस्य यथा मुख-श्रीः \[भा।पु।
७.९.११\] इति निर्धारितम् एव नोऽस्माकम् **आर्तिदैर्** अस्मिन् निवारणेन
त्वयि प्रतिकूलैः **किं** प्रयोजनम् ? न किम् अपि \। नोचितं किं पुनः
सेवनम् इति \। अत एव तेषु नात्म-सम्बन्ध-गन्धोऽपीत्य् अर्थः \।
**तस्मात्** **नो**ऽस्माकं **प्रसीद** औदासीन्यं परित्यज्येति \।

स-काकु-दैन्यं ज्ञापयन्ति---हे **वरद** ! हे **ईश्वर** ! इति
पद-द्वयम् \। अन्यथा रमणे विलम्बो नास्मृति-पथम् अवतरति \। इदानीम्
एव कुमारी-सङ्गतत्वात् सर्वा अपि नो नर्मोक्त्या किम् इति व्याकुलयसीति \।
मयेमा रंस्यते क्षपाः \[भा।पु। १०.२२.२७\] इति कुमारीष्व् अपि
प्रतिश्रुतम्, तत्-परिपालनेन प्रसीद कौटिल्यं त्यजेत्य् अर्थः \। यत्
त्वं **वरदः ईश्वरः** समर्थश् च ईशितव्यानां काम-सम्पादने
ईश्वरत्वं न सिद्ध्येत् \। वरदानां त्व् असम्भवे जनाभावः पर्यवस्येत्
\।

नन्व् ईश्वरत्वेन मयि ज्ञाते सति यत्र कुत्र स्थिता मच्-चिन्तनं
कार्यतां किम् अत्रावस्थानेन ? इति चेत्, तत्राहुः---हे **अरविन्द-लोचन**
! नेत्र-ताप-हर-विलोचन ! अयं भावः---अस्माकं
सर्व-लावण्य-पुञ्ज-स्वरूपो भासि ईश्वरत्वं वैभवावस्थोपासकानां
स्वरूपोपासकानां लावण्यम् एव विषयः, न त्व् ईश्वरत्वं
प्रेमाभिभूतत्वात् क्वचिद् उक्तिम् उद्गारात् \। नारायण-समो गुणैः \[भा।पु।
१०.८.१९\] इति गर्गोक्त्या वा, दावाग्नि-पानाद्य्-अमानुष-कर्म-परिशीलनेन
वा, परन्तु तत् ज्ञानं परोक्षम् इव भासते \। तद् उक्तं,

> गोप्यो हि नित्यम् उदित-हसित-प्रेक्षणं मुखम् \।
>
> पश्यन्त्यो विविधास्व् आयास् तरन्ति स्म श्रमं मुदा \।\। इति \।

प्रत्यक्षे यथा चन्द्रे देवत्वम् अमृत-रूपत्वं च चकोरस्यामृत-रूपत्वं
विषयं न देवत्वं, तथा श्री-कृष्णोऽपि, यद्यपि सर्वदा
ताप-हर-विलोचनत्वेन प्रतीतः, तथापि दासीनां कथं
ताप-कर-विलोचनत्वेन प्रतीयसे ? इदम् एव चित्रं यद् एव संयोगे
शैत्य-हेतुः, तद् एव विप्रलम्भे ताप-हेतुर् इति प्रतीमः \।

यद् वा, **वरदेश्वर** ! वरदानाम् अस्माकम् ईश्वर व्रजेश्वर-पुत्रत्वात्,
तदा कदम्बाधिरूढाय तुभ्यं वरो दत्तः, श्यामसुन्दर ते दास्यः
करवाम तवोदितम् \[भा।पु। १०.२२.१५\] इति \। अस्मत्-प्रतिश्रुतानन्तरं,
मयेमाः रंस्यथ क्षपाः \[भा।पु। १०.२२.२७\] इति त्वयापि प्रतिश्रुतम् \।
तत्-प्रभृति **ध्र्टाम् आशां** त्वद्-अङ्ग-सङ्गेच्छाम् \। ततोऽपि प्राक्
पूर्व-जन्मनि श्रुति-रूपाभिर् अस्माभिः प्रार्थितः \।
चिकीर्षा-जनित-सातत्वया च वरो दत्तः \। पुरा सारस्वते कल्पे व्रजे
गोप्यो भविष्यथ इति \। तत्-प्रभृति चिरात् धृञ् अवस्थाने इति धातो
रूपं धृग्-अवस्थितां श्रावयितुम् अशक्यां भवान् इति शेषः \।

**मा स्म छिन्द्याः** \। **स्म** इति वितर्के \। **मा छिन्धि**
महा-काल-रूढ-ज्वाला-कराले क्षणम् अपि तद्वद् इहाग्नौ पतितं शरीरं
सद्य एव भस्मीभूतं स्यात् \। तद् एव यदि जीवित-हेतोर् आशा न स्याद् इति
\। तव प्रतिश्रुते आशा जाता, सा च बद्ध-मूला \। इदानीं
प्रतिश्रुताकरणे **आशा** छिन्ना भवेत् \। अस्मच्-छरीर-पाते तव
रमणं कुत्र भविष्यति ? इत्य् अभिप्रायः \।

किं च, देह-पातेऽप्य् अवश्यं त्वां प्राप्स्यामः \। परं तु अमूर्तेनास्माकम्
आत्मना मूर्तस्य रमणं कथं सम्भविष्यति, रमण-स्वभावत्वात् तव ?
इति भावः \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** काश्चित् तद्-अनुवादिन्यस्
तम् एवोक्तम् अर्थं सद्-आचारेणापि द्रढयन्ति **कुर्वन्ति** इति
**कुशलाः** \।

> य एतस्मिन् महा-भागाः प्रीतिं कुर्वन्ति मानवाः \।
>
> नारयोऽभिभवन्त्य् एतान् विष्णु-पक्षान् इवासुराः \।\। \[भा।पु। १०.८.१८\]

इति गर्गोक्ति-विश्वासात्\। चतुरा न च **रतिं कुर्वन्ति** इत्य् अपि वस्तुतो
वाच्यं यतस् **त्वयि रतिः** स्वाभाविक्य् एव कुशलानाम् इत्य् आहुः \।
**स्वे** स्वीये इति त्वम् एव तेषां ममतास्पदम् आत्मनीति त्वम्
एवाहन्तास्पदं चात एव **नित्य-प्रिये** इति प्रीतिर् अपि त्वयि नित्यैव,
पति-सुतादिषु तु औपाधिकी, अत एवानित्या अस्माकं तु तेषु सापि नास्तीत्य्
आहुः \। **आर्तिदैस्** त्वद्-अभिसार-वारकत्वाद् दुःखदैः **तत्** तस्मान्
**नो**ऽस्मभ्यम् अस्मान् जीवयितुं **प्रसीद** \। यदि वा अस्मान् अन्योढा मा
जीवय \। एताः अनूढास् त्वं किं रोदयसि ? इत्य् आहुः---हे **वरद** !
सङ्कल्पो विदितः साध्व्यः \[भा।पु। १०.२२.२५\] इत्य्-आदिना एताभ्यस् त्वं
वरम् अदा एवेत्य् अर्थः \।

ननु, एतासु प्रसादे कात्यायन्य्-अर्चनम् एव कारणं, भवतीषु मत्-प्रसादे
किं कारणम् ? तत्र निष्कारणम् एव **प्रसीद** इति स-काकु-प्रार्थनम्
आहुः---हे **ईश्वर** ! स्व-चिकीर्षिते स्व-पर-तन्त्र \। **चिरात्** बाल्यम्
आरभ्य **त्वयि धृताम्** **आशाम्** आशा-कल्प-लतां सम्प्रति फलवतीं
**मा च्छिन्द्याः,** फलवती लता हि सत्-पुरुषेण छेदं नार्हतीति
**चिराद्** इति **छिन्द्या** इति पदाभ्यां द्योतितम् \।

एषा ह्य् आशा-लताप्य् अस्मन्-मनः-केदारिकायां त्वयैवारोपितेत्य् आहुः---हे
**अरविन्द-नेत्र** ! अस्मद्-वयः-सन्ध्यारम्भे प्रथम-दर्शन-समये
अरविन्द-तुल्याभ्यां नेत्राभ्यां त्वत्-प्रेषिताभ्याम् अस्मन्-नेत्र-रन्ध्रेषु
प्रविश्य हृदय-क्षेत्रे भावाभिधानम् आशा-लता-बीजम् आहितम् इति
ध्वनितम् \। चक्षु-रागः प्रथमं चित्तासङ्गस् ततोऽथ सङ्कल्पः[^३१]
इति रस-शास्त्रोक्त-रीत्या सैवाशा-लता गुण-रूप-श्रवण-दर्शनादिना
वर्धिता फलवती भुक्त-भुज्यमान-फलापि कठोरोक्ति-कुठारिकया
कथम् अद्य छिद्यते ? विष-वृक्षोऽपि संवर्ध्य स्वयं च्छेत्तुम्
असाम्प्रतम् \[शि।पु। २.३.१६.२२; पञ्चतन्त्र १.२६८, कु।सं। २.५५\][^३२]
इति न्यायं जानास्य् एवेत्य् अनुध्वनितम् \।\।३३\।\।

[^३१]: चक्षू-रागः प्रथमं चित्तासङ्गस् ततो ऽथ सङ्कल्पः

    निद्रा-च्छेदस् तनुता विषय-निवृत्तिस् त्रपा-नसः \।

    उन्मादो मूर्च्छा मृतिर् इत्य् एताः स्मर-दशा दशैव स्युः \।\। \[सोउर्चे
    उन्क्नोwन्\]


[^३२]: ततो नैव वधो योग्यो यतो वृद्धिम् उपागतः \।

    विष-वृक्षो\ऽपि संवर्ध्य स्वयं छेत्तुम् असांप्रतम् \।\।

    ततः स दैत्यः प्राप्त-श्रीर् नेत एवार्हति क्षयम् \।

    विष-वृक्षो \ऽपि संवर्ध्य स्वयं छेत्तुम् असाम्प्रतम् \।\।


**\॥।**

\।\। १०.२९.३४ \।\।

चित्तं सुखेन भवतापहृतं गृहेषु

यन् निर्विशत्य् उत कराव् अपि गृह्य-कृत्ये \।

पादौ पदं न चलतस् तव पाद-मूलात्

यामः कथं व्रजम् अथो करवाम किं वा \।\।

**श्रीधर-स्वामी (भावार्थ-दीपिका) :** किं च, प्रतियात \[१०.२९.१९\]
इति यद् उक्तं, तद् अशक्यं, त्वयैव चित्तादीनाम् अपहृतत्वाद् इत्य्
आहुः---**चित्तम्** इति \। **यद्** अस्माकं **चित्तम्** एतावन्तं कालं
**सुखेन गृहेषु निर्विशति,** तत् त्वया **अपहृतम्** \। **कराव् अपि**
यौ **गृह्य-कृत्ये** निर्विशतः, ताव् अपि \। सुखात्मना त्वयेति वा
\।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निवृत्तौ
प्रयोजनाभाव-पूर्वकं साधनाभावम् आहुः---*किं च* इत्य्-आदिना \।
गृह-कृत्य-निष्पत्त्य्-अर्थं सुखार्थं च गृहे वासो भवति \। तच् च
सर्वं चेतसा भवति \। *तत्* तु *त्वयापहृतम्* \। तत् किं करिष्यामस्
तत्र गत्वा ? इति प्रयोजनाभावः \। यद् वा, **भवता** येन
संसार-क्लेशेन **हृतम्** अपि यच् **चित्तम्** इति योज्यम् \। गृहे भवं
**गृह्यं,** तच् च तत् **कृत्यम्** इति तथा, तस्मिन्
मार्जनोपलेपनादि-लक्षणे \। कृत्यानां बहुत्वम् अपेक्ष्य चित्ते सन्तापो
भवति \। न सुखम् इत्य् अरुच्या विशिनष्टि---*सुखात्मना* सुख-रूपेण
भवता इत्य् अस्य प्रतिपदं *त्वया* इति विशेष्यम् \।

पादयोर् अपि स्तम्भो जात इत्य् आहुः---**पादाव्** इति \। गति-साधनाभावाद्
गमनं कथं स्यात् ? इति भावः \। अत्रायम् आशयः---त्वत्-काठिन्येनात्र
स्थातुम् अपि न युज्यते \। गन्तुं च न शक्यते \। हा कष्टम् ! अधुना किं
कार्यम् ? इति \।\।३४\।\।

---------------------------------------------------------------------------------------------------------------------

**कैवल्य-दीपिका :** एवम् अपि गमनादेशे गन्तुम् अपि न शक्यत इत्य्
आहुः---**चित्तम्** इत्य्-आदि \। **सुखेन** सुख-रूपेण \। **निर्विशति**
व्यापिपर्ति \। **उत** अहो यौ **करौ** निर्विशतः, ताव् अपि हृतौ \।
आस्तां तावत् गृह-गमन-वार्ता \। गृह-प्राप्तिर् अप्य् अशक्या इत्य् आहुः---अतः
**कथं यामः** ? अतो न यामश् चेत् **किं करवाम** ? तव स्वीकारं
विनेति भावः \। **करवाम** इति सम्प्रश्ने लोट् \।\।३४\।\। \[मु।फ।
११.२८\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** काश्चिन् मध्या धीरा
आहुः---प्रियं सोत्प्रास-वक्रोक्त्या इत्य्-आदि पूर्वोक्तेः \। **सुखेन**
अनायासेनैव भवता हृतं यद् यस्माद् **गृहेषु न निर्विशति** \। नहि
धर्म-विदा परकीयं द्रव्यम् अपह्रियते, तत्रापि स्त्रीणां चित्तं हृत्वा,
प्रतियात ततो गृहान् \[२१\] इति गृह-गमनं चोपदिश्यते \। इयं ते
धूर्तता, न केवलं **चित्तम् अपहृतम्** \। **कराव् अपि** हृतौ यतस्
**तव पाद-मूलात् गृह-कृत्ये न** विशतः, त्वत्-पाद-मूल-लग्नौ पादयोः
संवाहनं विना नान्यद् अभिलषत इत्य् अर्थः \। चित्तं हृतं, करौ च
हृतौ, तद् दृष्ट्वा **पदौ च पादं न चलतः**, अनयोस् तवान्यायं
दृष्ट्वा स्तम्भो जातः \। **कथं** **व्रजं** **यामः**? स्थित्वा वा
तवौदासीन्य-कठिना वाचः कति श्रोतव्याः ? तर्हि मरणम् एव शरणम्
इति भावः \।\।३४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सुखात्मकेन** इति
गृहादीनां दुःखात्मकत्वं ध्वनितम् \। **सुखेन** सहितम् इति वा \।
**पादौ** यौ **गृह-कृत्ये** गतौ वा **निर्विशतः**, ताव् अप्य्
**अपहृतौ** \। अतस् तव **पाद-मूलात् पदम् एकम्** अपि **न चलतः**,
गन्तुं न शक्नुत इत्य् अर्थः \। करयोः पादयोश् चापहारस्
तत्-तद्-इन्द्रिय-शक्त्य्-अपहारात् \।

यद् वा, ननु मिथ्या-वादिन्यः ! तर्हि कथम् अत्रागताः ? इति चेद्,
अयुक्तं, तद्-गीतेनाकर्षणात्, न तु स्व-शक्तेः, अन्यथा अधुना गमनं
सम्भवेत् ? इत्य् आहुः---**पदम्** इति \। अर्थः स एव \। **अथो** अस्माद्
धेतोः **कथं** **व्रजं यामः** ?

ननु अबलाः ! मयैव कथञ्चित् प्रेष्यध्वम् ? तत्राहुः---**किं
करवाम** ? इति \। **वा**-शब्द उक्त-समुच्चये, कटाक्षे वा \। यद् वा,
अनुक्त-समुच्चये, ततश् च **किं वा** अनुसन्दधीमहि ? कुत्र वा याम
इत्य् अर्थः \। **चित्तादीनां भवतापहृतत्वात्** कर्मस्व् अप्रवृत्तेः \।
कथञ्चिच् छक्तौ सत्यां वा कर्मभिः प्रयोजनाभावाद् इति भावः \।
यद्यपि चित्तापहारेण सर्वेन्द्रियापहारोऽप्य् आयाति, तथापि विशेषतः
कर-पादापहारोक्तिः पति-शुश्रूषणादि-गृह-कर्म-कृत्यस्यान्यत्र
निज-गमनस्य च परिहाराय \। अन्यत् तैर् व्याख्यातम् \।

यद् वा, गृहेश्वर्यस् तर्हि गृह-कृत्यम् अनासक्त्यैव क्रियताम् \।
तत्राहुः---**कराव् अप्य् अपहृतौ गृह**-सम्बन्धि-**कृत्ये न निर्विशतः**
\। ननु तर्हि तत्र गत्वा केवलम् अधिष्ठातृत्वेन स्थीयताम् \।
तत्राहुः---**पादौ** च **भवतापहृतौ** न **चलतः** इति \। अन्यत्
समानम् \।

अतस् त्वय्य् एव **चित्तम्**, त्वद्-अर्थ-कृत्य एव **करौ**, त्वत्-स्थान
एव **पादौ** प्रविशन्ति, नान्यत्रेति च सूचितम् \। यद् वा, **भवः**
संसारः, तेन **तापः,** तेन **हृतं** नाशितम् अपि **चित्तं** लोकानां
**सुखेन** अनायासेन, स्वत एवेत्य् अर्थः, **गृहेषु निर्विशत्य्** एव \।
**कराव् अपि गृह-कृत्ये निर्विशत** एव, अतः पति-शुश्रूषाद्य्-अर्थं तव
प्रेरणयालम् इति भावः \।

ननु तत्त्व-वादिन्यः ! तर्हि गम्यताम् इति चेत्, तत्राहुः---**पादौ** इति
\। किन्तु त्वत्-काठिन्येनात्र स्थातुम् अपि न युज्यते, गन्तुं च न शक्यते
\। अहो बत ! अधुना किं कार्यम् ? इत्य् आर्त्या स-वैयग्र्यम् आहुः---**किं
करवाम** इति \। अनेन दृष्टं वनम् \[२१\] इत्य् अस्योत्तरम् \।
चित्ताद्य्-अपहारेण पुष्पादि-ग्रहणाद्य्-अशक्तेस् तद्-दर्शनस्यापि वैफल्यात्,
किं तेन ? इति \। द्वितीय-पक्षे च वन-दिदृक्षादौ सत्य् अपि
पादापहरणाद् भ्रमणाशक्त्या सम्यग्-दर्शनासिद्देः किं तद्-दर्शनेन ?
इति \।

श्लेषेण नर्मदम्---वनेऽस्माकं प्रयोजनाभावात् तद्-दर्शनार्थं नागताः
स्मः, किन्तु **चित्त**-वित्तस्य **भवतापहरणात्** तद्-उद्देशेनात्रागताः
\। चोरं भवन्तम् प्राप्ता अपि ग्रहीतुं नेतुं च, तथा क्रोशनार्थं
कुत्रापि गन्तुम् अपि न शक्नुमः, भवता कर-पादापहरणाद् इति भावः \।

श्लेषार्थश् चायम्---परतो वर्तमानस्य न-कारस्य सर्वत्रैवान्वयः \।
**सुखात्मकेन** अपि **भवता** यद्य् अस्माकं **चित्तम् अपहृतं** **न**
भवति, तस्माद् **गृहे तन् निर्विशत्य्** एव, यत् **करौ पादाव् अपि
अपहृतौ** न भवतः, अतो **गृह**-सम्बन्धि-**कृत्ये** तौ तौ
**निर्विशत** एव \। अतः **पदं** निज-स्थानं **व्रजं** प्रति तौ
**चलत** एव \। **अथो** अतः **कथं** **यामो**ऽन्यत्र ? कुतो वा
**करवाम** त्वद्-उक्तिम् इति \। इति तेन श्लेषोक्तं
यमुना-तीर-गमनादिकं निरस्तम् \।

यद् वा, **गृहेषु भवता** उद्भवता **सुखेनापहृतं चित्तं** **यद्**
यस्मात् **गृह-कृत्ये निर्विशति**, **गृहेषु** **भवता सुखेन** एव
**अपहृतौ कराव् अपि गृह्य-कृत्ये निर्विशतः**, **पदं** निश्चितं यथा
स्यात्, तथा **पादाव्** अपि तथा तस्माच् **चलतो** धर्म्याद् विचलतस्
**तव** **पाद-मूलात्** **कथं व्रजं न यामः** ? **किं वा करवाम**
? इति \।\।३४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु
गृह-वास-सुख-रक्षार्थम् अपि न पत्य्-आदि-त्यागो विधेय इत्य् आशङ्क्य,
तथापि तस्यैव दोषोट्टङ्कन-पूर्वकम् आहुः---**चित्तम्** इति \।
**सुखेन** सुख-रूपतया स्व-दर्शकेनेति तदानीं गृहादीनां
दुःख-स्वरूपता-स्फूर्तिर् ध्वनिता \। **सुखेन** सहितम् इति वा \।
**पादौ** यौ **गृह-कृत्ये** गमने वा **निर्विशतः,** ताव् अप्य्
**अपहृतौ** \। अतस् **तव पाद-मूलात् पदम्** एकम् अपि **न चलतः,**
गन्तुं न शक्नुत इत्य् अर्थः \। करयोः पादयोश् चापहारस्
तत्-तद्-इन्द्रिय-शक्त्य्-अपहारात् \। अत आगमनं च
त्वद्-गीताकर्षण-मात्रेणेति भावः \। **अथो** अस्माद् धेतोः **कथं
व्रजं यामः** ?

ननु अबलाः ! एवं चेत्, अथैवाग्रे गच्छता सह गम्यताम् \।
तत्राहुः---तत्र गत्वा **किं वा करवाम** ? इति \। **वा**-शब्दः
समुच्चये \। यद्यपि चित्तापहारेण सर्वेन्द्रियापहारोऽप्य् आयाति, तथापि
विशेषतः कर-पादापहारोक्तिः पति-शुश्रूषणादि-गृह-कृत्यस्यान्यत्र
निज-गमनस्य च परिहाराय \। अन्यत् तैः \।

यद् वा, **यच् चित्तं सुखे** विषये वा पूर्वं स्थितं तद्
**भवतापहृतं** सत्, **उत** अपि, **न** **प्रविशत्य् अपि** \। कुतस्
तस्मिन् **कृत्ये** करादिकं प्रवेशयेत् ? इत्य् अर्थः \।

ननु गृहेश्वर्यः ! तथापि तद्-विचार-बलेन प्रवेश्यतां,
तत्राहुः---**कराव् अप्य् अपहृतौ** **गृह-**सम्बन्धि **कृत्ये** **न
निर्विशतः** \।

ननु तथाप्य् अत्र तु स्थातुम् अयुक्तम् इति गच्छतैव,
तत्राहुः---**पादौ** च **भवतापहृतौ** स्वाभिमुख्येनाकृष्टौ
**पदम्** अपि **न चलत** इति \। अन्यत् समानम् \।

अतस् त्वय्य् एव **चित्तं**, त्वद्-अर्थ-कृत्य एव **करौ**, त्वत्-स्थान
एव **पादौ प्रविशन्ति**, नान्यत्रेति सूचितम् \।

अत्र नर्मेदम् \। वनेऽस्माकं प्रयोजनाभावात् तद्-दर्शनार्थं नागताः
स्मः, **चित्त**-वित्तस्य **भवतापहरणात्** तद्-उद्देशेनात्रागताश्
चौरं भवन्तं प्राप्ता अपि ग्रहीतुं नेतुं च तथा क्रोशनार्थं कुत्रापि
गन्तुम् अपि न शक्नुमः, **भवता कर-पादापहरणात्** \। अतो
हृत-धनाः **कथं व्रजं यामः** ? **किं वा करवामः** ?
स्तम्भनादि-महा-मन्त्रज्ञ-चोर-वरे कस्याप्य् उपायस्याप्रभावाद् इति
भावः \।

निषेधार्थश् चायम्---ननु वेणु-गीतेन मया गृहाद् आकृष्टाः सुष्ठु भ्रान्ताश्
च कथं गन्तुं शक्नुथ ? तत्राहुः---**गृहेषु भवता** उद्भवता
**सुखेन अपहृतं चित्तं यत्** यस्मात् **गृह-कृत्ये निर्विशति** \। यद्
वा, **चित्तं सुख** एव, **न** तु **भवतापहृतं**, यस्मात् **गृहेषु
निर्विशति** एव \। **कराव् अपि गृह्य-कृत्ये** निर्विशतः \।
परिश्रान्तत्वम् आशङ्क्याहुः---**पादौ पदम्** अपि **कथं न चलतः** ?
अपि तु दूरम् अपि चलत एव \। ततः **कथं न यामः**, अपि तु याम
एव \। अत्र च **किं करवाम** ? इति \।\।३४\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** श्रवणाद् दर्शनाद् \[भा।पु।
१०.२९.२७\] इत्य्-आदि-सूचितं निज-भाव-जन्मापलपन्ति---**चित्तम्** इति \।
**नो**ऽस्माकं **चित्तं** **सुख** एव वर्तते, न तु **भवता** तस्माद्
**अपहृतम्** \। यस्माद् **गृहेषु निर्विशति** \। तत्र चिह्नं **कराव्
अपि** **गृह-कृत्यार्थं निर्विशत** इति \। यद् उक्तं सुमध्यमा \[१९\]
इति तत्राहुः---**पादौ** **कथं तव पाद-मूलात् पदम् अपि न चलतः**
\। ततः **कथं व्रजं न यामः** ? अपि तु याम एवेत्य् अर्थः \। यत्
तूक्तं व्रजं प्रति न यात किं त्व् इहैव स्थीयताम् \[१९\] इति
तत्राहुः---**करवाम किं** **वा** ? इति \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** वयं तवाज्ञा-भङ्ग-कारिण्यो
न भवामः \। तेन गन्तुं च शक्यते \। किन्तु तवैव दोषात् तन् न
घटत इति पुनर् अतिविदग्धा मध्या-धीरा आहुः---**चित्तं सुखेन**
इत्य्-आदि \। **चित्तं भवता सुखेनापहृतम्** अनायासेन चोरितम्, न तु
चोरान्तरेण त्वत्-प्रयत्न-विशेषेण, **यच् चित्तं गृहेषु निर्विशति**,
अतश् चित्ताभावात् तन् न भवति \। किम् अस्माकं दूषणम् ? तर्हि चित्तं
दीयत् \।

स-चित्ताः सत्यो गृहं व्रजतेत्य् आशङ्क्याहुः---**उत** विस्मये \।
**कराव्** अपि **गृह्य-कृत्ये न निरिव्शतः** \। अतः परं त्वत्-सेवायाम्
एव करौ निर्विशतः, न गृह्य-कृत्य इत्य् अर्थः \। तेन तत्र गत्वैव
किं प्रयोजनम् ?

ननु, तथापि मद्-अज्ञातो यात, वरं गृह-कृत्यं मा कार्षम् इत्य्
आशङ्क्याहुः---**पादाव्** इति \। **तव पाद-मूलात्** चरण-समीपात्
**पदम्** अपि **पादौ न चलतः** \। तयोः स्तम्भो जातः \। कथं याम
इत्य् आहुः---**यामः कथम्** ? इति \। न गत्वा किं करिष्यथेत्य्
आहुः---**करवाम किं वा** ? तद् एव न विद्महे, किं वा करिष्यामः ?

अथवा, **यच् चित्तं गृहेषु निर्विशति**, तद् **भवतापहृतम्** \।
संसार-ताप-तप्तम् अस्माकं तु चित्तं भवतापहृतम् \। अतो **गृहेषु
सुखे** सुख-निमित्तं **न निर्विशति** \। सर्वम् अन्यत् समम् \।\।३४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु
मद्-आज्ञोल्लङ्घनेनेहावस्थाने महद् अनिष्टं स्यात् \। ततो यद् वह्निना
भव \[?\] दर्शनार्थम् आगतानां भवतीनां गृह-गमनम् एवोचितम् इति
चेत्, तत्राहुः अशक्यत्वात् त्वद्-अधीनम् इति **चित्तम्** इति \।
भवद्-दर्शनात् प्राक् **चित्तं गृहेषु** **गृह-कृत्येषु निविष्टम् आसीत्** \।
तच् चित्तं **सुखेन** स्वरूपेण **भवतापहृतम्** \। यद् वा,
**सुखेन** गृह-सुखेन सह **अपहृतं** सुखम् अपहृतम् एव \। अतो
दुःखात्मकत्वाद् गृहास् त्यक्ताः \।

किं च, भवन्त्यः वन-दर्शनार्थम् आगताः, तद् अपि च जातं,
दर्शन-व्यापारस्य चित्ताधीनत्वात् \। एतावत्-पर्यन्तम् \[**करौ**\]
एवापि **गृह-कृत्ये निविष्टौ**, अस्तां, तयोर् अपि
कर्म-करण-सामर्थ्यस्य त्वयैवापहृतत्वाद् इदानीं **गृह-कृत्ये न
निविशतः** \। एतावत्-पर्यन्तं **पादाव्** अपि इतस् ततो गमने निविष्टौ,
आस्तां, ताव् अपि गमने \[न?\] निविशतः, तयोर् अपि गतेस् त्वयैवापहृतम्
\। **पादौ पदं** स्वकीयं स्थानं प्रति **न चलतः** \। तव
**पाद-मूलाद् व्रजं कथं यामः** ? अथ येन केनाप्य् अमानेन (?) गत्वा
किं करवामः ? करयोः पादयोश् च शून्यत्वात् \।

यद् वा, तद् यात मा चिरं गोष्ठं शुश्रूषध्वं पतीन् सतीः \[भा।पु।
१०.२९.२२\] इति तदेदम् अप्य् अशक्यम् इत्य् आहुः---**तच् चित्तं
भवद्-अपहारात्** प्राक् **सुखेन** यत्नेन **गृहे** तत्-तद्-व्यापारेषु
निविष्टम् आसीत्, **तच्** चेतनापहारिणा **भवतापहृतम्**, इदानीं **न
निर्विशति** \। स्याम सुन्दर ते दास्यः करवाम तवोदितम् \[भा।पु।
१०.२२.१२\] इति प्रतिश्रुतं दास्यः सत्यो **वो**\ऽस्माभिः क्रिये, तद् अपि
चित्तम् अपहृतं न भवेत्, शून्य-चित्तासु तव योगस्य अकिञ्चित्करत्वात्,
किञ्चित् पत्य्-आदि-शुश्रूषा कराधीना तयोर् अपि क्रिया-शक्तेस्
त्वयैवापहृतत्वात्, क्रिया-शक्तिम् अन्तरेण पत्य्-आदि-सेवनस्याशक्यत्वात् न
तु न किञ्चिन् नियुज्यते \।

इतो व्रजं यात इति तत्राहुः---**पादौ** इतः **ते** च
**पाद-मूल**-स्थानात् एकम् अपि **पदं न चलतः**, गमनम् अप्य्
अशक्यं, न दूरतः कर्म करणम् इत्य् अर्थः \। गतिम् अन्तरेण पादयोर्
विद्यमानत्वेन यदि गमनं सम्भाव्यते, तदा पादपानाम् अपि गमनं
सम्भवेत्, तेषाम् अपि पदानां विद्यमानत्वात् \।

अयं भावः---इयं लीला निरोधात्मिका \। व्रज-देवीनां चित्तं स्वयम्
आकृष्य स्व-चित्ते निवेशितं क्षीर-नीरवद् आश्लिष्टम् \। ततो निष्काशयितुम्
अशक्यम् \। **चित्तम्** इति सर्वेन्द्रियोपलक्षणम् \। अतः सर्वस्वम्
अपहृत्य प्रस्थानं नर्मणैवेति \।

ननु वेणु-नादात्मकेन महा-मोहन-मन्त्रेणास्मान् वने आहूय किम् इति
विडम्बयसि ? इति मनसि निधायाहुः---**चित्तं सुखेन** रमण-सुखेन
निमित्तेन **भवतापहृतम्** \। अत एव तव **गृहेषु**
कुञ्जादि-मन्दिरेषु यस्मात् **निविशति** रन्तुं प्रविशति, **कराव्** **अपि
गृह्य-कृत्येषु** पुष्प-शय्यादि-रचनासु निर्विशतः, पत्य्-आदि-शुश्रूषणस्य
त्यक्तत्वात् \। **पादौ तव पाद-मूलाद्** अन्य-**पदं** स्थानं प्रति
**न चलतः,** इहैवावस्थानाध्यवसायस्य कृतत्वात् \। तव चरणेन
सह नृत्यं करिष्यतः \। तस्मात् **व्रजं कथं यामः** ? किम्-अर्थं
यामः ? न किञ्चिद् अपि, व्रजस्य त्यक्तत्वात् \। अन्यथा वान्ताशिन्यो भवेम
\। अथो\ऽस्माकम् अध्यवसायं ज्ञात्वा विलासोपयोगिनी-कृत्ये नियुङ्क्ष्वेति \।
किं च, अभीष्टं **करवाम** इति दासीभवितुम् आगता विद्धि \।

यद् वा, चित्ताद्य् अपहृत्य व्रज-प्रस्थापने कृते सति तव किम् अभीष्टं
भविष्यति ? अस्मद्-अवस्था-दर्शनेन पत्य्-आदिभिः पृष्टाः किं वदिष्यामः
? अतः किं दास्यं करवाम ? इति स्वीकृते\ऽस्मान् नियुङ्क्ष्वेति भावः \।

यद् वा, तद् यात इति यदि सर्वात्म-भावेन व्रज-गमनं प्रत्य् अनुज्ञा
दीयते, तर्हि अस्माकं यच् चित्ताद्य् अपहृतं, तत् पुनः प्रत्यर्पयेति \।
तच् च तवाशक्यं, यथा नीर-क्षीरं तद् एव पृथक् कर्तुं न शक्यम्,
तथास्मच्-चित्ताद्य् अपहृत्य स्व-चित्तादिष्व् एकीकृतं, पुनः पृथक्कृत्य
तस्य प्रत्यर्पणं तवाशक्यम् इति \। तथा व्रज-गमनम् अस्माकम् अपीति
\।\।३४\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्यास् तु स्वीय-प्रेमाणं
सरसं द्योतयन्त्यो भोश् चौर-चक्रवर्तिन् ! न वयम् अन्यार्थम् आगताः,
किन्तु त्वया चोरितं प्रतिस्वं धनम् एव जिघृक्षव इत्य् आहुः, **चित्तं
भवता अपहृतम्** \। न च तत्रान्य-चोरस्येव तव कोऽप्य् अधिकः
प्रयत्नोऽभूद् इत्य् आहुः---**सुखेन** इति \। वेणु-रन्ध्रेषु
फुत्कार-मात्रेणैवेत्य् अर्थः \।

न च तच् चित्त-धनम् अस्माकम् अल्पतरम् इत्य् आहुः---**यच्** चित्तं
**गृहेषु** सर्वेष्व् एव **निः**शेषेण **विशति**, अतस् तद्-अपहारेण
त्वयास्माकं चित्ताभावात् तानि ज्वलन्तु समृद्ध्यन्तु वा, किम् अस्माकं तैः
? इत्य् अनुध्वनितम् \। अतिशयोक्त्या **गृहेषु** श्रोत्रादीन्द्रियेषु
तत्-तत्-साफल्यार्थं यत् **निर्विशति**, यद् विना सर्वेन्द्रियाण्य् अपि
विफलीभवन्तीति भावः \। अतश् चित्तापहाराद् एव सर्वेन्द्रियाण्य् अपि
त्वया अपहृतानीत्य् आहुः \। **कराव् अपि** यौ **गृह-कृत्येषु निर्विशतः**
\। ते तु नेत्रे श्रोत्रे अपि एतानि सर्वाण्य् अप्य् अपहृतानीत्य् अर्थः \।

ननु, भो अद्य तावद् गच्छत श्वः पर-श्वो वा विविच्य वश् चित्तं
दास्यामीति तत्राहुः---**पादाव्** अस्माकं **पदम्** एकम् अपि **न चलतः**
यद् विनेत्य् अर्थः \। अतश् चित्तं देहि, तत एव याम इति भावः
\।\।३४\।\।

**\॥।**

\।\। १०.२९.३५ \।\।

सिञ्चाङ्ग नस् त्वद्-अधरामृत-पूरकेण

हासावलोक-कल-गीतज-हृच्-छयाग्निम् \।

नो चेद् वयं विरहजाग्न्य्-उपयुक्त-देहा

ध्यानेन याम पदयोः पदवीं सखे ते \।\।

**श्रीधर-स्वामी (भावार्थ-दीपिका) :** अतः **अङ्ग** ! हे कृष्ण !
**नो**ऽस्माकं **तवाधरामृत-पूरकेण** तवैव **हास**-सहितेन
**अवलोकेन कल-गीतेन** च **जातो** यो **हृच्-छयाग्निः** कामाग्निः, तं
**सिञ्च** \। **नो चेद्** अयं तावद् एकोऽग्निः, तथा **विरहात्** जनिष्यते
योऽ**ग्निः**, तेन च **उपयुक्त-देहा** दग्ध-शरीरा योगिन इव ते
**पदवीम्** अन्तिकं **ध्यानेन याम** प्राप्नुयामः \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वाभीष्टं निवेदयन्त्य
आहुः---**सिञ्च** इति \। यतस् त्वया वयं
सर्व-व्यवहार-साधनापहारेणासमर्थाः कृताः \। अतस् त्वम् एव **नः**
कामाग्निं निर्वापयेत्य् आहुः \। **कल-गीत-**पदं पूर्वं व्याख्यातम् \।
यद् वा, **कल-गीतेन** मधुर-गानेन हृच्-छय एव
सन्ताप-जनकत्व-साम्याद् अग्निर् **हृच्-छयाग्निः**, तम् \।
**अधर**-**निष्ठामृत**-प्रवाहेण **सिञ्च** निर्वापय \। **नो चेद्**
अन्यथा \। *तावद्* अधुना \। *तेन* द्वितीयेन च \। **पदवीं**
सामीप्यम्, पदवी निकटे मार्गे विष्णौ च पाद-रक्षके इति शाश्वतः \।
\"अन्ते या मतिः सा गतिः\" इति न्यायेन वयं तु त्वां प्राप्स्याम एव\।
हस्ताव् एव मर्दयतस् तव शाठ्य-मात्रं स्त्री-वध-मात्रं
चावशेक्ष्यतीति भावः \। दृष्टान्तो\ऽत्र दीक्षित-पत्नी \।\।३५\।\।

---------------------------------------------------------------------------------------------------------------------

**कैवल्य-दीपिका :** तस्माद् अयम् अस्मत् प्रणयो मान्य इत्य्
आहुः---**सिञ्चाङ्ग** इति \। **अङ्ग** अहो ! **अमृतं** सुधा **पूरकः**
प्रवाहो **हृच्छयाग्निं** कामाग्निम् \। **हासादिभिर्** इन्धनैर् उद्दीपितम्
\। **कलं** मधुरम् \। अधर-सुधां पाययस्वेत्य् अर्थः \। **नो चेन्**
न सिञ्चसि चेत्, तत्राहुः---**उपयुक्तं** दग्धं शाब्द्य-मात्रं
तवावशेक्ष्यति \। वयं तु तत्-पाद-सन्निकृष्टा भविष्याम एवेत्य् अर्थः
\।\।३५\।\। \[मु।फ। ११.२९\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मरणम् एव शरणम्
इति निश्चित्य मध्या आहुः---सिञ्चाङ्ग न इत्य्-आदि \। हे **हासावलोक** !
हासेन सहितो\ऽवलोको यस्य, हे तथाभूत ! **कल-गीतेन** जनितो यो
**हृच्-छयाग्निस्** तं **सिञ्च** निर्वापय \। हृदि शेते इति हृच्-छयो
मनोरथः \। स एवाधुनाग्निर् अभूत्, दाहकत्वात् \। केन सेकः ?
तत्राह---**त्वद्-अधरामृत-पूरकेण** \।

ननु तेन सेके स तु वर्धिष्यते ? वैद्युतस्याग्नेर् वर्षा-जलेन सेको हि
वर्धापक एव, न तु तच्-छामन इति प्रसिद्धिर् इति चेद् वर्धतां नाम
\। त्वद्-अधरामृत-सिक्त-हृच्-छयाग्निना वयं न दह्यामहे, विरहानिना
दह्यामह इत्य् आहुः---नो चेद् इत्य्-आदि \। **नो चेद्** यदि न सिच्यते, तदा
**विरहजाग्न्य्-उपयुक्त-देहाः** सत्यस् तव **ध्यानेन तव पादयोः
पदवीम्** अन्तिकं **याम** गच्छेम इत्य् आक्षेपयेत्य् अर्थः \। ध्यानेनेत्य्
अस्यायम् अर्थः---मरणे या मतिः, सा गतिर् इति \।\।३५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सिञ्च** निर्वापयेत्य् अर्थः
\। जल-प्रवाहेण अग्निम् इवेति रूपकतो ज्ञेयम् \। आदौ क्रिया-निर्देशः
परमार्ति-वैयाग्र्येण \। **न** इत्य् अस्य **हृच्छयाग्निना** समासान्तः
प्रविष्टेनापि सम्बन्धः \। **त्वच्**-छब्दस् त्वया जनिताग्नेस् त्वयैव
निर्वापणं सम्भवेद् इति विवक्षया **पूर**-शब्देन अग्नेर् महत्तापि
ध्वनिता \। अन्यथा अल्पेनैव जलेन निर्वापण-सिद्ध्या **पूरकेण** इत्य्
अनुपयोगः \। स्वार्थे कः \।

**हासादीनां** क्रमेण धृतेन्धन-वातत्वं ध्वनितम्\। हृदि शेते
वसतीति **हृच्-छयः** कामः \। अतस् तन्-निवर्तकौषधस्याप्य्
अन्तः-प्रवेशनापेक्षया **अधरामृत-पूरस्य** पानं,
तथानन्य-प्रतिकार्यत्वं च सूचितम् \।

यद्यपि नायिकानां नायके सम्भोग-प्रार्थनं व्यङ्ग्यतयैवोपयुज्यते, न
तु साक्षाद् व्यक्ततया, तथापि लोकोत्तर-प्रौढानुरागाणां तासां
परमार्ति-भरेण विचारापगमात् तन् नात्र विरुध्यते \।

यद् वा, **त्वद्-अधरामृत-पूरकेण** त्वद्-अधरामृतेन वर्णमयताम् इव
गतेन श्रोतृ-जनान् पूरयति आप्यायतीति त्वद्-अधरामृत-पूरकं वचनं,
तेन **हृच्-छयाग्निं** हृदय-वर्ति सन्तापं **सिञ्च** नाशयेति
वचनामृतेनास्माकं तापं नाशयेत्य् अर्थः \। **नो चेत्,** यदि न सिञ्चसि,
**ध्यानेन** इति \"मरणे या मतिः सा गतिः\" इत्य्-आदि न्यायेन
निजेष्ट-सिद्धौ परमोत्कण्ठया साधन-विशेष उक्तः \। **याम** इति
सम्भावनायाम्, प्राप्स्याम वेत्य् अर्थः \। तत्र चासम्भावना
त्वत्-सख्य-प्रभावेन नास्तीत्य् आशयेन सम्बोधयन्ति---**सख** इति \।
अन्यत् तैर् व्यञ्जितम् \।

यद् वा, त्वत्-**पादयोर्** एव **ध्यानेन** चिन्तया यो **विरहाग्निः**,
तेन **उपयुक्त-देहाः** \। तत्र **ध्यानेन** इति विरहाग्नेर्
अधिकोद्दीपने साधनम् \। यद् वा, **विरहजाग्न्य्-उपयुक्त-देहानां**
गोपीनाम् एव **ध्यानेन पदयोः पदवीम्** अन्तिकं नित्यात्यन्त-संयोगम्
इत्य् अर्थः \। **याम** यास्याम एव \। अतः शाठ्य-मात्रं च
स्त्री-वध-मात्रं च तवावशेक्ष्यति \। **वयं** तु त्वत्-संयोगम्
अवश्यं प्राप्स्याम एवेति \।

यद् वा, **विरहजाग्न्य्-उपयुक्त-देहा** अपि **पदयोः पदवीं** मोक्ष इत्य्
अर्थः \। **याम** इति प्रार्थना \। ननु, कथं मद्-भक्तानां मोक्षः
स्यात् ? तत्राहुः---**ध्यानेन** मोक्षस्यैव चिन्तया वाञ्छयेत्य् अर्थः \।
ननु, तथापि नासौ वो घटेत, तत्राहुः---**सखे** इति \। सख्येनेदम्
एव हितं नः क्रियताम् इत्य् अर्थः \। इति महार्त्यात्यन्ताभाव-प्रार्थनम्,
मोक्षस्यात्यन्ताभावताश्री-भागवतामृतोत्तर-खण्डे विवृतैव \।

यद् वा, **ध्यानेन पदवीं** वैकुण्ठाख्य-पदं तां **याम** इति
कदाचिद् भक्तादीनां केनचिद् दुःखेन मोक्षादि-प्रार्थनम् इव
वृन्दावन-विहारैक-प्रियाणां तासां श्री-वैकुण्ठ-लोक-प्रार्थनम् अपि
दुख-भराद् एव \।

यद् वा, **ध्यान**-विषयं या **विरहजाग्न्य्-उपयुक्त-देहा** गोप्यः, ता
अपि भवत्-पदाब्जान्तिकं **नयामः**, प्रापयिष्यामः, किम् उतात्मनः ? इत्य्
अर्थः \। इयं प्रेम-मदोक्तिः \। किं वा, **नयाम** इति सख्येन
प्रार्थनम् एव \।

यद् वा, **तव पदयोर् ध्यानेन विरहजाग्न्य्-उपयुक्त-देहा** या गोप्यः,
तासां **पदवीं याम** मरिष्याम इत्य् अर्थः \। ततस् त्वम् अप्य्
अनुतप्स्यस इत्य् अभिप्रेत्याहुः---**सख** इति \। तासां तेनैव देहेन
रास-क्रीडा-प्राप्ति-पक्षे च पत्य्-आदिभिर् बद्धत्वात्
तन्-मोचनार्थ-ध्यानाच् च, क्षणं तासाम् अनागमनेनान्त्य-दशा-मननाद् इति
दिक् \।

यद् वा, **ध्यानेनापि तव पादयोर्** अन्तिकं **यास्यामः** किं ? काक्वा \।
अपि तु त्वया पश्चात् प्रार्थिता अपि न यास्याम एवेति \। किं वा,
सर्व-सामग्री-युक्ते\ऽस्मिन् जन्मनि तद्-असिद्ध्या परस्मिन्
तस्यासम्भाव्यत्वाद् इति भावः \।

यद् वा, जन्मान्तरे **ध्यानेनापि ते पदयोर्** अन्तिकं मार्गम् अपि न
**याम** इति प्रेमार्ति-भरेण प्रार्थनम् \। तत्र च सखीत्वेनैव इत्य्
आशयेन सम्बोधयन्ति---**सखे** इति \। अलम् अतिविस्तरेण, अनेन तद्
यात इत्य् अस्योत्तरम् \। **हृच्-छयाग्नि**-निर्वाणे सति यत्नाद् यातुम् अपि
शक्नुमः \। अन्यथा च मरिष्याम एवेति \। किं तत्र यानादिना ? इति \।

श्लेषार्थः---**अङ्ग** ! हे महा-लम्पट ! **नः** अस्माकं
**हासावलोक-कल-गीतेन** सहजेन **जातो** यस् तव **हृच्-छयाग्निः,**
तं **त्वद्-अधरामृत-पूरकेण** एव **सिञ्च** \। अस्माकं मध्ये सा
काचिन् नास्त्य् एव, यस्या अधरामृतेन स्व-कामाग्निं सेक्ष्यतीत्य् अर्थः \।
इति स्व-वर्ग्याणां सर्वथा नैरपेक्ष्यं सूचितम् \।

अथ च स्वाभीष्ट-परम-मधुर-वस्तुनि दुर्लभे सति लुब्धैः
स्वस्यैवाधर-पुटी लिह्यते इति परिहास-भङ्गी व्यङ्ग्या---**नो चेत्**
यद्य् एवम् अश्रुत्वा दुराग्रहान् न विरतो\ऽसि, तदा **वयं**
स्व-पति-**विरहजाग्न्य्-उपयुक्त-देहा** वयं **भवेम**, वरं
म्रियेमहीत्य् अर्थः \। तथापि **सखे** सेन्द्रिये **ध्याने** चिन्तने\ऽपि
**तव पदयोः पदवीम्** अपि **न याम** न यास्याम इत्य्
अर्थः\।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं द्वितीय-दिक्-स्थिता
अपि पुनर् आशाम् एवोत्कण्ठा स्फुटम् एव वदन्त्यस् तत्-पूर्तेर् अप्य्
अवश्यम्-भावितां प्रौढ्या निर्दिशन्त्यस् तद्-आपात-प्रत्याख्यानेन त्वयि
दोष-मात्रं पर्यवस्यतीति रीत्या विवक्षितम् उपसंहरन्ति---**सिञ्च**
इति निर्वापयेत्य् अर्थः \। आदौ क्रिया-निर्देशः परमार्ति-वैयाग्र्येण
**नः** इत्य् अस्य हृच्-छयाग्निनैव सम्बन्धः \।
तत्-पुरुषस्योत्तर-पद-प्रधानत्वात् हासस्य सम्बन्धि-पदं तवेत्य् एव
लभ्यते प्रकरण-बलात्, विनापि **त्वच्-**छब्दम् अर्थ-बोधे सति
तन्-निर्देशस् त्वया जनिताग्नेस् त्वयैव निर्वापणं युक्तम् इति विवक्षया
**पूर**-शब्देनाग्नेर् महत्त्वम् अपि ध्वनितं, स्वार्थे कः \।

**हासावलोक-कल-गीतयोः** क्रमेण धृत-वातत्वं ध्वनितम् \। हृदि
शेते वसतीति **हृच्-छयः** कामः, अतस् तन्-निवर्तनौषधस्याप्य्
अन्तः-प्रवेशनापेक्षया **अधरामृत-पूरस्य** पानं,
तथानन्य-प्रतिकार्यत्वं च सूचितम् \।

इदं च सम्भोगस्य साक्षात् प्रार्थनं
तदीय-वेणु-तनु-माधुर्य-मधु-मत्त-चित्तानां
लोकोत्तर-प्रौढानुरागार्ति-नर्तित-महोत्कण्ठावगुण्ठितानां रसेनापि न
विरुद्ध्यते, निषेधार्थाच् छन्नतयैवोक्तत्वात् तु नितराम् इति \।
व्यतिरेकेण तद् एव दृढयन्ति---**नो चेद्** इति \। यदि न सिञ्चसि,
तदापि **ध्यानेन** इति \"मरणे या मतिः सा गतिः\" इत्य्-आदि-न्यायेन
**याम** सम्प्रत्य् एव प्राप्स्याम इत्य् अर्थः \। प्राप्त-काले लोट् \। तत्र
च, **सखे** ! इति सम्बोध्य स्वेषु स्नेहम् उद्बोधयन्ति \।
अत्रान्वय-क्रमेणाभिप्रायाश् चैते \।

ननु, हासादिज-हृच्-छयाग्नि-सेकं साधनं मम जल-भाजनम् अत्र किम्
इव दृश्यते ? इति परिहासम् आशङ्क्याहुः---**अमृत-** इति \। अमृतेनैव
तत् सिक्तं स्यात्, न तु जलादिना \। तत्रापि तस्य **पूरेण**, न तु
यत्-किञ्चिन्-मात्रेण \। स्वार्थे कन् \। तेनैवेत्य् अर्थः \।

ननु, तद् अपि दुर्लभं, कुत्र लप्स्ये ? तत्रापि तस्य पूरस्य
अत्यन्तासम्भव इत्य् आशङ्क्य कथम् इदं गोपयसीत्य्
आहुः---**त्वद्-अधर-** इति \। अहो नान्येन अमृतेन तच्-छान्तिः स्यात्,
किन्तु **त्वद्-अधर**-सम्बन्धिनैव \। तत्रापि तस्याग्नेर्
अत्यन्त-वृद्धेर् युवती-कोटिभिर् अप्य् अपरिसमाप्येन तत्-पूरेणैवेति
महा-तृष्णा सूचिता \। एवम् अग्रे वक्ष्यमाणस्यामृतस्य च
परम-वैलक्षण्यम् \।

ननु, **ध्यानेन याम** इति झटिति देह-त्यागं सूचयन्तीनां भवतीनां
तत्-साधनं च दृश्यते\। तत्राहुः---**विरह-** इति \। \"अये ! अन्या
इव किं वयम् अनुराग-हीनाः, येन बाह्यम् अग्न्य्-आदिकं तत्-साधनं
मृगयामः ? किन्त्व् अन्तर् एव स्वत एव तद् उदेष्यति\" इति भावः \। अन्यत्
तैः\।

यद् वा, एवं विवक्षितम् उपसंहरन्त्यः, ननु दुर्घटे\ऽस्मिन्न् अर्थे
कथम् अतित्वरयथ? इत्य् आशङ्क्यातिदुःखात् दुर्घटत्वम् एव सत्यम् इत्य्
आहुः---**नो चेद्** इति \। **ध्याने\ऽ**पि **न** एव **याम**, यतः
**विरहजाग्नेर्** एव **उपयुक्ता** उचिता **देहाः**, न तु
संयोगामृत-योग्या यासां ताः \। अधुनात्र तद्-असिद्ध्या कालान्तरे\ऽपि
जन्मान्तरे\ऽपि विरहस्यैव निश्चितत्वाद् इति भावः \। **सखे** इति
तस्यापि तत्र भावि-दुःखं दर्शयन्ति \।

यद् वा, झटिति तत्-प्राप्त्य्-अभावेन देह-त्यागं सूचयन्त्य
आहुः---जन्मान्तरे\ऽपि **ध्यानेन** अपि **ते पदयोर्** अन्तिकं मार्गम् अपि
वा **याम** इति प्रार्थनम् \। तत्र च सखीत्वेनैवेत्य् आशयेन
सम्बोधयन्ति---**सखे** इति \। अनेन सुमध्यमा \[१९\] इत्य् अस्योत्तरं
भवद्-आशयेदृश-सद्-गुण-देहो\ऽपि त्याज्यः, त्यक्ते\ऽपि तस्मिन् भवान् न
त्याज्य इति श्लोक-द्वयम् इदम् ऐश्वर्यमयार्थे\ऽपि प्रायः समानम् \।

निषेधार्थश् चायं---तस्माद् **अङ्ग** ! हे महा-लम्पट ! **नः** अस्माकं
**हासावलोक-कल-गीतेन** सहजेन जातो यस् तव **हृच्-छयाग्निः,** तं
**त्वद्-अधरामृत-पूरकेण** एव **सिञ्च** \। अस्माकं मध्ये सा काचिन्
नास्त्य् एव, यस्या अधरामृतेन स्व-कामाग्निं सेक्ष्यतीत्य् अर्थः \। इति
स्व-वर्ग्याणां सर्वथा नैरपेक्ष्यं सूचितम् \।

अथ च स्वाभीष्ट-परम-मधुर-वस्तुनि दुर्लभे सति लुब्धैः
स्वस्यैवाधर-पुटी लिह्यते इति नर्म-भङ्गी व्यङ्ग्या **नो चेत्** यद्य्
एवम् अश्रुत्वा पन्थानम् अस्माकं निरुन्धन् दुराग्रहान् न विरमसि, तदा
**वयं** स्व-पति-**विरहजाग्न्य्-उपयुक्त-देहा** भवेम, वयं
म्रियेमहीत्य् अर्थः \। तथापि **ध्याने** चिन्तने\ऽपि **तव पादयोः
पदवीम्** अपि **न याम**, न यास्याम \। **सखे** इति बाल-क्रीडायां
प्राप्त-सख्यत्वेनास्मद्-धर्म-निष्ठां जानास्य् अपीति भावः \।

यद् वा, **चेद्** इति निश्चये \। धत्ते पदं त्वम् अविता यदि
विघ्न-मूर्ध्नि \[भा।पु। ११.४.१०\] इतिवत्\। ततश् च नैव
**विरहजाग्न्य्-उपयुक्त-देहा वयं** ततो **ध्याने**\ऽपि नैव **याम**
इति \।\।३५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३३२) :** अगृहान् प्रतियात \[२७\] इति
स-तृष्णं यद् उक्तं, तत्राहुः---**सिञ्च** इति \। **अङ्ग**, हे कामुक,
**नो**ऽस्माकं स्वाभाविकात् **हासावलोक**-सहितात् **कल-गीताज् जातो** यस्
तव **हृच्-छयाग्निः,** तं **त्वद्-अधरामृत-पूरकेण** एव **सिञ्च**
\। अस्मदीयस्य तस्य कथञ्चिद् अप्राप्यत्वाद् इति \। अन्योऽपि रस-लुब्धो
लोभ्य-वस्तुनोऽप्राप्तौ निजौष्ठम् एव लेढीति नर्म च व्यञ्जितम् \।

तत्र हेतुम् आह---**नः** इति \। धत्ते पदं त्वम् अविता यदि
विघ्न-मूर्ध्नि \[भा।पु। १०.४.१०\] इत्य्-आदिवत् अत्र **चेच्**-छब्दोऽपि
निश्चये \। ततश् च यस्मात् निश्चितम् एव **वयं ते** तव
**विरहजाग्न्य्-उपयुक्त-देहा** नो भवामः \। ततो **ध्याने** विषयेऽपि
**तव पदयोः पदवीम्** अपि **न यामः** न स्पृशामः \। **सखे** इति
सम्बोध्य प्राचीन-मिथो-बाल्य-क्रीडा-गत-सौहृद्य-प्रकटनेन
निज-वचस आर्जवं प्रकटितवत्यः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे विभो ! करणीयं
वर्तते, करिष्यामश् च \। तद् एव त्वं यद्य् एवं करोषि, तदा तत्
करिष्याम एव \। किं मया कर्तव्यम् ? इति चेत्, श्रूयताम् इति पुनर्
मध्या-धीरा एवाहुः---**सिञ्चाङ्ग न** इत्य्-आदि \। हे **अङ्ग** ! **नो
गीतजं** कथनजं **हृच्-छयाग्निं सिञ्च** \। हृदि शेते हृच्-छयो
योऽग्निर् भवद्-उपेक्षा-प्रतिपादक-वचन-रूपः **अग्निः**, तं निर्वापय
\। केन ? **त्वद्-अधरामृत-पूरकेण**, प्रशंसायां कः \। हे
**हासावलोक** ! कल-हास-सहिता **अवलोक-कला** निरीक्षण-सौष्ठवं
यस्य \। **नो चेद्** यद्य् एवं न करोषि, तदा
**विरहजाग्न्य्-उपयुक्त-देहा ध्यानेन ते** तव **पदयोः पदवीं याम**,
न तु यास्यामः \। एकोऽग्निर् योऽयं वर्तते, स तु दाहक एव, न मारकः
\। मारकस् तु **विरहज** एव \। अयं तु गीतजत्वाद् वाग्ज एव \।
तेनानेन शुष्कास् तेन तत्-क्षणम् एव भस्मीभविष्याम इति वाक्यार्थः
\।\।३५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं दैन्य-निवेदनेन
श्री-कृष्णस्य चित्त-मार्दवाम् अलक्षयन्त्यो विरहाग्निना दह्यमानाशयास् तं
सोढुम् अपारयन्त्यः प्रार्थयन्ते---**सिञ्च** इति \। **अङ्ग** ! भो कृष्ण
! **नो**\ऽस्माकं **सिञ्च** तर्पय \। किम् इति प्रेक्षायां प्रस्तुतं
निवेदयन्ति---तवेति प्रकरण-वशात् ज्ञातव्यम् \। तवैव
**हास**-सहितो\ऽ**वलोकः कल-गीतं** च, ताभ्यां **जातो** यो
**हृच्-छयः** कामः, स एव **अग्निः** दाहकम् इति \।

केन साधनेन निर्वापनीयः ? इत्य् अपेक्षायाम् आहुः---**तवैवाधरामृतस्य
पूरः** प्रवाहः, तद् एव कं जलं, तेनेत्य् अर्थः \।

किं च, काम-रूपस्य हृद्-रोगस्य निदानं जानीमः, तन्-निवर्तकम्
औषधम् अपि जानीमः \। परन्तु निदानम् अपि त्वद्-अधीनम् औषधम् अपि
त्वद्-अधीनम् इति \। अतो\ऽयम् अधुनैवोत्थितः **अग्निः** अस्माकं दग्धुम्
उपक्रान्तो\ऽस्ति \। यावन् निःशेषं न दहति, तावत् प्रतीकारं क्रियताम् \।
यथा कालिय-दमने दावाग्नि-पानेन सर्वेषां व्रजौकसां रक्षा कृता,
तथा अस्माद् अपि वह्नेर् अस्मान् रक्ष \।

किं त्व् अयम् अग्निः पातुं न शक्यो, यतो\ऽन्तर् एव दाहको, न बहिः \।
अतस् त्वया पाते सति अस्माकम् इव तवाप्य् एतद् दाहो भविष्यतीति पाने
भवान् न युज्यते \। किं चान्तर-दाहकत्वम् अस्माभिर् एवानुभूतम् \। स
तु दावाग्निः केनाप्य् असुरेणोत्पादितः \। अयम् अग्निस् तवैव
**हासावलोक-कल-गीताभ्यां जनितः,** अतस्
**तवैवाधरामृत-पूरकेण** शैत्य-हेतुना दावाग्नेर् अपि एतस्याग्नेर्
महत्त्वम् आलोक्य निर्वापयेति \। दावाग्नेः सर्वाक्षि-गोचरत्वं दृष्टम्,
एतस्याग्नेः कस्याप्य् अक्षि-गोचरत्वं न \।
**अधरामृत**-पानेनान्तस्-ताप-निवृत्तौ सत्यां स्वयम् एवाग्निः निर्वाणं
गमिष्यतीति भावः \।

इदम् अत्र तत्त्वम् \। निदाने निवृत्ते रोगो\ऽपि निवर्तत इति प्रसिद्धेः \।
रहस्य् अस्माभिः क्रियमाणेन अधरामृत-पानेन सुखोत्पत्तौ जातायां
तवाक्षि-निमीलने जाते सति हासावलोक-कल-गीतयोर् अपि क्षण-मात्रोपरमो
भविष्यति \। अत एव निदानोपरतौ केनाप्य् अलक्षितो हृच्-छयाग्नेर् अप्य्
उपरमो भविष्यतीति भावः \। यद्यपि नायिकानां स्वयम्
एवाधरामृत-प्रार्थनं काम-शास्त्र-विरुद्धं रस-जनकं न, तथापि
मोहितानां परम-प्रेमवतीनां युक्तायुक्त-कथन-विवेक-रहितानाम् आसां
हृच्-छयाग्नि-ज्वालावलीढत्वाद् एवम् उक्तम् \।

व्यतिरेके तव महतीयं कीर्तिर् अस्माकं च महती सत्-कीर्तिर्
भविष्यतीत्य् आहुः---**नो चेत्** \। यदि हृच्-छयाग्निं न निर्वापयसि,
तदा **वयं** तव **पादयोः ध्यानेन पदवीम्** अन्तिकं **याम**
यास्यामेत्य् अर्थः \। यद् वातो ध्यानेन पदयोः पदवीं मार्गयामः, इदानीम्
एव प्राप्नुयामः, न तु कालान्तरे \।

तत्र मरणे व्यवसायात्मकानां भगवद्-विमुखानां पत्य्-आदीनां
सङ्ग-जनित-दोषस्य प्रायश्चित्तान्तरेणानिवर्त्यत्वम् आशङ्क्य,
अग्नि-प्रवेश-जनित-शुद्ध्या श्री-कृष्ण-प्राप्ति-योग्यतां
सम्भाव्याहुः---**विरहज**- इति \। **विरह-जाग्न्य्-उपयुक्त-देहा** इति
**हृच्-छयाग्निर्** अन्तर-दाहकः मनो दग्ध्वा भस्मनि जाते तस्माद्
अवशिष्टेन केनचिद् विस्फुलिङ्गेन हेतुना, अतस् तथा शुष्के शरीरे
काष्ठ-प्राये जाते, तस्मिन् पतिते नान्य एवाग्निर् उत्पद्यते, तम्
एवाहुः---अधरामृताप्राप्ता विरहा जनिष्यते \। अतो\ऽग्निना **उपयुक्ता**
दग्धा **देहा** यषां ताः, वयम् \।

यद् वा, **विरहजाग्नेर्** एव **उपयुक्ता** अनुचिता, न तु रमण-योग्या
**देहा** यासां, ताः, भगवद्-विमुखानां संसर्गेण मलिनत्वात् \। अत
एव मलिनस्य रमणायोग्यत्वम् आलक्ष्य, भवता प्रत्याख्याताः, तद् यात
\[१९\] इति \। इदानीम् अयोग्यं देहं दग्ध्वा ते **पदयोः ध्यानेन**
हेतुना **पदवीं** साम-योग्यं स्थानं रमण-योगेन शुद्ध-देहेन
यास्यामः \। हे **सखे** ! इति सम्बोधनेनैतत् ज्ञायते \। यस् तु सखा,
स तु सखीनां वञ्चको न भवति \।

ननु, मया किं वञ्चनं कृतम् ? इति चेत्,
तत्राहुः---**हृच्-छयाग्नि**-निर्वापके औषधे विद्यमाने\ऽपि न ददासीदम्
एव \। यद् वा, योगिन इव **ध्यानेन** इदानीं **ते पदयोः पदवीं**
सान्निध्यं **यामः**, प्राप्नुमः \। क्षणान्तरे
**विरहाग्नि-**दग्ध-**देहास् ते पदयोः पदवीं** शुद्ध-चैतन्येन
अव्यवहितं सांनिध्यं प्राश्यामः \। अस्मिन् देहे दग्धे सति, त्वयि
निर्घृणत्वं दुःकीर्तिमत्त्वं पर्यवस्यति \।

अयम् अभिप्रायः---**हासावलोकः** सन्धुक्षणं, **कल-गीतं** च वायुः
\। अत उभाब्यां **जनितो हृच्-छयाग्निः** स चालौकिकः
**तवाधरामृत-पूरकेन** उपशाम्यति, अधरामृतस्याप्य् अलौकिकत्वम् \।
अत एवालौकिकेनामृतेनालौकिकाग्नि-प्रशमं, न तु
देव-भोग्यामृतेनोपशमः, तस्य संसार-ताप-हेतुत्वात् \। यतः स एव
हृच्-छयाग्निर् अधरामृत-पानाभावे विरहाग्निम् उत्पाद्य देहं भस्मीकरोति
\। अतो हृच्-छयाग्नि-युक्ता एव त्वां प्राप्स्यामः \। तदा स तापस् त्वय्य् अपि
सञ्चरिष्यतीति \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो
सम्प्रयोग-समयान्य-समयो\ऽपि सुन्दरीणां निर्वस्त्राः काया दिदृक्षिता ये
आसन्, ते चीर-हरण-दिने दृष्टाः, तथैव मधु-पानान्य-समये\ऽपि
भाववतीनाम् आसां निर्लज्जं वचनं शुश्रूषितम् आस्ते \। तद् अधुनापि न
श्रूयते \। हन्त हन्त वेणु-नादेन काम-मयेन नोन्मादिताः \। पुनश् च
वाचः पेशैर् विह्वलीकृताः \। यच् चालम्ब्य
लज्जा-विवेक-धर्म-धैर्यादीनि तिष्ठन्ति, तच् चित्तम् अप्य् अपहृतः \।
तद् अप्य् एताः प्रायः सलज्जम् एव भाषन्ते, न त्व् आभ्यन्तर-भावम्
अधुनापि वाचा सम्यग् उद्घाटयन्तीति मनसि परामृशति सति श्री-कृष्णे
काश्चिन् मुख्यतमा उन्माद-सञ्चारि-प्राबल्येन विपर्यस्तीकृत-प्रकृतय
आहुः---**सिञ्च** इति \।

अत्र **हास**- इत्य् अस्य सम्बन्धि-पदम् अर्थात् तवेत्य् एव लभ्यते \।
ततश् च **अङ्ग** ! हे कृष्ण ! तव **हास**-सहितेन **अवलोकेन
कल-गीतेन** च **जातः** प्रोद्बुद्धः प्रोद्दीप्तो यो **हृच्-छयः** काम
एव **अग्निः**, तं तवैव **अधरामृत-पूरेण सिञ्च** निर्वापय,
स्वार्थे कः \। येनैवाग्निः प्रोद्दीप्यते, तेनैव प्राप्त-विवेकेन यदि
निर्वाप्यते, तदैव तद्-अपराधोपशमः \। अन्यथा अग्नि-दाता
गृहादि-दाहोत्थं पापं प्राप्नोत्य् एवेति भावः \।

अत्र कामम् इत्य् अप्रयुज्य हृच्-छय-पद-प्रयोगेनैवं
ध्वन्यते---अस्माकं कामो हि हृदि शेते एव, तं च त्वया विना को\ऽपि
प्रबोधयितुं न शक्नोति \। त्वं च वंशी-नादेन
सहास्मत्-कर्ण-रन्ध्र-द्वारा हृदयं प्रविश्य तत्र शयानं कामाग्निं
प्रबोध्य हासावलोक-घृत-मधुभ्यां कल-गीति-वातेन च प्रोद्दीप्य
तत्रत्यान् अरमत् प्राणान् दग्धुम् उपक्रमसे \। अतस् तद्-दाह-पापाद्
बिभेषि चेत्, तं निर्वापय \। न च तत्-प्रोद्दीपने तन्-निर्वापने वा
तवायास-लेशो\ऽपि, यतस् ते **हासावलोकस्** तस्याग्नेर् उद्दीपकः \।
**अधरामृतं** च तस्य निर्वापकम् इति \। तद् वस्तु-द्वयं तव
मुख-चन्द्र एव वर्तते, अतो दुर्लील-राज-पुत्रस्य
तवाग्नि-ज्वालन-निर्वापनात्मिकैव खेला भूयसी भूरिशो दृष्ट्वा, न त्व्
अग्नि-ज्वालन-मय्य् एव \। एषा त्व् अद्यैव दृश्यत इति \।

ननु, एतानि मे साहजिकान्य् एव **हासावलोक-कल-गीतानि** \। एतैर् यदि
युवतयो ज्वलेयुः, तदा कुत्र कुत्र कतिशो वा मया स्वाधरामृतैश्
चिकित्सा कर्तव्येति चेत्, सत्यम् \। परः-सहस्र-स्त्री-वधे प्राप्त एव
तव तद्-अद्भुताद् अनुतापाद् अयं हठो यास्यतीत्य् आहुः---**नो चेद्** इति \।
**विरहाग्निना उपयुक्त-देहा** दग्ध-शरीरा योगिन्य इव **ध्यानेन तव
पादयोः पदवीं याम**, अधुनैव प्रानुयाम \।

अयम् अर्थः---**वयं** पूर्व-जन्म-स्वकृत-तपस्कान् एवात्मनो जानीमः \।
यद् एतज्-जन्मनि त्वं नाङ्गीकुरुषे, तस्माद् अधुना तपश्चरणार्थं न
बाह्यं लौकिकं वह्निं गृह्णीमः \। हृच्-छयाग्नि-त्वद्-विरहाग्न्योः स्वत
एव सत्त्वात् \। तत्रापि तद्-विरहाग्निना अतिप्रबली-भविष्णुना
**हृच्-छयाग्निर्** अपि मन्दीकरिष्यत एवातो विरहाग्नाव् एव प्राणेषु
हूयमानेष्व् अस्माकम् \।

सङ्कल्पश् चायं---भो ! कृष्ण-विरहाग्ने ! कृष्ण-पाद-स्पर्शम् आशासाना
वयं त्वयि स्व-प्राणान् जुहुमः \। तस्मात् कृष्णस्य पादयोः पदव्याम्
अन्य-जनैर् अलक्षिता अस्मांस् तथा स्थापय, यथा अस्मत्-कुचयोर् उपर्य्
एव तस्य पादौ पतेताम्, न तु भूमाव् इति \। ततश् च
त्वत्-पाद-भारेणैवोपशान्त-हृच्-छयाग्नयो वयं सिद्ध-मनोरथा एव
भविष्यामह् \। त्वं चानिच्छन्न् अप्य् अस्मत्-कुच-स्पर्श-सुखं प्राप्नुवन्न्
अपि स्त्री-वधानुतापम् एव भूयां सम्प्राप्स्यसीति \।

**सखे** इति सख्याद् एवैवं चिकीर्षामः, सखीर् अप्य् अस्मांस् त्वम् एव
सन्तापयसि चेत्, वयम् अपि त्वां सखायम् एवं कथं नानुतापयाम इति
ध्वनिः \। किन्तु प्रेम-हतकः खलु तद् अपि त्वद्-अनुताप-दुःखं
कोटि-गुणी-कृत्यास्मभ्यम् एव दास्यत इति जानीमः \। किं कुर्मो\ऽस्माकं
दग्ध-ललाटम् एवं-विधम् एव विधात्रा सृष्टम् \। तस्माद्
अपरिणाम-दर्शिन् ! कृपा-सिन्धो ! स्वानुताप-वल्लि-बीजं किम्-अर्थं वपसि
? कथं वा तत्-फल-भोगिनीर् अस्मांश् च करोषि ? मुञ्च हठम्, अस्मान्
अङ्गीकुर्व् इति भूयांस एवानुध्वनयः \।\।३५\।\।

**\॥।**

\।\। १०.२९.३६ \।\।

यर्ह्य् अम्बुजाक्ष तव पाद-तलं रमाया

दत्त-क्षणं क्वचिद् अरण्य-जन-प्रियस्य \।

अस्प्राक्ष्म तत्-प्रभृति नान्य-जन-समक्षम् अञ्जः[^३३]

स्थातुं त्वयाभिरमिता बत पारयामः \।\।

[^३३]: अङ्ग


**श्रीधर-स्वामी (भावार्थ-दीपिका) :** ननु स्व-पतीन् एवोपगच्छत \।
त एनम् अग्निं सिञ्चेयुर् इति चेत्, तत्राहुः---**यर्हि** इति \। **रमाया**
लक्ष्म्या **दत्त-क्षणं** दत्तोत्सवं दत्तावसरं वा \। तद् अपि
**क्वचिद्** एव न सर्वदा \। **अरण्य-जनाः प्रिया** यस्य, तस्य
**तव** \। अरण्य-जन-प्रियत्वाद् अरण्ये क्वचिद् **यर्ह्य् अस्प्राक्ष्म**
स्पृष्टवत्यो वयं, तत्र च **त्वयाभिरमिता** आनन्दिताः सत्यस् तद्
आरभ्य **अन्य-समक्षं स्थातुम्** अपि **न पारयामः** \। तुच्छास् ते न
रोचन्त इत्य् अर्थः \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कामाग्नि-शमने तु युष्माकं
पतय एव समर्था इत्य् आह---*नन्व्* इति \। एनं कामजाग्निम् इत्य् उक्ते
प्रत्युत्तरम् आहुः---न केवलं **रमाया** एव *दत्तोत्सवम्* अस्माकं
भक्तानाम् अपि तथात्वात् \। अत आह---*दत्तावसरं* दत्तावकाशं वेति \।
*तद् अपि* अवकाश-दानम् अपि \। **अरण्य-जनाः** गोपाः,
वन-शैल-निवासिनः \[१०.२४.२४\] इत्य्-उक्तेः \। **यर्हि** यदा \। *तत्र
च* वने च \। *इत्य् अर्थ* इति---न हि समुद्र-तरण-शीलस्य
क्षुद्र-खातक-तरणेच्छा भवतीति भावः \।

यद् वा, **अरण्य-जनाः** संन्यासिनः **प्रिया** यस्य स तथा \। तथा
च वयम् अपि सर्वांस् त्यक्त्वा वनम् एवागतास् त्वत्-प्रियार्थम् इति हेतोर्
अस्मान् गृहाणेति \। यद् वा, रमत्य् आनन्दयति त्वाम् इति **रमा** श्री-राधा,
तस्याः **पाद-तलं तव दत्त-क्षणं**, अतीव मृदुल-सौभगवत्त्वेनेत्य्
अर्थः \। **यर्हि अस्प्राक्ष्म तत्-प्रभृति वयम्** अप्य् **अन्य-समक्षं
स्थातुं न पारयामः**, किम् उत सेति \। अनेन तवाङ्ग-स्पर्शनानतरम्
अन्याङ्ग-स्पर्श-शङ्का निरस्तेति ध्वनितम् \।\।३६\।\।

---------------------------------------------------------------------------------------------------------------------

**कैवल्य-दीपिका :** तथाप्य् अज्ञान-रक्तेषु जनेषु प्रसङ्गोऽनुचित इव,
तत्राहुः---**यर्हि** इति \। **दत्त-क्षणं** दत्तावसरम् \। **क्वचित्**
कस्मिन्न् अपि सङ्केत-स्थाने **अस्प्राक्ष्म** पृष्टवत्यः \। त्वत्तोऽन्यं न
जानीम इत्य् अर्थे कृत-दिव्याः \। **अरण्य-जन** इत्य् आत्मानं निर्दिशन्ति
\। एतेन रमा-रमणस्यापि ते स्वानुरागम् एवेक्ष्येदम् अस्माभिर् दिव्यं कृतम्
\। न स्व-रुचि-मात्रेणेत्य् उक्तम् \। **तत्-प्रभृति** **अन्येषां** पतीनां
**समक्षं स्थातुम्** अपि **न पारयामः** न शक्नुमः, किम् पुना रन्तुम् !
**अञ्जसा** स्वारस्येन बलाद् उपभुञ्जते ते \। **बत** निश्चितम् \। अतस्
त्वय्य् एवानुराग इत्य् अर्थः \।\।३६\।\। \[मु।फ। ११.३०\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ननूपभुक्तं
मद्-योग्यं न भवति, कथम् उपभोक्तव्या भवत्य इत्य् ऊढ-मात्राः
काचिद् ऊचुः---**यर्हि** इत्य्-आदि \। हे **अम्बुजाक्ष** ! **यर्हि**
विवाह-दिवस एव तव पादाम्बुजं **क्वचित्** कुत्रापि स्थले समये वा
**अस्प्राक्ष्म**, **तत्-प्रभृति** पूर्वं स्वीकृत्य सम्प्रति त्यक्तुं न
युज्यते \। **अञ्जः** सुव्यक्तम् एतत् तवापि \। **पाद-तलं**
विशिनष्टि---**रमाया दत्त-क्षणं** क्वचित् कदाचिद् एवेति वा \।
दत्तोत्सवं दत्तावसरं वा क्वचिद् इत्य् अस्य हेतुः---**अरण्य-जनस्य**
वृन्दारण्य-जनानाम् अस्माकम् एव **प्रियत्वात्**, तव तस्यास् तद् दुर्लभम्
एव \।\।३६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, महा-कामिन्यः !
तर्हि श्री-बलदेवेऽपि युष्माकं भक्तिर् दृश्यते \। अतस् तम् एव
काम-पालं यात, किं वा अन्यदीया यूयं मया कथं स्वीकार्या इत्य् आशङ्क्य
स-शपथम् आहुः---**यर्हि** इति \। हे **अम्बुजाक्ष** ! इति \।
परम-सौन्दर्यादिकं पूर्ववत् सूचितम् \। **तलं** स्वरूपे भूतलादिवत्
\। किं वा, अधो-भागस् तद् **अस्प्राक्ष्म**, तद्-ईषत्-सम्बन्ध-प्राप्ता स्म
इत्य् अर्थः \। एषा प्रेम्णा विनयोक्तिः \। सदा रमयतीति **रमा,**
लक्ष्म्यास् तस्या अपि, **क्वचिद्** एव **दत्त-क्षणम्**,
अतोऽ**रण्य-जनानाम्** अस्माकं त्वद्-रमण-योग्यत्वाभावेऽपि ते **प्रिया**
यस्येति परम-कारुण्यं सूचितम् \। **अन्य-समक्षम्** इति यदि कदाचित्
कथञ्चिद् अन्येषाम् अन्तिके तिष्ठेमः, तथा परोक्षम् एव, न तु साक्षात्
सम्मुखे \। **अञ्ज** इति \। यदि वा कथञ्चित् समक्षं तिष्ठेम, तदा च
परम-दुःखेनैवेत्य् अर्थः \। **स्थातुम्** अपि किम् उत उपवेष्टुं शयितुं
वेत्य् अर्थः \। तच् च त्वयैव नागर-शेखरेण सम्पादितम् इत्य्
आहुः---**त्वयाभितो रमिता** इति \। **बत** खेदे निश्चये वा \। अन्यत्
तैर् व्याख्यातम् \।

यद् वा, **रमायाः** सेव्यम् अपि **तव पाद-मूलम्**
अरण्य-जन-**प्रियत्वाद् अरण्य-जनानाम्** एव **दत्त-क्षणम्** \। अतः
क्वचित् कस्मिंश्चित् स्थाने काले वा **यर्हि** यावद् **अस्प्राक्ष्म** **क्वचिद्
दत्त-क्षणम्** इति वा \। ततश् च **क्वचिद्** इति क्वचिद्
अनिर्वचनीय-देश इत्य् अर्थः \। तावद् आरभ्य **त्वयाभिरमिताः**
सन्तोषिताः \। यद् वा, स्वप्नादौ रति-विशेषं कारिताः सत्यः \। अन्यत्
समानम् \।

यद् वा, अहो महा-मोहन ! कालान्तरे त्वद्-अङ्ग-सङ्गाशया वा, गृहे गत्वा
तिष्ठेम, तद् अपि न घटते, महा-धूर्तेन त्वया
गृह-सुखस्याशेषस्यैव विलुण्ठनाद् इत्य् आहुः---**यर्हि** इति \। स्पर्शने
हेतु-द्वयम्---**रमाया दत्त-क्षणम्** इति \। **रमाय** रमणाय
**आदत्त-क्षणं** गृहीतावसरम् **अरण्य-जनानां प्रियस्य** इति च,
**त्वयाभिरमिताः** सत्यः कदाचिद् **अस्प्राक्ष्म** इति तत्र
निजाविवेक-दोषो निरस्तः \। अतस् **तत्-प्रभृति** किम् अप्य् अन्यन् न
रोचते, कथं गृहं याम ? इति भावः \।

यद् वा, **अरण्य-जन-प्रियस्य** तव **या रमा** श्री-राधा, तस्या
**पाद-तलम्** \। अन्यत् समानम् \। यद्यपि तत्रैव सापि समागतास्ति,
तथा तत्-सङ्गावस्थिति-निष्ठा-विज्ञापनेनान्याः सर्वा अपि तस्याम् इव
स्वेषु तस्य प्रीतिं जनयितुं तथोचुर् इति ज्ञेयम् \। अनेन अथवा इत्य्
अस्योत्तरम् \। स्वाभाविक-प्रेम-विशेषेणैवागताः स्म \। न त्व्
अन्य-जनवत् साधारण-प्रेम्णेति \।

श्लेषार्थः---हे **अरण्य-जन** ! सदा अरण्य-चरत्वात् अरण्यम् एव जनः
परिजनो यस्येति वा, **प्रियस्य** पत्युः, **पाद-तलं यर्हि अस्प्राक्ष्म**
\। कथम्-भूतं ? **तव** **रमाय** रमणाय क्वचित् कुत्राप्य् अंशे
**अदत्त-क्षणम्** अदत्तावसरं **तत्-प्रभृति त्वयाभिरमिताः** \। तु
अयाभिर् अमिताः, अनेन शुभावहेन विधिना अभिरमिताः, **वयं** तु
**अन्य-समक्षं** **स्थातुम्** अपि **अञ्जस्** तत्त्वेन **न पारयामः** \।

ननु, स्वप्न एवायं भवन्तीनाम् अन्यथा नित्यम् अपि तथाद्यापि तत् स्यात् ?
तत्राहुः---**अरण्य-जनेषु** पुलिन्दी-हरिण्य्-आदिष्व् एव
सन्तत-निज-दशनादि-दानेन प्रीति-कर्तुः, न तु व्रज-जनेषु
ततोऽस्माकं तु सुतराम् एव दुर्लभस्येत्य् अर्थः \। इति **रमाया**
अस्माकं च योग्यानां परित्यागात् तादृशानां च स्वाकाराद् उपालम्भश् च
सूचितः \। तद् एवं **यर्ह्य् अस्प्राक्ष्म तत्-प्रभृति**, **नान्येषां
समक्षं स्थातुम्** ऋद्ध्र्वावस्थानम् अपि कर्तुं पारयाम \। अन्य-दर्शनम्
अस्मश्य न रोचत इत्य् अर्थः \। अत एव एष कोऽप्य् उच्चाटन-विद्या-मयः
स्पर्श-गुण इति भावः \।

ननु, मिथ्या-वादिन्यः \। सदा गोष्ठ-जन-मध्ये वसथैव,
तत्राहुः---**अञ्जः** सुखेन अनायासेन ततो बलाद् एव तत्र वसाम इति
भावः \। अन्यैश्वर्य-पक्षे क्वचित् स्पर्शने हेतुः क्वचित् केषुचिद्
आविर्भावेषु **रमाया दत्त-क्षणं** स्वयं तु **अरण्य-जन-प्रियस्य**
वृन्दावन-वासिनां श्री-गोपादीनां प्रेम्णा तद्-अव्यभिचारिणः, अहो अभाग्यं,
तथापि **यर्हि** कदाचिद् एव **अस्प्राक्ष्म** \। अन्यत् समानम् \।

अत्र तेषां व्याख्यान् **अरण्य-** इति तज्-**जन**-सम्बन्धेनैवेत्य् अपि
दैन्यम् एवेति अनेनाथवेत्य् अस्योत्तरं स्वाभाविक-प्रेम-विशेषेणैवागताः
स्म, न त्व् अन्य-जनवत् साधारण-प्रेम्णेति निषेधार्थश् चायम्---अये
साधु स्मारितं सखे ! इत्य् अनेन यतो बाल्य-क्रीड-सख्ये भवतीनां
स्पर्शोऽपि जातोऽस्तीत्य् आशङ्क्याह---**यर्हि** इति \। **यर्हि** यदा तव
बाल्ये वानरादि-**प्रियस्य** एव सतः **पाद-तलं रमाया** रमण्या
**दत्ता**वसरं तद्-अभिसारोन्मुखं बभूवेत्य् अर्थः \।
**तत्-प्रभृति** तद् अपि न **अस्प्राक्ष्म,** किम् उतान्यद् अङ्गं \।
कथम्-भूता अपि त्वया अभिरमिता ? बाल्ये कारित-क्रीडा अपि \। अत एव
**अन्येषां** श्वश्र्व्-आदीनाम् अपि समक्षं **स्थातुं पारयामः** \। अन्यथा
तैर् अपि द्विष्येमहीति भाव इति \।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, कथं निरपराधे मय्य्
अपराधः कल्प्यते ? मदीय-स्वाभाविक-सौन्दर्यादि-दर्शनेन कामिनीनां
वश् चित्तादिकं क्षुभ्यति तत्राहं किं करवाणि ? किं च, यदि
गृह-कल्प्येषु न शक्तितस् तथापि कुल-वधूनां युष्माकं
तत्रैवावस्थानं युक्तम् \। तत्राहुः---**यर्हि** इति \।

हे **अम्बुजाक्ष** ! इति यदा अस्मद्-अनिर्वचनीय-पुण्योदय-समये
**क्वचिद्** अपि दुर्लभे देशे **त्वयाभिरमिता** निज-भाव-व्यञ्जनया
नन्दिता सत्यस् **तव पाद-तलम् अस्प्राक्ष्म** सूचकेन वाक्येन इति \।

> पूर्णाः पुलिन्द्य उरुगाय-पदाब्ज-राग-
>
> श्री-कुङ्कुमेन दयिता-स्तन-मण्डितेन \[भा।पु। १०.२१.१७\]

इत्य् अत्र पूर्व-कृत-व्याख्यानुसारेण कयापि तया यथा-कथञ्चित्
लब्धस्य **पाद-तल**-स्पर्शस्य तद्-गोष्ठीष्व् एव प्रसिद्धः
कृत-कात्यायनी-व्रतानां तु तत्-स्पर्शाङ्गी-करण-मात्र-तथापि आच् च
प्राप्त-सङ्गा अपि प्राप्त-सङ्गाभिर् आत्मैक्यं प्रकल्प्य ताभिर् मिलित्वा
प्रोचुर् इति ज्ञेयम् \। कीदृशं ? **पाद-तलं रमाया दत्त-क्षणं** तस्याम्
अपि नूनम् अर्पित-महोत्सवम् इत्य् अर्थः \।

ननु, स्वप्न एवायं भवन्तीनाम् अन्यथा नित्यम् अपि तथाद्यापि तत् स्यात् ?
तत्राहुः---**अरण्य-जनेषु** पुलिन्दी-हरिण्य्-आदिष्व् एव
सन्तत-निज-दशनादि-दानेन प्रीति-कर्तुः, न तु व्रज-जनेषु \।
ततोऽस्माकं तु सुतराम् एव दुर्लभस्येत्य् अर्थः \। इति **रमाया**
अस्माकं च योग्यानां परित्यागात् तादृशानां च स्वाकाराद् उपालम्भश् च
सूचितः \। तद् एवं **यर्ह्य् अस्प्राक्ष्म** **तत्-प्रभृति** **नान्येषां
समक्षं स्थातुं** ध्रुवावस्थानम् अपि कर्तुं **पारयामः** \।
अन्य-दर्शनम् अस्मभ्यं न रोचत इत्य् अर्थः \। अत एव एष कोऽप्य्
उच्चाटन-विद्या-मयः स्पर्श-गुण इति भावः\।

ननु, मिथ्या-वादिन्यः ! सदा गोष्ठ-जन-मध्ये वसथैव ?
तत्राहुः---**अञ्जः** सुखेन अनायासेन ततो बलाद् एव तत्र वसाम इति
भावः \। अन्यैश्वर्य-पक्षे **क्वचित्** स्पर्शने हेतुः **क्वचित्** केषुचिद्
आविर्भावेषु **रमाया दत्त-क्षणं** स्वयं तु **अरण्य-जन-प्रियस्य**
वृन्दावन-वासिनां श्री-गोपादीनां प्रेम्णा तद्-अव्यभिचारिणः, अहो अभाग्यं
तथापि **यर्हि** कदाचिद् एव **अस्प्राक्ष्म** \। अन्यत् समानम् \।

अत्र तेषां व्याख्याने अरण्येति तज्-जन-सम्बन्धेनैवेत्य् अपि दैन्यम्
एवेति अनेनाथवेत्य् अस्योत्तरं स्वाभाविक-प्रेम-विशेषेणैवागताः स्म, न
त्व् अन्य-जनवत् साधारण-प्रेम्णेति निषेधार्थश् चायम्---अये साधु
स्मारितं सखे ! इत्य् अनेन यतो बाल्य-क्रीड-सख्ये भवतीनां स्पर्शोऽपि
जातोऽस्तीत्य् आशङ्क्याह---**यर्हि** इति \। **यर्हि** यदा **तव** बाल्ये
वानरादि-प्रियस्यैव सतः **पाद-तलं रमाया** रमण्या
**दत्तावसरं** तद्-अभिसारोन्मुखं बभूवेत्य् अर्थः \।
**तत्-प्रभृति** तद् अपि **नास्प्राक्ष्म,** किम् उतान्यद् अङ्गम् \।
कथम्-भूता अपि? **त्वया अभिरमिता** बाल्ये कारित-क्रीडा अपि \। अत
एव अन्येषां श्वश्र्व्-आदीनाम् अपि **समक्षं स्थातुं पारयामः** \। अन्यथा
तैर् अपि द्विष्येमहीति भाव इति \।\।३६\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** ननु सख्येन बाल्य-क्रीडायाम्
अपि स्पर्शादिकं जातम् एवास्ति, तर्हि कथम् अहो इदानीम् उदासीनाः स्थ ?
तत्राहुः---**यर्हि** इति \। हे **अम्बुजाक्ष** ! **अरण्य-जनाः**
पशु-पक्ष्य्-आदयः, तेषां **प्रियस्य** बाल्य-भावेन तैर् एव
कृत-मैत्रस्य तव **यर्हि** यदा **क्वचिद्** अपि **रमाया** रमण्या
**दत्तावसरं** **पाद-तलं** जातं, तद्-अनुगताव् उन्मुखं बभूवेत्य्
अर्थः \। **तत्-प्रभृति** एव **वयं** तद् अपि न **अस्प्राक्ष्म** न
स्पृष्टवत्यः, किम् उतान्यद् अङ्गम् \। तद् एवं निज-दाढ्येनैव पूर्वं
**त्वया अभिरमिताः** कारित-बाल्य-क्रीडा अपि **वयम्** अधुना
**अञ्जसः** अनायासेन **अन्येषां** गुरु-जनादीनां **समक्षं स्थातुं
पारयामः** \। **बत** इति शङ्कायाम् \। अन्यथा तैर् अपि त्यज्येमहीति
भावः \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु, उपभुक्तं द्रव्यम्
अस्मद्-उपयुक्तं न भवति \। भवत्यश् च पतिमत्यः \। तेन
अस्मद्-योग्या न भवथेत्य् आशङ्क्याह \। पतिमत्य ऊचुः---**यर्हि**
इत्य्-आदि \। हे **अम्बुजाक्ष** ! यदि यदा कदाचित् कुत्रापि धूलि-खेलादौ
बाल्ये **तव पाद-तलम् अस्प्राक्ष्म** स्पृशाम, **तत्-प्रभृति
अन्य-समक्षं स्थातुं न पारयामः** \। अस्तु तव सम्पर्कः \। तद् इदम्
अन्य-सम्बन्धित्वम् अस्माकं लोक-प्रथैव, न वास्तवम् \। त्वत्-प्रिया एव
वयम् \। तव कीदृशस्य ? **अरण्य-जन-प्रियस्य**
वृन्दावन-जन-दयितस्य, अत एवास्माकं स्पर्शो जातः \। **पाद-तलं**
कीदृशम् ? **रमाया दत्त-क्षणं** दत्तोत्सवं दत्तावसरं वा \। अवसरे
हि सा तत्-स्पर्शं लेभे \। वृन्दावन-जनास् तु सदैव स्पृशन्तीत्य्
**अरण्य-जन-प्रियत्वम्** \। न चान्यत्र, किं प्रमाणम् ? यद्
अन्य-समक्षं स्थातुं न पारयथेति स्व-विशेषण-द्वाराहुः\। **वयं**
कीदृश्यः ? **त्वयाभिरमिताः**, त्वया सर्व-शिरोमणिना \। कथम् अन्यथा
स्वीकरिष्यामहे ? अत उचितम् एव **अन्य-समक्षं स्थातुम्** असामर्थ्यम्
अस्माकम् इति शेषः \।\।३६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** नन्व् अहं भवतीनां मित्रं
परम-कारुणिकश् च \। मयि असूया नोचिता दुःशील इत्य्-आदिना
धर्मोपदेशत्वात् \। अत्रावस्थानं बलवद् अनिष्ठानुबन्धि, अतो
व्याबुद्ध्य तान् एवोपयन्तु, अत एवैनम् अग्निं निर्वापयिष्यति चेत्,
तत्राहुः---**यर्हि** इति \। हे **अम्बुजाक्ष** !
**हृच्छयाग्नि**-तापोपशमन-विलोचन ! किं पुनर्
**अधरामृत**-दानेनेति सूचितम्\। तर्हि यदा यदा **तव** **पाद-तलम्
अस्प्राक्ष्म** स्पृष्टवत्यो **वयम्** \।

कीदृशं **पाद-तलम्**? **रमाया** लक्ष्म्याः क्वचिद् देशे काले वा
**दत्त-क्षणं** दत्तानन्दं दत्तावसरवान् सर्वदा, यतो
वृन्दावन-प्रदेशेषु रतत्वात् नैवात्र लब्ध-पदम् \। श्रीः सुपर्यङ्के
शयानं पारमेष्ट्यं श्रिया विराजमानम् एव परिचरति, न तु गोचारणादौ
\। यद्यपि लक्ष्मीर् नित्यं वक्षसि वसति, तथापि पाद-पद-सौभाग्यम्
अधिकं ज्ञात्वा चरण-तल एव साभिलाषा भवति, न तु सर्वदाप्नोति \।
यतस् तस्या गौरवम् एव करोति \। अतः सदा सेवितुम् अवसरं न ददासि
\। अहो अचिन्त्यः पाद-तल-रसस्य महिमा ! यद् एष सर्वतः सर्वान् एव
निरुणद्धि \। यथा श्रीर् अपि पाद-परागाशया **अरण्य-जनो** भवितुम्
इच्छति, तथा वयम् अपि अरण्य-जना भवितुम् इच्छामः \।

कथं-भूतस्य ? **अरण्य-जन-प्रियस्य**, अरण्यस्य वृन्दारण्यस्य
जनाः पुलिन्द्याद्याः प्रिया यस्य, कन्द-मूलाद्य्-उपहार-समर्पण-शीलत्वाद्
धन्याः, पूर्णाः पुलिन्द्य \[भा।पु। १०.२१.१७\] इति पूर्वम् अप्य् उक्तत्वाद्
इति साभ्यसूयं वाक्यं, न त्व् अस्मद्-आदयो व्रज-जनाः प्रियाः \। अतः
क्वचिद् वयम् अत्र, हे **अम्बुजाक्ष** ! **तत्-प्रभृति** तद् आरभ्य
**अन्य-समक्षं स्थातुम्** अपि न **पारयामः**, किं पुनः रमणापेक्षया
तद्-उचिते स्थाने\ऽपि उपवेष्टुम्[^३४] इति \। तस्माद् अस्माकं तन् न रोचत
इत्य् अर्थः \। विशेषतस् **त्वया अभिरमिता**ः, अत एव तद्-रमणम्
अनुभूय स्मृत्वा चागताः, न ह्य् अननुभूतं स्मर्यते \। तस्माद् वृन्दावने
वासं कर्तुम् आगतानां त्यागो\ऽनुचित इति, तव त्व् अरण्य-जन-प्रियत्वात्
\। वयम् अपि तथा भवितुम् आगता विद्धि \।

[^३४]: चोर्रेच्तेद् फ़्रोम् उपवेष्टितम्।


यद् वा, **अरण्यं** वृन्दावनम् \। तस्मिन् जायत इति **जनाः**
मृग-पक्ष्य्-आदयः, ते\ऽपि **प्रिया** यस्य \। तद् उक्तं---प्रायो बताम्ब
\[भा।पु। १०.२१.१४\] इति, धन्याः स्म मूढ-मतयो\ऽपि हरिण्यः
\[भा।पु। १०.२१.११\] इत्य् उक्तत्वात् \। अस्मद्-भोग्यं वस्तु एते
वृन्दावन-वासिनो दर्शनादिना आस्वादयन्तीत्य् अमर्षेणैवागता न त्यक्तुम्
अर्हसीति भावः \।

यद् वा, **अरण्य-जनानां प्रियस्य** इति \। अत एव व्रजं त्यक्त्वा तेषु
प्रीतिं कर्तुं वृन्दारण्ये कृत-निवासस्य \। व्रज-वासिनस् तु
मत्सर-ग्रस्तत्वात् समक्षे तन् न सहते, अरण्य-जनानां मत्सरादे
राहित्यं ज्ञात्वागतानाम् अस्माकं रमणं देहि \। यत् **त्वया** पूर्वम्
**अभिरमिताः** \। यतो\ऽत्र को\ऽपि प्रतिबन्धको नास्ति \। तस्मान्
निःशङ्कं विलासे प्रवृत्तिर् भविष्यतीति \। तद् उक्तं यत्र
नैसर्ग-दुर्वैराः सहासन् नृ-मृगादयः \[भा।पु। १०.१३.६०\] इति \।
**अङ्ग** इति सम्बोधनेनैतत् सूच्यते \। त्वं त्व्
अस्मत्-सहाय-कर्तानुकूलश् च \। एतावत्-पर्यन्तम् ईद्र्शो भूत्वा
प्रतिकूल-सङ्गं कारयितुम् इच्छसीति चित्रम् \। **बत** इति खेदे \।

**अञ्ज** इति पाठे, दिवा तु **अरण्य-जन-प्रियस्य** अरण्य-जना गोपाः
प्रियाः, यस्य रात्रौ **त्वया अभि** निःशङ्कं **रमिताः**, तदा
**पाद-तलम्** **अस्प्राक्ष्म**, **तत्-प्रभृति अञ्जः** स्व-भावेनैव
**अन्य-समक्षं स्थातुं न पारयामः**\। किन्तु त्वत्-समीपे एव स्थातुं
रोचते च \। त्वयास्माकं स्वभावो\ऽन्यथा कर्तुं शक्यत इति भावः \।
रमण-संस्कारस्य त्वयैव जनित्वात् रमणम् अन्तरेण ज्ञानम् अपि नेतुं
न शक्नुम इत्य् अर्थः \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, तर्हि स्व-स्व-पतीन्
एवोपगच्छत त एवैनम् अग्निं सिञ्चेयुस् तत्राहुः \। यर्हीति हे
अम्बुजाक्षेति त्वन्-नयन-दर्शन-क्षणम् आरभ्यैव वयं भ्रमरीभूय
स्थिताः स्म इति \। चक्षु-रागः प्रथमं चित्तासङ्गस् ततोऽथ सङ्कल्पः
इति रस-शास्त्रोक्तेः\। प्रथमं लोचना-लोचनि दर्शनम् एवास्माकं
पूर्व-राग-प्रवर्तकम् इति भावः \। तत्रापि **यर्हि** यस्मिन्न् एव क्षणे
**तव पाद-तलं** क्वचिद् गोवर्धनादि कुञ्ज-प्रदेशे **अस्प्राक्ष्म**
कुचाभ्यां स्पृष्टवत्यो वयम् \। कीदृशम् ? **रमाया दत्त-क्षणं**
वैकुण्ठ-वासिन्या लक्ष्म्या नारायण-प्रियाया अपि
रमणाभिलाष-मयोत्सव-दायकं, यद्-वाञ्छया श्रीर् ललनाचरत् तपः
\[भा।पु। १०.१६.३६\] इति नागपत्नी-वचनाद् गर्गादि-मुखतः श्रुतात् \।
अतो वन-वासिनीनां गोप-स्त्रीणाम् अस्माकम् अभिलाषमयोत्सव-दायकम्
अत्राभिलाषे किम् आश्चर्यम् इति भावः \।

ननु, लक्ष्म्या अप्य् अभिलषणीये वस्तुनि कुतो वः प्राप्ति-योग्यता ? इत्य् अत
आहुः---**अरण्यजा** गोप-जातय एव **प्रिया** यस्य, तस्य **तव**
**तत्-प्रभृति** तं क्षणम् आरभ्य **अन्येषां** स्व-स्व-पतीनां
गोप-स्त्रीणाम् अस्माकं **समक्षं स्थातुम्** अपि **न पारयामः,** तान्
दृष्ट्वा अद्धा मनसि घृणोत्पद्यते इति भावः \। किं च, न केवलं
**वयम् अस्प्राक्ष्म** एव \। अपि तु, **त्वया अभि** सर्वतो-भावेन
**रमिता** यथेष्टं सम्भुज्य पुरुषायतीकृता अपीत्य् अर्थः \। तेन
सम्भुक्त-पूर्वाः अस्मान् अन्यत्र न प्रस्थापय, पादयोस् ते पताम इति
काकुर् ध्वनितः \।\।३६\।\।

**\॥।**

\।\। १०.२९.३७ \।\।

श्रीर् यत्-पदाम्बुज-रजश् चकमे तुलस्या

लब्ध्वापि वक्षसि पदं किल भृत्य-जुष्टम् \।

यस्याः स्व-वीक्षण-कृतेऽन्य[^३५]-सुर-प्रयासस्

[^३५]: कृतोऽ (वि); उतान्य- (प्रा।पा।)


तद्वद् वयं च तव पाद-रजः प्रपन्नाः \।\।

**श्रीधर-स्वामी (भावार्थ-दीपिका) :** त्वत्-पाद-सौभाग्यं त्व्
अतिचित्रम् इत्य् आहुः---**श्रीर्** इति \। **वक्षस्य्** असापत्न्यं स्थानं
**लब्ध्वापि**, **तुलस्या** सपत्न्या सह **तव पादाम्बुज-रजः कामयते
स्म** \। **भृत्यैः** सर्वैर् **जुष्टम्** इति सौभाग्यातिरेकोक्तिः \।
**यस्याः स्व-वीक्षण-कृते** **श्रीर्** आत्मानं विलोकयत्व् इत्य् एतद्-अर्थम्
**अन्येषां** \[सुराणां\] ब्रह्मादीनां तपोभिः **प्रयासः**, सा
तद्-**रजः**, **तद्वद् वयम्** अपि **प्रपन्ना** इति \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *सौभाग्यं* सौन्दर्यम् \।
*अतिचित्रं* निखिल-देव-प्रसाद्यः लक्ष्म्या काङ्क्षित-धूलित्वाद् इति \।
श्रीयते सेव्यते निखिलैर् इति श्रीर् लक्ष्मीः \। *असापत्न्यम्* एकाकिन्या
लब्धत्वात् \। **भृत्यैः** ऐकान्तिक-भक्तैर् नारदादिभिः \। भगवतो
विश्वम्भरत्वेन सर्व-पालकत्वात् तद्-अपेक्षया निखिलानां भृत्यत्वम्
एवेत्य् अभिप्रेत्य स्वामि-चरणैर् भृत्य-पदं सर्वार्थ-परतया
विशेष्यार्थम्---*भृत्यैः सर्वैर्* इति \। *अतिरेकः* आधिक्यम् \।
**यस्याः** लक्ष्म्याः \। स्वान् आत्मनः प्रति वीक्षणं **स्व-वीक्षणम्** \।
आत्मनोऽस्मान् **प्रपन्नास्तव पाद-रजः**-सेवनाय प्राप्ता इत्य् अर्थः
\।\।३७\।\।

*अतः परं विश्वनाथः।*

---------------------------------------------------------------------------------------------------------------------

**कैवल्य-दीपिका :** आस्ताम् अङ्ग-सङ्गः, तत्-पाद-शुश्रूषणम् अप्य्
अनुमन्यस्व, इत्य् आहुः---**श्रीर्** इति \। **यत्** यस्मात् श्रीर् अपि
**पाद-रज** एव **चकमे** \। **वक्षसि** स्थानं **लब्ध्वापि** \।
किं-भूतं रजः ? **भृत्यैर् जुष्टम्**, तथा **तुलस्याः** सम्बन्ध्य् अपि
\। **किल** प्रसिद्धौ \। **यस्याः** श्रियः \। **उत** इत्य् अप्य्-अर्थे \।
**अन्ये** ब्रह्मादयः \। **प्रयासः** तपः-क्लेशः \। **तद्वत्** श्रीवत्
\। वक्षसि स्थितापि श्रीः भृत्योपभुक्तं सपत्नी-सम्बन्ध्य् अपि पाद-रज
एव चकम इत्य् अतिशयः \।\।३७\।\। \[मु।फ। ११.३१\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** रमायाः क्वचिद् एव
दत्त-क्षणं, न सर्वदेति यद् उक्तं, तद् अन्याः प्रपञ्चयन्ति---**श्रीर्**
इत्य्-आदि \। हे सखे ! **वयं तव पाद-रजः-प्रपन्नाः** पाद-धूलीं
प्रपद्यामहे इत्य् अर्थः \। केवलं नमस्कुर्म एव तत्, तत्रापि
**भृत्यैर् जुष्टम्** \। **यस्याः** श्रिय इति श्रियो महिमानं
प्रपञ्चयति---तत् कथं वयं प्राप्स्यामः ?

ननु तर्हि यूयं किं प्रार्थयत ? तत्राहुः---तद्वत् **त्वत्-पाद-रजो**
वर्तते यत्र, तत्-स्थलम् अभिलषाम इति दैन्यम् \। अथवा,
**पाद-रजः-प्रपन्नाः** स्मः \।

एवं चेद् यत्र कुत्रापि पद-पद्धतौ रजो गृह्यताम् ?
तत्राहुः---**तद्वत्** तत्-सहितम् एव पाद-स्थम् एव **रजः** \। अयम्
अर्थः---पाद-संवाहनं कुर्वत्यः, तत्र स्थिताः कुच-कुङ्कुम-रजः इत्य्
अर्थः \। केवलं **रज** एव **भृत्य-जुष्टं**, तद् एव **तुलस्या**
सह स्पर्धमाना **श्रीः कामयते** \। अतस् तया सहास्माकं स्पर्धापि न
भविष्यति \।

अथवा, **यत्-पदा** यस्य पदा हेतुना **श्रीः** **अम्बुज-रजश् चकमे**
\। तत्-सादृश्यात् पद्म-वन एव तस्थाव् इति भावः \। **वक्षसि पदं**
स्थानं **लब्ध्वापि** \। पदं कीदृशम् ? **भृत्य्-अजुष्टं** भृतिः
सेवा-मूलं, तया अजुष्टं सेवनालब्धम् इति \। अपि तु स्वभाव-सिद्धं
यस्या इति तत्-तुल्यम् एव **वयं** **च**, वयं तु, **च**-कारस्
त्व्-अर्थे \। **तद्वत्** तुलसी-सहितम् एव **पद-रजः प्रपन्नाः,** तया
सह विरोधो न क्रियत इत्य् औत्कण्ठ्योदयः असूया-शान्ति-दैन्यादेः
शवलता \।\।३७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, उदार-शिरोमणे ! मा
सिञ्च अधरामृतार्पणेन अस्माकं हृच्-छयाग्निं निज-दास्य-मात्रम् अपि
देहीति चेत्, तथापि भोः मुग्ध-बुद्धयो मयैका द्वि-त्रा वा स्वीकार्याः \।
अन्यथा युष्माकम् अत्यन्त-बाहुल्येनान्योन्यं निरन्तर-सापत्न्योदयाद् आयताव्
अपि दुःखं भवितैवेत्य् आशङ्क्य दृष्टान्तेन तत् परिहरन्त्यः परमार्त्या
दास्य-मात्रेच्छयाहुः---**श्रीर्** इति \।

**उत** अपि \। **यस्याः** **स्व-वीक्षणे** निमित्तेऽप्य् **अन्येषां**
त्वद्-व्यतिरिक्तानां सर्वेषाम् एव **सुराणां** ब्रह्मादीनां **प्रयासः** \।
इति माहात्म्य-विशेषेण मात्सर्य-सम्भवात् सपत्नी-सङ्गासहिष्णुना सूचिता
\। अयम् **अन्य**-शब्दाभिप्रायः \। एवं तस्य तस्याम् अनासक्तिश् च
ध्वनिता \। तथापि सा श्रीर् अपि सपत्न्या सहितापि **पदाम्बुज-रज** एव
यच् **चकमे**, तच् चोक्तं नागपत्नीभिः, यद्-वाञ्छया श्रीर् ललनाचरत्
तपः \[भा।पु। १०.१६.३६\] इति \।

श्री-सनकादिभिश् च तृतीय-स्कन्धे,

> यं वै विभूतिर् उपयात्य् अनुवेलम् अन्यैर्
>
> अर्थार्थिभिः स्व-शिरसा धृत-पाद-रेणुः \।
>
> धन्यार्पिताङ्घ्रि-तुलसी-नव-दाम-धाम्नो
>
> लोकं मधुव्रत-पतेर् इव काम-याना \।\। \[भा।पु। ३.१६.२०\] इति \।

तत्र हेतुः---**भृत्यैर् जुष्टम्** इति \।
सर्वतोऽधिक-प्रीति-पात्र-दास-वर्ग-सेवितत्वेन रजस एव
परमोत्कृष्टत्व-मननाद् इत्य् अर्थः \।

यद् वा, वैकुण्ठ-नाथस्य वक्षसि पदं लब्ध्वापि श्रीर् यस्य तव
पदाम्बुज-रजः \। किल निश्चये \। असमोर्ध्व-माधुरी-भर-मोहितत्वाच्
**चकमे**, **तद्वत्** श्रीवत् **पाद-रज** एव तद् **वयं प्रपन्नाः**
शरणागतत्वेनाश्रिताः \। तत्र पाद-रजसा दास्यं लक्षितम् \। तत्र च
परम-भक्त्या निज-नीचत्व-विवक्षया **पाद-रज** इत्य् एव, न तु
साक्षाद् दास्यम् इत्य् उक्तम् \। तत्र च परम-दौर्लभ्येन
किञ्चिन्-मात्र-विवक्षया एकत्वम् \।

यद् वा, दास्ये सत्य् एव **पाद-रजः** प्राप्यते \। किं वा, तस्मिन् प्राप्त
एव दास्यं सम्पाद्यत इति पाद-रजसः कामना तत्-प्रपन्नता च,
यत्-तदोर् नित्य-सम्बन्धाद् यच्-छब्दानीत-तच्-छब्देन श्रीवत्
तद्-एक-कामना-निष्ठा बोध्यते \।

यद् वा, **यत्** यस्माद् इति पूर्वम् अम्बुज-रूपक-प्रयोगः \। श्रियस् तेन
सर्व-ताप-हरणाद्य्-अभिप्रायेण आत्मनि च तद्-अभावात् तद्-अप्रयोगः \।

यद् वा, लक्ष्मीस् तादृश-माहात्म्य-साक्षात्-पादाब्ज-रज एव कामयाञ्चक्रे \।
वयं तु नीचास् तद्-योग्यता-हीनाः **पदं** पादाब्ज-चिह्नं, तत्-सम्बन्धि
**रज** एव यत्र कुत्रचिद् दूरे पतितम् अपि **प्रपन्नाः** \। एषा
परम-दैन्योक्तिः \। पाद-रजसः पुनर्-उक्तिर्
दास्य-मात्रैकापेक्षा-बोधनार्थम् \। सा यथा सापत्न्य-दोषं
त्वद्-दास्य-लालसया न मेने, तथा **वयम्** अपीति भावः\।

यद् वा, अग्रे दास्यं प्रार्थयितुं तस्य
सर्वाराध्य-महा-लक्ष्मी-काम्यत्वेन परमोत्कर्षं प्रतिपादयन्त्यस् तद्
एव प्रपद्यमाना आहुः---**श्रीर्** इति \। अर्थः स एव \। अन्यत् तैर्
विशेष्यथाम् \।

यद् वा, **तुलस्याः** सम्बन्धि तस्या गोविन्द-चरण-प्रियत्वेन सदा
तत्रैव निवासाद् **भृत्यैर्** अनन्तैर् **जुष्टम्** इति \। तत्र बहूनां
सङ्घर्षोऽपि दर्शितः \। सारङ्गाणां पदाम्बुजम् \[भा।पु। १.११.२६\]
इत्य्-उक्तेः \। **अन्येषां** सुरेतराणां दैत्यादीनां **सुराणां** च
**प्रयासः** इति \। अन्यत् समानम् \।

अनेन भर्तुः \[२४\] इत्य् अस्योत्तरम् \। भर्तुः शुश्रूषणादिकं न हि
परमो धर्मः, किन्तु त्वद्-दास्यम् एव \।
ब्रह्मादि-प्रार्थ्य-कृपा-कटाक्षया श्रियापि तस्य प्रार्थ्यत्वाद् इति \।

यद् वा, **यत्-पदाम्बुज-रजो** यस्य नारायणस्य पाद-पद्म-रजः **श्रीश्
चकमे,** **तद्वत्** तत् स इव यस् त्वं यस्य **तव पाद-रजो**
**वयं** च **प्रपन्नाः** \। तस्मान् नन्दात्मजोऽयं ते नारायण-समो
गुणैः \[भा।पु। १०.८.१९\] इत्य् उक्तत्वात् \। शेषं समञ्जसम् एव \। एतद्
ऐश्वर्यं विनायम् अर्थः \।

श्लेषार्थः---तादृशी सत्य् अपि तादृश-स्थानं **लब्ध्वापि** तादृशं
**पाद-रज** एव **श्रीश् चकमे**, न तु प्राप्नोतीति तस्या अविवेकः
सूचितः \। **यस्या** इति बहु-जन-काम्यतया कश्चिद् दोषोऽप्य् आरोपितः \।
अतो निबुद्ध्यानन्यता-रहितया \। तथैव त्वद्-दास्यं काम्येतेति युक्तम्
एव \।

यद् वा, **यस्याः स्व्-अवीक्षणे** सुष्ठु अवीक्षणे **अन्येषां सुराणां** च
सात्त्विकानाम् अपि \"मां श्रीर् न वीक्षताम्\" एतद्-अर्थं **प्रयासः** \।
स्थिति-काले मद्-आदिभिर् अन्धीकरणात्, त्याग-काले गच्छन्त्या तया
मूर्च्छा-करणाच् च, सा **श्रीर्** एव **चकमे** \। कृष्णस्य वक्षसि वामे
पीता सूक्ष्मा कापि रेखास्ति, सा च गर्गादिभिर् लक्ष्मीर् इति व्रजे ख्यापिता
\। तद्-अभिप्रायेण तासां सेर्ष्यं वचनम् \। **वयं च तद्वत्** तादृश्यः
किं यत् **तव पाद-रजः-प्रपन्ना** भवेम, अपि तु सुबुद्धयः
स्थिर-प्रकृतयो भर्तृ-शुश्रूषणाद्य्-अर्थं गृहं किल यास्याम एवेति
भावः \।\।३७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, मादृश-तुल्य-कुल्या एव
यूयं, ततो बत कथं पाद-तलम् अस्प्राक्ष्मेति वदथ ? इत्य् आशङ्क्य
निजाभीष्टोत्कण्ठावगुण्ठिततयैव अतिदैन्येनाहुः---**श्रीर्** इति \।
**यत्** यस्य नारायणस्य **वक्षसि पदं लब्ध्वापि पाद-पद्म-रजः
श्रीश् चकमे**, प्रेयस्य्-उचितं सेवाभिलाष-विशेषं परित्यज्य दासोचितम्
एवेष्टवतीत्य् अर्थः \। यत एव दासानां बहूनां तत्र सङ्घट्टम् अप्य्
अङ्गीचकारेति भावः \।

कीदृश्य् अपि सा ? तत्राहुः---**यस्या** इति \। तद् एवं दृष्टान्तम् उक्त्वा
दार्ष्टान्तिकम् आहुः---**तद्वद्** इति \। तस्मान् नन्दात्मजो\ऽयं ते
नारायण-समो गुणैः \[भा।पु। १०.८.१३\] इत्य् उक्तत्वात् स नारायण इव
यस् त्वं, तस्य **तव पाद-रजो वयं** च सत्-कुलादि-सम्पत्त्या
प्रेयसी-पद-योग्यतां लब्ध्वापि **प्रपन्नाः** \। तस्य तव च
गुण-महिमैवायं यत् तस्या अस्माकं च लब्ध-तादृश-पद-सत्त्वेऽपि
न्यूनताभिमानम् एव कारयतीत्य् अर्थः \।

तत्र **श्रीर्** अम्बुज-सादृश्यम् उपाधिम् अवलम्बमाना तस्य
**पदाम्बुज-रजश् चकमे** \। **वयं** तु तद्-उपाधिम् अनपेक्ष्यमाणास्
**तव पाद-रजः-प्रपन्ना** इति स्वेषां तत्-पादस्य च वैशिष्ट्यम्
अम्बुज-रूपकारूपकाभ्यां दर्शितं ध्वनितम् \।

\[अथवा, नन्व् एवं पूर्वोक-हेतोर् आशङ्क्यते निजेन्द्रिय-तर्पण एव
तत्-परा यूयं, न तु ममानुकूल्यायां प्रीतौ ? इति तत्राहुः---**श्रीर्**
इति \। **यत्** यस्मात् हेतोः, तस्मात् एवेत्य् अर्थः \। एवं सा यथा
स्व-पत्यौ तादृश-रसाधिकृतापि तत्-सेवा-मय-यद्-दास्याभिलाषवती तथा
त्वयि **वयम्** अपीति वाक्यार्थः \।\][^३६]

एवं क्षीरोद-मथने यथान्वपरित्यागेन श्रियास् तद्-एक-भजनं,
तथास्माकम् अपि त्वद्-एक-भजनम् इति ज्ञापितम् \।

[^३६]: इन् ब्रच्केत्स् इन् थे पुब्लिस्हेद् एदितिओन्।


अथवा, ननु नाहं स्वप्नेऽपि भवती-स्पर्शं स्मरामि \। भवतु वा,
तथाप्य् अविचारेण सकृत् स्खलनेऽपि न भूयः कर्तुम् उचितं, तच्
चानौचित्यं भवतीनां साध्वी-कुलाचार-लङ्घनेन मम च
तादृश-भवद्-आचार-ध्वंसनेनेत्य् अत्र साध्वी-कुल-शिरोमणिं श्रियम् एव
दृष्टान्तयन्त्यः प्रत्युत्तरयन्ति---**श्रीर्** इति \। **वक्षसि**
स्व-भर्तुर् हृदये **पदं** स्थानं **लब्ध्वापि श्रीः** किल प्रसिद्धौ
असमोर्ध्व-माधुरी-भर-मोहितत्वात्, तथापि तवाङ्ग-सङ्गे
निजायोग्यता-मननाच् च \। **यद्** इति यस्य
वृन्दावन-सम्बन्धि-**पाद-रजो-**मात्रं **चकमे** \। तस्य **तव
पाद-रजो वयम् अपि प्रपन्ना** इत्य् अन्वयः \। तद् उक्तं, यद्-वाञ्छया
श्रीर् ललनाचरत् तपः \[भा।पु। १०.१६.३६\] इति
तादृश-प्रसिद्धि-श्रवणात् \। वक्ष्यते च स्वयं, जयति तेऽधिकं
जन्मना व्रजः श्रयत इन्दिरा शश्वद् अत्र हि \[भा।पु। १०.३१.१\] इति
**पाद-रजः**-शब्दस्य पुनर्-उक्तिर् अत्युत्कण्ठया ज्ञेया \।

\[*तद् उक्तं पक्ष-द्वयेऽपि*\] रूपकाप्रयोगाश् च पूर्ववद् एव ज्ञेया
पक्ष-द्वयेऽपि \। सा च न केवला, किन्तु **तुलस्या** लीला-रूपया
वृन्दयापि सहसा च तुलसी तत्-प्रेयस्य् अपि **चकमे**, पाद्मं
कार्तिक-माहात्म्ये जालन्धरोपाख्याने तस्या अपि तत्-प्रेयसीत्व-श्रवणात् \।
तथा स्कान्द-मथुरा-माहात्म्ये---

> वृन्दावनं द्वादशमं वृन्दा-देवी समाश्रितम् \।
>
> हरिणाधिष्ठितं तच् च ब्रह्म-रुद्रादि-सेवितम् \।\। इति \।

वाराहे तन्-माहात्म्ये च---

> वृन्दावनं द्वादशमं वृन्दया परिरक्षितम् \।
>
> मम चैव प्रियं भूमे सर्व-पातक-नाशनम् \।\। इति \।

तद्-आश्रितत्व-श्रवणाच् च \। कथम्-भूतम् अपि रजः ? **भृत्य-जुष्टं**
त्वद्-भृत्य-गण-सेवितावशिष्टम् अपि \। पुना रज एव विशेषयितुं तस्या
वैशिष्ट्यान्तरम् आहुः---**यस्या** इति \। **स्व-वीक्षणं**
स्व-पति-प्रेम-पर्यन्त-सम्पत्ति-पदे **अन्य-सुराः**
श्री-विष्वक्सेन-गरुडादयः, तेषाम् अपि **प्रयासः** \। यदि तस्याः तस्याश्
च अप्य् एवं तदा अस्माकम् एव को दोषः ? इति भावः \।

ऐश्वर्य-पक्षेऽपि प्रायः पूर्ववद् एवार्थः, किन्तु पूर्वत्र
प्रेम-कृतोत्कर्ष-दृष्टि-प्राप्तत्वेन \। उत्तरत्र तु ज्ञान-प्राप्तत्वेनेति
भेदः \। तद् एवं भर्तुः शुश्रूषणं स्त्रीणाम् \[२४\] इत्य्-आदेर् उत्तरं
ज्ञेयम् \। निषेधार्थश् चायम् \।

ननु श्री-वृन्दे अपि स्व-पति-परित्यागेन मद्-आशया मद्-वने तिष्ठतः \।
काः यूयम् ? इत्य् अत्राहुः---**श्रीर्** इति \। **यत्** या **श्रीः**
**तुलस्या** वृन्दया सदात्र वने स्थितं **तव पदाम्बुज-रजश्
चकमे,** तत्-कामनयात्र वासं कृतवतीत्य् अर्थः \। **तद्वद्** इति
सहैव **वयं च** वयम् अपि **पाद-रजः प्रपन्नाः**, काक्वा नैवेत्य्
अर्थः \। चपलात्वेन ख्यातया लक्ष्म्या यच् चापलं, तथा
जालन्धर-भार्यात्वम् अपि लब्धाया वृन्दाया यद् व्यभिचारित्वं, तत् तद्
युक्तम् एव \। नास्माकम् एतादृशीनाम् इति भावः \। अत्रापि भर्तुर् \[२४\]
इत्य् अस्यैवोत्तरम् इदम् इति \।\।३७\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** अथ प्रीयन्ते मयि जन्तवः
\[भा।पु। १०.२९.२३\] इत्य् अत्र कामिन्यो यूयं कान्त-भावात्मकम् एव स्नेहं
कर्तुम् अर्हथेति यद् अभिप्रेतं, तत्र लक्ष्म्य्-आदि-रूपम् उदाहरणम्
आशङ्क्य परिहरन्ति---**श्रीर्** इति \।

**श्रीर्** अपि **वक्षसि**, तथा प्रसिद्धेः श्री-विष्णोर् उरसि **पदं
लब्ध्वापि** **यस्य** **तव** श्री-गोकुल-वृन्दावन-स्थितं
**पदाम्बुज-रजस् तुलस्या** वृन्दया सह **चकमे** \। त्वज्-जन्मत
आरभ्य नन्दस्य व्रजो रमाक्रीडो बभूवेति[^३७] तुलसी-लक्षण-रूपान्तरा
वृन्दा-देवी वृन्दावने नित्य-वासम् अकरोद् इति च मुनि-जन-प्रसिद्धेः \।
कथम्-भूतम् ? अपि **रजश् चकमे**\। **भृत्यैर्** व्रज-सम्बन्धिभिर्
**जुष्टं** शिरो-धारणादिना उपभुक्तम् अपि \। सा तु कीदृङ्-महिमापि ?
**यस्याः** **स्व**-विषयक-कृपा-**वीक्षणे** \। **उत** अपि\।
**अन्य-सुराणां** तत्-पार्षदादीनाम् अपि **प्रयासस्** तादृश-महिमापि \।
**वयं** **च** इति च-शब्दः काकु-सूचकस्य अपि-शब्दस्य समानार्थः
\। ततो यथा **श्रीर्** यथा च वृन्दा **तद्वद् वयम् अपि** मुग्धाः
सत्यः, तस्य तव पाद-रजः-प्रपन्नाः, अपि तु नैवेत्य् अर्थः
\।\।३७\।\।

[^३७]: तत आरभ्य नन्दस्य व्रजः सर्व-समृद्धिमान् \।

    हरेर् निवासात्म-गुणै रमाक्रीडम् अभून् नृप \।\। \[भा।पु। १०.५.१८\]


---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इमम् एवार्थम् अन्याः
प्रकटन्त्यो लक्ष्मीतोऽप्य् अधिकत्वेनालौकिकत्वम् आत्मनो
निरूपयन्ति---**श्री यद्** इत्य्-आदि द्वाभ्याम् \। **वक्षसि पदंलब्ध्वापि
श्रीर् यत् पादाम्बुज-रजश् चकमे** कामयामास, न तु लब्धवती \। कुतो
न लब्धवती ? यतस् **तुलस्या** एव **त्वद्-भृत्य्-अजुष्टं** स्वाभाविकम्
\। भृतिः कर्म-मूल्यम्, तेन **अजुष्टं** कर्म-फलं न तत् \। सैव
कीदृशी ? इत्य् आहुः---**यस्या** इति \। **स्व-वीक्षणे** स्वं प्रति
दर्शनेऽ**न्येषां सुराणां प्रयास** एव \। **वयं तद्वत्** तत्-स्वरूपाः,
किन्त्व् इयान् विशेषः---सा तु चकम एव, वयं तु **तव
पाद-रजः-प्रपन्नाः** प्राप्ता एवेति ततोऽधिका अपि वयम् इत्य् अलम्
अन्यथा-शङ्कया \।\।३७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** त्वयाभिरमिता \[३६\] इत्य्
उक्ते सति कदाचित् क्षुभेत \। पदे ता उत्तमाधिकारं प्राप्तुम् इच्छतीति
मनसि विचार्य, यथा लक्ष्मीर् [उतस्य माधि]{।मर्क्} परित्यज्य
**पाद-रजः** कामयते, **तद्वद्** भवामेति प्रार्थयन्त्यः
प्राहुः---**श्रीर्** इति \। **श्रीर्** अपि **यस्य तव पादाम्बुज-रजः**
सेव्यत्वेन **चकमे** कामितवती, **वक्षसि** असापत्न्यं स्थानं
**लब्ध्वापि** \। श्रीस् तु उत्तम-नायिका परम-विदग्धा च पाद-तलस्य
सौभाग्यातिशयं विचार्य **पदाम्बुज-रज** एव सेवते स्म, असापत्न्यं
स्थानं त्यक्त्वा सपत्न्या **तुलस्या** सह सेवते \। **वक्षसि** एक एव
रसः, चरण-तलं सर्व-रसस्याश्रय-भूतं राग-सारस्य
चरणाश्रितत्वात् \। एवं सर्व-रसानां रागे स्वादु-विशेषम् अभिलाषमाणा
चरण-रजः सेवते \।

नन्व् आसां श्री-सेव्यत्व-ज्ञानं कथम् ? इति चेत् तत्राह---एतास् तु
श्रुतयः पूर्व-जन्मनि ज्ञातैश्वर्याः \। अतः श्री-सेव्यत्वम् उदाहरन्ति \।
यद् वा, नारायण-समो गुणैः \[भा।पु। १०.८.१३\] इति गर्गोक्त्या
श्री-सेव्यत्वोक्तिर् इति न किञ्चिद् अनुपपन्नम् \। कीदृशं पाद-रजः?
**भृत्य-जुष्टं** रस-विशेषेण **भृत्या** पोष्या
द्वादश-रसालम्बन-रूपाः, तैर् **जुष्टम्** \।

ननु यदि **तुलस्या** अन्यैर् भृत्यैश् च सेवितं, तर्हि कथं श्रियः
स्पर्धा न जाता ? तत्र समाधत्ते---यथा तुलसी श्री-कृष्णस्यातीव प्रिया
अन्यैर् भृत्यैः सेव्यमानं दृष्ट्वा तस्या मनसि स्पर्धा न जाता किन्त्व्
अतीव हर्षेण सेवते स्म, तथा श्रियोऽपि वृन्दावन-माहात्म्येन
स्पर्धावसरो उक्तं च, यत्र नैसर्ग-दुर्वैरा इति \।
सेवा-सुख-निमग्नानां परस्परानभिज्ञानाम् इव निर्मत्सराणां
चरण-रजः सेविनां मनसि स्पर्धनावकाशं लभते इति भावः \।
सेवयैवाधिकार-दार्ढ्यं नान्यथेति \। **यस्या** श्रिया
**स्व-वीक्षण-कृते** श्रीर् अस्मान् अवलोकयन्न् एतद्-अर्थम्, **अन्येषां
सुराणां** ब्रह्मादीनां **प्रयासः,** तपोभिर् उद्यमः\।

सा यथा क्षीरोद-मथने उद्भूता कामयमानान् ब्रह्मादीन् हित्वा चरण-रज
इव सेवते स्म, तथा श्री-सादृश्ये कामायमानान् पत्य्-आदीन् विहाय **वयम्
अपि पाद-रजः प्रपन्नाः** शरण-प्राप्ताः, वयं तु नोत्तमाधिकारिण्यः
किं तु दास-दासीनां स्वामि-सेवा-धर्मः स्वामि-सम्बन्धिनां तद्-अनुकूलानां
च सेवा-धर्मः \। अस्मत्-पत्य्-आदयस् तु, न त्व् अनुकूलाः, प्रत्युत
अपकारिणः \। अत एव तेषां त्याग एवोचितः \। यद्यपि वैकुण्ठ-लक्ष्मीश्
चापल्य-दोषम् अपहाय सदा वैकुण्ठ-नाथं भजत्य् एव, तथा
वृन्दावन-विलासिनस् तव चरण-रजः सेवने गुणाधिक्यम् आकलय्य
वृन्दावन-भूमौ वसतिम् अभिलाषमाणा तथा करोति \। उक्तं
च---रमाक्रीडम् अभून् नृप \[भा।पु। १०.५.१८\] इति \। अन्यच् च,

> यद्-वाञ्छया श्रीर् ललनाचरत् तपो
>
> विहाय कामान् सुचिरं धृत-व्रता \[भा।पु। १०.१६.३६\] इति \।

अनेन भर्तुः शुश्रूषणम् \[२४\] इत्य् अस्याप्य् उत्तरं दत्तम् एव \।

यद् वा, **श्रीर्** अपि तु भार्यापि लस्यानुद्गणेन भृत्य-जुष्टम् पादाम्बुजश्
चकमे, न तु प्राप \। भृत्यास् तु निश्चला यद्यपि तया चापलं त्यक्तां
तथापि निष्किञ्चनानां तेषां मनो-रोधेन तस्याम् आदर-विशेषानुदयात् \।
यस्याः **स्व-वीक्षण-कृते** स्वस्मिन् श्रियाम् इत्य् अर्थः \। **वीक्षणं**
भृत्या मां विलोकयन्तु, सारङ्गानां पदाम्बुजम्[^३८] \[भा।पु। १.११.२६\]
इत्य् उक्तत्वात् \। तेषां सर्वस्वम् अत एव प्रसन्नैस् तद्-अर्थे पाद-रजसि
तेषां कृपयाधिकारिणी स्याम् इति मनसि निधाय श्रीः प्रयासं करोति \।
**तद्वद्** भृत्य-जनवत् **वयं तव रजः** स्वत एव धन्यत्वं तव
पाद-सम्बन्धेनातीव-धन्यत्वम् इति भावः \।\।३७\।\।

[^३८]: श्रियो निवासो यस्योरः पान-पात्रं मुखं दृशाम्

    बाहवो लोक-पालानां सारङ्गाणां पदाम्बुजम्


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं त्वयैव वयं
स्व-प्रेयसी-कृताः, किन्तु त्वच्-चरण-सेवाम् एव वयम् आशास्महे इति
स-दृष्टान्तम् आहुः---**श्रीर्** लक्ष्मीर् **यस्य** नारायणस्य
**पदाम्बुज-रजश् चकमे**, **तद्वत्** तत्-तुल्यस्य **तवापि वयं
पदाब्ज-रजः प्रपन्नाः** \। ततश् च गर्गोक्ति-गम्येन तव
नारायण-तुल्यत्वेनास्माकम् अपि श्री-तुल्यत्वं स्वत एवायातम् इति भावः \।

किं च, **वक्षसि** सर्वोत्तमे स्थलं **पदम्** आस्पदं **लब्ध्वापि
तुलस्याः** सपत्न्याः पदम् अपि **भृत्यैर् जुष्टं** सेवितम् इति
पुरुष-जन-सङ्घट्टवद् अपि तस्य **पाद-रजश् चकमे** स्वाभाविकीं
प्रेयसी-भाव-समुचितां लज्जाम् अपि परित्यज्य स्व-न्यूनताम् अप्य् अङ्गीकृत्य
कामयते स्मेति तस्याः प्रेयसी-भावाद् अपि दासी-भावो यथाभीप्सितः,
तथैवास्माकम् अपीति \। अतस् तव रक्तक-पत्रकादि-दासैः सहापि लज्जां
परित्यज्य पादौ संवाहयितुम् इच्छामः \। तथा वृन्दावनीय-पुलिन्दीनां
कर्म तृण-लग्न-त्वच्-चरण-कुङ्कुमेन स्वीय-भाल-प्रलेपनम् अपि
स्व-न्यूनताम् अप्य् अङ्गीकृत्य चिकीर्षामः \।

किं च, श्रीमन्-नारायण-देवेन प्रतुष्यता नित्य-निवासार्थं तस्यै
स्व-वक्ष एव दत्तं \। त्वया तु रसिक-शेखरेण अस्मभ्यं
स्व-पद-तल-निकट-प्रदेशेऽपि क्षणम् अपि न दीयते, इत्य् अस्माकम् एव
दग्ध-ललाटम् इति ध्वनिः \। स्व-यशः-प्रेप्सुर् गर्गोक्ति-प्रामाण्येन यदि
नारायण-तुल्यो बुभूषसि, तदास्मान् वक्षसा वह इत्य् अपि
भाव-गाम्भीर्य-स्पर्शी ध्वनिः \।

ननु सा लक्ष्मीः यथा चञ्चला, तथैव यूयम् अपि पुण्यवतां जनानां
गृहे गृहे चाञ्चल्य-धर्मम् अप्य् अङ्गीकुरु, इति नर्माशङ्क्य केन
मूखेनोच्यते---**श्रीश्** चञ्चलेति \। सा तु परम-धीरैवेत्य्
आहुः---**यस्याः** श्रियः **स्वेषु वीक्षण-कृते**
वात्सल्य-रस-मय-कृपावलोकन-प्राप्ति-कृते **अन्य-सुराणां** ब्रह्मादीनां
तत्-पुत्र-तुल्यानां **प्रयास** एव, सा तु तद् अपि तान् अपि प्रायो
नावलोकते, किन्तु तच्-छक्तिर् एव काचित् तेभ्योऽभीप्सितां सम्पदं दत्त
इति \।\।३७\।\।

**\॥।**

\।\। १०.२९.३८ \।\।

तन् नः प्रसीद वृजिनार्दन तेऽङ्घ्रि-मूलं

प्राप्ता विसृज्य वसतीस् त्वद्-उपासनाशाः \।

त्वत्-सुन्दर-स्मित-निरीक्षण-तीव्र-काम-

तप्तात्मनां पुरुष-भूषण देहि दास्यम् \।\।

**श्रीधर-स्वामी (भावार्थ-दीपिका) :** हे **वृजिनार्दन**[^३९]
दुःख-हन्तः ! **त्वद्-उपासने** त्वद्-भजन एव **आशा** यासां ता वयं
**वसतीर्** गृहान् **विसृज्य** हित्वा योगिन इव **प्राप्ताः** \। **तव
सुन्दर-स्मित**-विलसित-**निरीक्षणेन** यस् **तीव्रः कामः,** तेन
**तप्त-**चित्तानाम् \। हे **पुरुष**-रत्न ! **दास्यं देहि** \।\।३८\।\।

[^३९]: निषेध-पक्षे वृजिनार्द न इति च्छेदः, गृहादि त्यक्त्वा न प्राप्ता
    वयम् इति योजना \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस् तव
पाद-रजः-प्रपन्नाः, **तत्** तस्मात् \। यद् वा, **त्वद्-उपासनं**
त्वत्-समीप उपवेशनं, तत्र **आशा** यासाम् इति ताः \। यद् वा,
**वसति**-विशेषणम् \। त्वद्-उपासस्य नाशो यासु, ता **विसृज्य** इत्य्
अन्वयः \। *योगिनः* सन्न्यासिनः \। यद् वा, दुःखिता आमन्त्रयन्ति
पुरुषस्य जीवस्य भूः स्थानं हृदयं मोषते पीडयतीति
**पुरुष-भूषण** इति \। यद् वा, पुरुष-भुवि वसतीति तथा \।
बहिर्-अन्तर्-ज्ञस्यैतद् उचितम् इति भावः \। **दास्यं** दासी-भावम् \।
अनेन सङ्गादि लक्ष्यते \।\।३८\।\।

*अतः परं विश्वनाथस्य पूर्णा टीकोद्धृता।*

---------------------------------------------------------------------------------------------------------------------

**कैवल्य-दीपिका : तन् न** इति \। **तत्** तस्मात् श्रियापि काम्यमानत्वात्
\। हे **वृजिनार्दन** ! दुःख-नाशक ! **वसतीर्** गृहान् **तव**
**सुन्दराभ्यां स्मित-निरीक्षणाभ्यां** यस् **तीव्रः कामः**, तेन
**तप्त-चित्तानाम्** अस्माकम् \।\।३८\।\। \[मु।फ। ११.३२\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अस्माकं कुत्रापि
स्पर्धा नास्ति, नापि गर्वः, केवलं त्वय्य् एव रतिः, तस्माद् अस्मान् प्रति
प्रसन्नो भूया इत्य् अन्या ऊचुः---**तन् नः** इत्य्-आदि \। हे **वृजिनार्दन**
दुःखार्दन \। **तत्** तस्मात् **नो**ऽस्मभ्यं **प्रसीद** \।

नन्व् अकिञ्चनेभ्य एव प्रसीदामीति चेद् वयम् अपि च तथैवेत्य् आहुः---हे
**पुरुष-भूषण** ! **दास्यं देहि** दासीभावं देहि, येनोपासनां कर्तुं
शक्यते \। कीदृशीनाम् अस्माकम् ? त्वं त्वत्तः सकाशात् हेतोर् वा
**तप्तात्मनां** त्वत्-कृतस् तापस् तद्-उपासनयैव याति \। हे
**सुन्दर-स्मित-निरीक्षण** ! हे **तीव्र-काम** ! तीव्रस् तीक्ष्णः कामोऽपि
यस्मात्, कामाद् अपि परम-मधुर इत्य् अर्थः \।\।३८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तत्** तस्मात्
रजः-प्रपन्नत्वात् **प्रसादं कुरु** \। तम् एवाहुः---**दास्यम्** एव
**देहि** इति \। ननु नव-यौवनोन्मत्ताः ! दास्यम् अपि
लक्ष्म्य्-आदि-प्रार्थ्यं कथं देयम् ? इति चेत्, तत्र स-दैन्यम्
आहुः---**त्वद्-उपासनाशाः** सत्यो **वसतीः**
सर्व-बन्धु-परिच्छद-सहित-गृहान् **विसृज्य** **अङ्घ्रि-मूलं प्राप्ता**
वयम् \। अतः सर्व-परित्यागेन प्रपन्नानाम् आशाम् अवश्यम् पूरयितुम्
अर्हसि इति भावः \। अन्यथा चास्माकं महद् दुःखं स्यात् \। तच् च
तवानुचितम् इत्य् आहुः---हे **वृजिनार्दन** ! इति \। तत्र च हे
रसिक-शेखर ! रस-विशेष-मयम् एव दास्यं देयम् इत्य्
आशयेनाहुः---**त्वद्** इति \। तच् चोचितम् एवेत्य् आहुः---हे
**पुरुष-भूषण** ! इति \। अन्यत् तैर् व्याख्यातम् \।

यद् वा, \"ननु गृहिण्यः ! तर्हि गृहेषु गत्वैव मद्-भृत्यैर् गोपैः सह
भक्त-वर्गवन् मद्-भजनं क्रियतां, तत्रैव
तद्-अशेषोपकरण-सम्पत्तेः ?\" इति चेत्, तत्र स-काक्व्
आहुः---**वसतीर्** **विसृज्य** इति \। तत्र हेतुः---**तवोपास**
उपास्तिः, तस्य **नाशो** यासु नाह्, तत्र तद्-भजनासिद्धेर् इत्य् अर्थः \।

किं च, \"हे महा-मोहन ! नान्य-भक्तवद् अस्माभिर् दास्यं प्रार्थ्यते
यद् गृहेषु गोप-वर्गैः सह सिध्येत्, किन्तु दास्य-विशेष एव\" इत्य्
आशयेनात्यन्तार्त्याभिनय-पूर्वकम् आहुः---**पुरुषो** जीवस् तस्य **भूः**
स्थानं हृदयं, तत् **ऊषते** पीडयति \। ऊष रुजायाम् इति \। हे
तथा-भूत ! **तव** **सुन्दराभ्यां स्मित-निरीक्षणाभ्याम्** \। किं वा,
हे **सुन्दर स्मित-निरीक्षण** ! अतो धूर्ततयैवेदं वदसीत्य्
अवहित्थया गुह्यमानं भावं वाक्-चातुर्याभिव्यञ्जयन्ति \। **त्वत्**
त्वत्तो यस् **तीव्रः कामः,** तेन **तप्त आत्मा** देही यासां नः, अतस्
तत्-प्रतीकारम् आदौ द्रुतं कुरु, अन्यथा अन्त्य-दशोपस्थितेर् इति \।

यद् वा, तत्-प्रतीकार-रूपं दास्यं देहीति भावः \।

यद् वा, ननु मद्-व्रज-स्त्रियः ! मद्-भक्त-वराणां गोपानां
कन्यात्व-भार्यात्वादिना युष्माकं स्वतः-सिद्धं मद्-दास्यम् अस्त्य् एव \।
किं तत्-प्रार्थनेन ? इति चेत्, सत्यम्, किन्तु असाधारणम् अस्मद्-उचितं
तद् देहीति स-वैयाग्र्यम् आहुः---**तप्तात्मनां** योग्यं यत् तद्
**दास्यम्** इत्य् अर्थः \। साक्षाद् आत्म-निर्देशो विनय-लज्जादिना \। किं वा,
**नः** इति पूर्वस्यानुषङ्गः \।

यद् वा, अत्यन्तार्त्या स-तृण-ग्राहम् आहुः---**तप्तात्मनां** स्त्रीणां
कासाञ्चिद् अपि **दास्यं देहि** अस्मभ्यम् \। एतादृशीनां दास्ये प्राप्तेऽपि
तव प्रसाद-विशेषोऽवश्यं भवितैवेति भावः \। अनेन दुःशील- \[२५\]
इत्य् अस्योत्तरम् \। **त्वद्-उपासनाशया** सत्-पतेर् अपि त्यागो युक्त एव \।
तत्-सिद्धान्तो लिखित एव, विशेषतश् च वसतीनां त्वद्-उपासनाशत्वेन \।
तत्र च तत्-स्वामिनां तेषां सम्बन्धेन त्वद्-भजन-पातात् ते पातकिन
एवेति त्याज्या एव \।

किं च, **त्वत्-काम-तप्तात्मनां** तत्-त्यागे कथं वा विचारो दोषो वा ?
महा-भुजङ्ग-ग्रस्तानां को नामास्तु ? इति \।

श्लेषार्थः---**वृजिनं** पापम् \। अन्येषाम् अपि पाप-नाशनोऽसीति वयं
**त्वद्-अङ्घ्रि-मूलं प्राप्ताः** \। अधुना च तवैव पापे मतिर् लक्ष्यते,
अतः **प्रसीद** \। अस्माकम् अत्रागमनापराधं क्षमस्व \।
मनोऽवष्टभ्य पुण्ये निधेहीत्य् अर्थः \।

यद् वा, ननु मद्-दास्यं लक्ष्म्या अपि दुर्लभं कृपया दीयमानम्
अङ्गीकुरुतेति चेत् तत्र साभ्यसूयम् आहुः---या **वसतीर् विसृज्य
त्वद्-उपासनाशाः** सत्यस् **तवाङ्घ्रि-मूलं प्राप्ताः,** दास्य इवाश्रिताः,
तासां **तीव्र-काम-तप्तात्मनाम्,** चतुर्थ्य्-अर्थे षष्ठी, ताभ्यो **दास्यं
देहि** \। अस्माकं पति-व्रतानां तेनालम् इत्य् अर्थः \। **पुरुषान्** सखीन्
एव, न तु स्त्रियो **भूषयति** इति तथा-भूत ! अतस् त्वया किम् अस्माकम्
? इति \। किं वा, हृदय-दाहकेति पूर्ववद् अर्थः \। तत् किं त्वयि
भक्त्यापि इति भावः \।\।३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं तृतीय-दिक् स्थिता
अपि विवक्षितम् उपसंहरति---**तन् नः** इति \। **तत्** तस्मात्
पूर्वोक्ताद् धेतोर् एव **प्रसादं कुरु** तम् एवाहुः **दास्यम्** एव
**देहि** इईति \।

ननु नव-यौवनोन्मत्ताः ! दास्यम् अपि तादृशं दुर्लभम् इति चेत् कथं
देयम् ? इत्य् अत्र स-दैन्यम् आहुः---**प्राप्ता** इत्य्-आदि \। अतः
सर्व-परित्यागेन प्रपन्नानाम् आशाम् अवश्यम् पूरयितुम् अर्हसि इति भावः
\। अन्यथा चास्माकं महद् दुःखं स्यात् \। तच् च तवानुचितम् इत्य्
आहुः---हे **वृजिनार्दन** ! इति \। तत्र च निज-भावोच्छलित-चित्ताः
सत्यः \। हे रसिक-शेखर ! रस-विशेष-मयम् एव दास्यं देयम् इत्य्
आशयेनाहुः---**त्वद्** इति \।

यद् वा, **तत्** तादृश-**निरीक्षण-तप्तात्मनाम्** अपि **दास्यम्** एव
**देहि** इति \। तत्-ताप-हरणेऽप्य् आशा परित्यक्तेत्य् अर्थः \। दास्यं
चोचितम् एवेत्य् आहुः---हे **पुरुष-भूषण** ! इति \। सर्वत्रैवाथ तव
**उपास** उपास्तिः, तस्य **नाशो** यासु ता इति \। श्लेषेण
**वसति**-विशेषणं च \।

किं वा, हे **सुन्दर-स्मित-निरीक्षण** ! अतो धूर्ततयैवेदं वदसीत्य्
अवहित्थया गुह्यमाणं भावं वाक्-चातुर्याभिव्यञ्जयन्ति \। **त्वत्**
त्वत्तो यस् **तीव्रः कामः,** तेन **तप्त आत्मा** यासां, तासां नः \।
अनेन दुःशीलः \[२५\] इत्य् अस्योत्तरं **त्वत्-काम-तप्तानां** तत्-त्यागे
कथं विचारो दोषो वा ? न हि काम-महा-भुजङ्ग-ग्रस्तानां तयोर्
एकतरोऽपि सम्भवतीति \।

निषेधार्थश् च---**तत्** तस्मात् **नो**ऽस्माकं सम्बन्धे **प्रसीद**
आग्रहं त्यजेत्य् अर्थः \। हे **वृजिनार्द न** इति छेदः \। यतः
**त्वद्-उपासनाशाः** सत्यो **वसतीर् विसृज्य** **तवाङ्घ्रि-मूलं न
प्राप्ता** वयं, तस्मात् यास् **त्वत्-सुन्दर**- इत्य्-आदि-लक्षणाः, तासां ताः
प्रति **दास्यं देहि,** अस्माकं तु न तेन प्रयोजनम् इत्य् अर्थः \। तासाम्
अपि नात्यन्त-तद्-अङ्गीकारात् सम्प्रदानत्वाभाव इति षष्ठ्य्-अभिप्रायः \।
**पुरुषान्** सखीन् एव तत्-तद्-उत्कण्ठया तत्-तद्-गोकुल-वधू-वेषेण
**भूषयसि** ता इति तत्राप्य् असम्भावना दर्शिता \।

यद् वा, **पुरुष-भूः,** तत्-सत्ता पुरुष-सामान्य इत्य् अर्थः \। हे तस्य
**ऊषण** ! पीडक ! तज्-जाति-मात्र-कलङ्क-कारिन्न् इति
स-कोप-सम्बोधनम् \। ऊष रुजायाम् इति \।\।३८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३३२) :** प्राक्तनं वाक्यं
निगमयन्ति---**तन् नः** इति \। **वृजिनार्दन** इति कर्मण्य् अन् एव---हे
सर्व-दुःख-निवारक ! **ततस्** तस्मात् **नो**ऽस्मान् प्रति **प्रसीद**
इमां दुर्दृष्टिं त्यजेत्य् अर्थः \।

ननु यूयम् अपि गृहादि-त्यागेनात्रागत्य तद्वद् एव मत्-पाद-रजः
प्रपन्नाः ? तत्राहुः---**न तेऽङ्घ्रि-मूलम्** इति \। तद्वद् असतोर्
**विसृज्य** **त्वद्-उपासनाशाः** सत्यस् तवाङ्घ्रि-मूलं न प्राप्ता अपि तु
कौतुकेनैव ज्योत्स्नायां वृन्दावन-दर्शनार्थम् आगता इत्य् अर्थः \। अतस्
**त्वदीय**-तादृश-**निरीक्षण**-जात-**तीव्र-कामेन तप्तात्मानो** याः,
तासाम् एव **दास्यं देहि,** न तु मादृशीनाम् \। अत्र षष्ठी
चात्यन्त-दानाभावे सम्प्रदानत्वं न भवतीति विवक्षया \। अतस् तद् अपि
दानं गोकुलेऽस्मिन् नातिस्थिरीभविष्यतीति भावः \।

**पुरुष-भूषण** ! इति सम्बोधनं च श्लिष्टम् \। **पुरुषान्**
गोकुल-गतान् सखि-जनान् एव **भूषयति,** न त्व् अद्यापि गोकुल-रमणीं
काञ्चिद् अपि \। अतस् तादृश-तप्तात्मानोऽपि नायिकाः कल्पना-मात्र-मय्य इति
भावः \। अत्र भावान्तरेण आगति-सूचनात् दृष्टं वनं कुसुमितम्
\[भा।पु। १०.२९.२१\] इत्य् अनेन तद्-भावोद्दीपनम् अपि नादृतम् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तस्माद् अस्मभ्यं प्रसीदेत्य्
आहुः---**तन् नः** इत्य्-आदि \। **तस्माद्** अन्यथा-शङ्का-निरासतो
**नो**ऽस्मभ्यं **प्रसीद** \। हे **वृजिनार्दन** ! दुःखार्दन ! वयं
कीदृश्यः? **वसतीर् विसृज्य त्वद्-उपासनाशाः** सत्यस् **तवाङ्घ्रि-मूलं
प्राप्ताः** \। तस्माद् **दास्यं देहि**, अर्थाद् अस्माकम् इत्य् आशयः \।
कीदृशीनाम् ? **त्वत्** त्वत्त एव **तप्तात्मनाम्** \। हे **सुन्दर** ! हे
**स्मित-निरीक्षणेन तीव्रो**ऽतिशयोग्रः **कामो**ऽपि यस्मात्,
यत्-स्मित-निरीक्षणेन कामोऽपि कुपितो यत इत्य् अर्थः \।\।३८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं
विरहाग्नि-ज्वालावली-दृढ-मनस्त्वेन धैर्यं कर्तुम् अपारयन्त्यः
स-काकु-दैन्यम् आवेदयन्त्यः प्रार्थयन्ते---**तन् नः प्रसीद** इति \।
यस्मात् तव पाद-रजः सेवनम् एव पुरुषार्थावधिः \। लक्ष्मी-दृष्टान्तेन
च गतानुगतिकत्वेन तव चरण-रजः-सेवनम् एव गृहे स्थिताभिर् एव
व्यवसितम् \। **तस्मान् नो**ऽस्मान् प्रति **प्रसीद** प्रसन्नो भव \।
वाग्-भङ्ग्या कौटिल्यं त्यजेति \। हे **वृजिनार्दन** ! दुःख-हन् !
गोवर्धनोद्धरणादिना परिशीलित-व्रत !

कीदृशीर् **नः** ? **तवाङ्घ्रि-मूलं** चरणान्तिकं **प्राप्ताः** \। किं
कृत्वा ? **वसतीर्** गृहान् **विसृज्य** त्यक्त्वा **त्वद्-उपासनाशाः,**
तवोपासने आशा यासां ताः \।

नन्व् एकान्ते वन-मध्ये एकाकिना मया स्थीयते \। भवतीषु कथं
प्रसादः कर्तव्यः ? इति चेत् तत्राहुः---**तेऽङ्घ्रि-मूलं प्राप्ताः** \।
यस् तु चरण-मूलम् उपास्ते, स एव प्रसाद-पात्रं भवति \। तत्र वयं
**वसतीर् विसृज्य** प्रत्यापत्तितया त्यक्त्वा आगताः \। किं च, ये
त्यक्त-लोक-धर्माश् च मद्-अर्थे तान् बिभर्म्य् अहम् \[भा।पु। १०.४६.४\]
इति त्वयैवोक्तत्वात् \। **वसतीर्** इति
स-परिच्छद-सर्व-लब्ध-परित्यागोऽपि विवक्षित इति \।

**वृजिनार्दन** ! इति कृपालुत्वम् उक्तम् \। त्वं कृपालुः, वयम् आर्ताः \।
आर्तानां दुःख-निवारणे तद्-असिद्धेः गृह-त्यागे
हेतुः---**त्वद्-उपासनाशाः** \। यतः सर्व-सङ्ग-परित्यागेन योगिन इव
निवृत्ताभिमानतया तवोपासनं कर्तुम् आगताः \। **आशा** नो छेत्तव्येति
\। अन्यथा तव प्रतिज्ञा-भङ्गोऽपि भविता \। ये यथा मां प्रपद्यन्ते
तांस् तथैव भजाम्य् अहम् \[गीता ४.११\] इति त्वयैवोक्तम् \। अतो
**दास्यं देहि** \। यद् वा, कीदृशीर् **वसतीस्** त्वद्-उपासंस् तव
समीप-स्थितिः, तस्या नाशो यासु ताः \। गृह-स्थित्या तद्-असिद्धिर् इत्य्
अर्थः \। यद् वा, कीदृशीर् **वसतीः** त्वद्-उपासनां त्वत्-सेवन-रूपां
भक्तिं स्यति तनुकुर्वन्ति, तुच्छीकुर्वन्तीत्य् अर्थः \। सो तनु-करणे
धातोर् इति \।

ननु, गृह-स्वामिनं विहाय दास्यं किम् इति प्रार्थ्यते ? तत्र स्वीयाम्
आर्तिं निवेदयन्त्यस् तच्-छान्ति-हेतुं दास्यम् एवाभिलषन्त्य
आहुः---**त्वत्-सुन्दर-स्मित-निरीक्षण-तीव्र-काम-तप्तात्मनाम्**---तव
सुन्दरं स्मित-पूर्वं निरीक्षणं, तेन तीव्रोऽसह्य एव यः कामः, तेन
तप्तः आत्मा मनो यासां नः \।

यद् वा, हे **सुन्दर-स्मित** ! **त्वत्** त्वत्तो हेतोर् **निरीक्षणं**
तवावलोकनं, तेन **तीव्रो** अनिवार्यो यः **कामः,** तेन **तप्त
आत्मा** क्षेत्रज्ञो यासां, तासां तव कपट-स्मितेन मोहितानां,
स्व-दृष्टान्तेन त्वयि शुद्ध-भाव-विजानतीनाम्, इदानीं तव
धर्मोपदेशेन औदासीन्यं जानतीनाम्, अत एव रमण-भिन्नान्यत्र
निस्पृहानां, **नो**ऽस्माकं **दास्यं देहि** \। दास्यं दत्ते त्वयि
व्रजेश्वरादिर् नासूयां करिष्यति \। दास्येऽस्माभिर् लब्धे सति पत्य्-आदिर्
अपि नासूयां करिष्यति इति भावः \।

यद् वा, हे **वृजिनार्दन** ! ये त्वां प्रपन्नाः, तेषां पाप-निरसनम् \।
वयं तु तव पाद-मूलं प्रपन्नाः, तथाप्य् अस्मासु काम-कृतस् तापः \।
इदम् एव चित्रं, येन पापेन पत्य्-आदि-सङ्गो जातः, तत् पापं तव
चरण-दर्शनेन विनष्टम् \। यतः पाप-मूला गृहा एव त्यक्ताः, सम्प्रति
तव **सुन्दराभ्यां स्मित-निरीक्षणाभ्यां** जातो यस्
**तीव्रो**ऽप्रतीकार्यः **कामः**, तेन **तप्तात्मनां** पीडित-चित्तानां
हृद्-रोगस्य त्वम् एव निदानम् \। तस्य निवर्तकम् औषधं त्वद्-दास्यम्
एव \। दशम्य्-अवस्थायाः प्राग् एव देह-गृहादिकं दुःख-निदानम् इति
ज्ञात्वा प्राग् एव त्यक्तम् \। त्वं तु काम-तापं ददद् अपि त्याजयितुं न
शक्यः \। अतो दास्यं दत्त्वास्मान् रक्षेति प्रार्थना \।

हे **पुरुष-भूषण** ! पुरुषाणां सखानां गोपानाम् अलङ्करणं सर्वदा
सखिभिः सह विहर्तुं पुष्प-पल्लव-गैरिकादिभिस् तान् अलङ्करोषि \।
तथैव कदाचिद् अस्मान् अप्य् अलंकुर्व् इति भावः \। यद् वा, हे **पुरुष**
! अस्माकम् अन्तर्यामिन् ! अस्मासु जातां पीडां जानिषे \। अतो निवर्तय \। हे
**भूषण** ! वयं भूष्याः, त्वं तु भूषणम् \। अतस् त्वम् अस्मान्
भूसयेति \। दास्यस् तु स्वामि-सेवया लब्ध-प्रसादा अकुतो-भयाः सत्यो
विचरन्ति \। अतो दास्येनालङ्कुर्व् इति प्रार्थना \।\।३८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्माद् गृह-कुटुम्बादिकं
परित्यज्य नारायणस्य भक्ता इव वयं तव दास्यम् एव कामयामहे इत्य्
आहुः---**तन् नः** इति \। यतस् त्वं नारायण-तुल्यः, तस्माद् अस्मान् प्रति
**प्रसीद** \।

ननु, मत्-प्रसाद-प्रतिकूलं दुःखादृष्टं भवतीनाम् अस्तीत्य् अतः कथं
प्रसादः ? नारायणोऽपि किं सर्वत्रैव प्रसीदति ? इत्य् अत आहुः---हे
**वृजिनार्दन** ! तद् अपि दुःखं त्वम् एवार्दय \। नारायणो ह्य् अवश्यम्
एव प्रपद्यमानानां दुःखम् अर्दयति \। वयं च **तेऽङ्घ्रि-मूलं
प्राप्ताः** \। तत्रापि कामनान्तर-राहित्येनैवेत्य् आहुः---**विसृज्य
वसतीः** इति \।

ननु, गार्हस्थ्य-सुखं परित्यज्यापि मत्तः सुखं किञ्चनावश्यम्
अर्थयध्वे इति जानीमः ? तत्राहुः---**त्वद्-उपासनायाम्** एव **आशा**, न
तूपासनायाः फले कस्मिंश्चन सुखे त्वया दास्यमाने आशा यासां ताः \।
अयम् अर्थः---उपासनाया त्वां सुखयाम इत्य् एवाभिप्रायेऽपि
त्वत्-सुख-दर्शनोत्थं यदि नः सुखम् आकस्मिकं भवेत्, तर्हि को दोषः
? इति \।

ननु, तर्हि कथम् उक्तम् अस्माकं हृच्-छयाग्निं सिञ्च \[३५\] इति ?
सत्यं, तद्-अग्नि-ज्वालाया अपि त्वम् एव कारणम् इत्य् आहुः---**तव
सुन्दर-स्मित-निरीक्षणेन** यस् **तीव्र-कामः**, तेन **तप्त आत्मा**
यासां, तासाम् अस्माकं **दास्यं** दासीत्वम् एव **देहि**, न तु पत्नीत्वम्
\।

अत्र श्रीमद्-वल्लभाचार्य-चरणानां व्याख्या---अतो दास्यार्थिन्य एव
वयं, न तु विवाहार्थिन्यः \। अत उपनयनाद्य्-अपेक्षापि न
लोक-व्यवहारेण इत्य् एषा \। ततश् चास्माकं कन्यात्वे परोढात्वे वा न
कापि क्षतिः, उभयीभावेऽपि त्वद्-दास्य-सम्भवाद् इति भावः \।

प्रकृत-वैष्णव-तोषण्यां श्री-सनातन-गोस्वामि-चरणानाम् अपि---विवाहे
सति पत्नीत्वेन भजनाद् अप्य् औपपत्न्येन भजनं परम-महा-सुखम् \।
तच् च श्री-भागवतामृत- काव्यालङ्कारादौ च प्रसिद्धम् एव \। अत
एवात्र दास्य-विशेष एव प्रार्थितः \। अधुना च प्रार्थ्यते **दास्यो
भवामः** \[३९\] इत्य् एषा \।

कथं भावः ? काम-महोदधित्वाद् एव स्त्री-लम्पटस्य तवास्माभिर्
युवतिभिर् उपासनां स्वाङ्गैर् एव त्वत्-सुखोत्पादन-लक्षणा खल्व्
एषैवेत्य् अतो हृच्-छयाग्नि-सेक-प्रार्थनापि त्वद्-उपासना-प्रार्थनैव \।
कामाग्निर् अप्य् अस्माकं त्वद्-उपासनोपकरणम् एव मुख्यम् इति \। अत एव
समुचितम् एव सम्बोधन-पदम्---हे **पुरुष-भूषण** ! गौराङ्गीनाम्
अस्माकम् इन्द्रनील-मणि-मय-सर्वाङ्गालङ्कारेति \।\।३८\।\।

**\॥।**

\।\। १०.२९.३९ \।\।

वीक्ष्यालक-वृत-मुखं तव कुण्डल-श्री-

गण्ड-स्थलाधर-सुधं हसितावलोकम् \।

दत्ताभयं च भुज-दण्ड-युगं विलोक्य

वक्षः श्रियैक-रमणं च भवाम दास्यः \।\।

**श्रीधर-स्वामी (भावार्थ-दीपिका) :** ननु, गृह-स्वाम्यं विहाय दास्यं
किम् इति प्रार्थ्यते ? त आहुः---**वीक्ष्य** इति \। **अलकावृत-मुखं**
केशान्तरैर् आवृत-मुखम् \। तथा **कुण्डलयोः श्रीर्** ययोः, ते
**गण्ड-स्थले** यस्मिन्, **अधरे** **सुधा** यस्मिन्, तच् च तच् च
**तव मुखं वीक्ष्य,** **दत्ताभयं भुज-दण्ड-युग्मं** **वक्षश्**
**च** **श्रिया एकम्** एव **रमणं** रति-जनकं वीक्ष्य, **दास्य** एव
**भवाम** इति \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अयोग्यार्हं दास्यं यूयं
योग्याः किम्-अर्थम् इच्छथ ? इत्य् आशङ्कते---*ननु* इति\। **अलकाश्**
चूर्ण-कुन्तलाः इत्य् अमरः \। अतिसुभगत्वात् तव सर्वेश्वरस्य दास्यम्
एवोचितम् इति भावः \। केचित् त्व् अत्र **अलकावृत-मुखस्य** जालत्वम्,

**कुण्डलयोर्** वंसिकात्वं, **गण्ड-स्थलस्य** विशाल-भूमित्वम्,
**अधर-सुधाया** लोभकत्वं, **हसितावलोकस्य** मोहिनीत्वम्,
वेणु-गीतस्य भैरव-रागत्वम्, गोपी-जनानां वन-चरत्वं, नेत्राणां
खञ्जनत्वं कल्पयन्तीति \।\।३९\।\।

*अतः परं विश्वनाथ-टीका सामस्त्येन उद्धृता।*

---------------------------------------------------------------------------------------------------------------------

**कैवल्य-दीपिका :** ननु सन्त्य् अत्र पुरुषान्तराणीति किं ममैव
प्रार्थनया ? इति चेत्, तत्राहुः---**वीक्ष्य** इति \। **अलकाश्**
चूर्ण-केशाः \। **कुण्डल-श्रीश्** च **गण्ड-स्थलं** च **अधर-सुधा**
चेति द्वन्द्वैक्यम् \। **हसितं** च **अवलोकश्** च **श्रिया
एक-रमणम्** \। आर्षोऽवर्णागमः सन्धिर् वा \। अन्यान्यापेक्षं **वक्षः**
श्री-प्रलोभकम् इत्य् एक-शब्दार्थः \। **भवाम** इत्य् आशिषि लोट्
\।\।३९\।\। \[मु।फ। ११.३३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** उपासनाशाः इति यद्
उक्तं, तत् कीदृशम् ? इत्य् अन्या ऊचुः---**वीक्ष्यालकावृतम्** इत्य्-आदि \।
**अलकावृत-मुखं,** **तव गण्ड-स्थलं** च, **अधर-सुधा-हसितम्
अवलोकं, भुज-युगं, वक्षश्** च **वीक्ष्य दास्यो भवामः** \। एतेषाम्
उपासना-योग्या भवाम इत्य् अर्थः \। वक्रोक्तिः \।\।३९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु दास्य-रसिकाः !
तर्हि प्रायः एतादृश-भावानां श्रीदाम-सुबलादीनाम् इव दास्यम् अङ्गीकुरुत
? इति चेत्, तत्र किं वा दास्य-विशेष-प्रार्थने हेतुं स-भावम्
आह---**वीक्ष्य** इति \। साक्षाद् अन्तिके दृष्ट्वा प्राधान्येन श्री-**मुखस्य
भुजयोर् वक्षसश्** च वर्णनं
गण्ड-चुम्बनाधरामृत-पान-गाढालिङ्गनाद्य्-अभिप्रायेण, तत्र च
**अलकैर्** ललाटोपरि विलसद्भिर् **आवृतम्** इत्य् ऊर्ध्व-भागस्य,
**कुण्डल-श्री** इति द्वयोः पार्श्वयोः, **हसितेन अवलोको** यस्मिन्न् इति
अधो-मध्य-भागयोर् इत्य् एवं सर्वत्र शोभोक्ता \। **स्थल**-रूपकेण
**गण्डयोर्** दर्पणादिभ्योऽपि सौन्दर्यं ध्वनितम् \। **दत्तम् अभयं**
भक्तानां दैत्य-वधादिना येन इत्य्-आदि बलिष्ठत्वादि-गुणः \। तेन च
चातुर्येण पत्य्-आदिभ्यो भयं परिहृतम् \। वस्तुतस् तु गाढाश्लेषेण
कामादि-भय-हरत्वम् अभिप्रेतम् \।

**दण्ड**-रूपकेण सुवृत्त-पृथु-दीर्घत्वाद्य्-आकार-सौष्ठवम् \।
**श्रिया** लक्ष्म्या निज-शोभया वा कृत्वा, **एकं** श्रेष्ठम् अद्वितीयं वा
**रमणम्** इति परम-सौन्दर्यं शोभाधिक्यं चोक्तं **च**-कार-द्वयम्
\। **विलोक्य** इति पुनर् उक्तिश् च श्री-मुखवद् भुज-वक्षसोर् अपि
प्राधान्य-विवक्षया \।

किं वा, दासीत्वे तद्-दर्शन-मात्रैक-हेतुतोक्त्या
तत्-तत्-परम-मोहनतैव दर्शिता \। अतो दासीत्वेन
तत्-तद्-रस-विशेषस्य यथायथं साक्षाद्-अनुभव-संसिद्ध्या **दास्य**
एव **भवाम** इत्य् अर्थः \। वर्तमानायां पञ्चमी \।

गूढोऽयम् अभिप्रायः---विवाहे सति पत्नीत्वेन भजनाद् अप्य् औपपत्येन
भजनं परम-महा-सुखम् \। तच् च श्री-भागवतामृते काव्यालङ्कारादौ
च प्रसिद्धम् एव \। अत एवात्र दास्य-विशेष एव प्रार्थितः \। अधुना च
प्रार्थ्यते---**दास्य** एव **भवाम** इति \। अन्यत् तैर् व्यञ्जितम् \।

यद् वा, **कुण्डलयोः श्रीः** शोभा येन, तन् **मुखम्** \। केषाञ्चिन् मते
**श्री** इति दीर्घः पाठः \। ततश् च **कुण्डलयोः** **श्री**-स्वरूपे
**गण्ड-स्थलेऽधर-सुधां** च द्वन्द्वैक्यम् \। तथा **हसितं** च
**अवलोकं** च इति सर्वेषां प्राधान्यं द्योतितम् \। तच् **च**-काराभ्यां
व्यञ्जितम् एव \। **विलोक्य** सुदृश्यम् परम-सुन्दरम् \।

यद् वा, जागताम् एव **वि**शेषेण **लोक्यं** दृश्यं यद् **वक्षः,** तत्,
पुंसाम् अपि मनोहरत्वात् \। अत एवोक्तं श्री-कपिल-देवेन---

> वक्षोऽधिवासम् ऋषभस्य महा-विभूतेः
>
> पुंसां मनो-नयन-निर्वृतिम् आदधानम् \। \[भा।पु। ३.२८.२६\]

अस्यार्थः---*ऋषभस्य* सर्व-श्रेष्ठस्य श्री-कृष्णस्येत्य् अर्थः \।
निजाशेष-भगवत्ता-प्रकटनात् *पुंसाम्* अपि, किम् उत स्त्रीणाम् ? साक्षात्
तथानुक्तिर् मातर्य् उक्तेर् इति \।

अप्य्-अर्थे **च**-शब्दः \। **श्रिय एक-रमणं** क्रीडा-स्थानम् अपि सदा
तत्र निवासात् \। किं वा, सुख-प्रदम् अपि सदा तद्-आश्लेषात् \।

यद् वा, **श्रियः** शोभाया अप्य् **एकं** श्रेष्ठम् अद्वितीयं वा
**रमणम्** \। विसर्ग-लोपेऽपि सन्धिर् आर्षः \। ततश् च,
**च**-कारोऽन्वाचये[^४०] प्रथमः, अप्य्-अर्थे द्वितीयः \। एवं
श्री-मुखाद् भुजयोर् गौणत्वम् \। ततोऽपि वक्षसोऽभिप्रेतं
शोभा-सुखातिशयवत्त्वेऽपि तस्य लक्ष्म्य्-आक्रान्तत्वेन सापत्न्याद् असूयया
गौणत्वम् अधिकम् \।

[^४०]: चोन्नेच्तिन्ग् ओफ़् अ सेचोन्दर्य् अच्तिओन् wइथ् थे मैन् अच्तिओन्


यद् वा, **च**-काराभ्यां पूर्ववत् सर्वेषाम् एव प्राधान्यं द्योतितम् \।
सर्वेषाम् अपि प्रत्येकं प्राधान्येन दासीत्वे हेतुत्वात् \। यद् वा, पूर्वं
दास्य-विशेष-प्रार्थने जारत्वेनैव भजनम् अभिप्रेतम् \।

ननु, लोल-प्रकृतयः ! तद् एव कथं प्रार्थ्यते ?
कृत-कात्यायनी-व्रत-कुमारी-वर्गवत् सर्वा अपि विहार-द्वारा पत्नीत्वं मे
न कथम् इष्यते ? इत्य् अत्र स-वैदग्ध्यम् आहुः---**वीक्ष्य** इति \।
**दास्य** एव **भवाम,** औपपत्येनैव त्वां भजाम इत्य् अर्थः \।
आशिषि पञ्चमी \[*लोट्*\] \। अनेनैव निर्भर-प्रेम-रसाविर्भूत्या
यथा-यथं तन्-मधुर-रसानुभव-विशेष-सुसिद्धेः \। तच् च
श्री-भागवतामृते वर्णितम् एव, काव्यालङ्कारादौ च प्रसिद्धम् \। एतेन
अस्वर्ग्यम् \[भा।पु। १०.२९.२६\] इत्य् अस्योत्तरम् \।
त्वच्-छ्री-मुखादि-वीक्षणेन औपपत्ये जन्यते, तत्रास्माकं को नाम दोषः
? इति \।

किं वा, औपपत्येन तद्-भजने मोक्षाद् अपि वैकुण्ठ-लोक-सुखाद् अपि
लक्ष्म्य्-आदि-भजनानन्दाद् अपि च परम-सुख-विशेष-सिद्धेः, किं नाम
अस्वर्ग्यत्वादिकम् ? अतः कुल-स्त्रीणाम् एव त्वया सह तद् उचितम् इति \।

श्लेषार्थः---एतादृशं **तव श्री-मुखादिकं वीक्ष्य** अपि तव **दास्यः**
कर्म-कार्योऽपि **भवाम** सम्बावनायां पञ्चमी \। भवेम किम् ? काक्वा,
अपि तु नैवेत्य् अर्थः \। तत्र हेतुः---**श्रिय** एव **एकं रमणम्**
इति सर्वेषाम् एव विशेषणं, चञ्चल-प्रकृतेस् तस्या एव, न तु
स्थिर-प्रकृतीनां पतिव्रतानाम् अस्माकं त्वन्-मुखादिना रमणम् इति \।

यद् वा, **कुण्डल-श्री** इत्य्-आदि-रूपम् **अलकावृत-मुखं तव** त्वया
**वीक्ष्य** विशेषेण ईक्षयित्वा दर्शयित्वा, **भुज-दण्ड-युगं च
विलोक्य** विशेषेण लोकयित्वा दर्शयित्वा, **वक्षश्** च दर्शयित्वा भयं
प्रति वयं **दत्ताः** \। भयाय समर्पिता वयम् इत्य् अर्थः \।
अतोऽस्माकं बह्याभावाय अस्मद्-आस्यो मद-रहित-मुखो भव \।\।३९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु भवत्यो न धनादिना
मूल्येन क्रीताः, न वा दत्त-भृतयः \। कुतो दास्यो भवेयुः ?
उच्यते---अन्यत्रैव खल्व् असाव् अन्योऽन्येन स व्यवहारः \। भवति तु
स्व-मुखादि-दर्शन-दानम् एव मूल्यं भृतिश् चेत्य् आहुः---**वीक्ष्य** इति
\। विशेषेण दृष्ट्वा विशेषम् एवाहुः---**अलकावृत-** इत्य्-आदि विशेषणैः \।
तत्र च **अलकैर्** ललाटोपरि विलसद्भिर् **आवृतम्** इत्य्
ऊर्ध्व-भागस्य \। **कुण्डल-श्री-** इति द्वयोः पार्श्वयोः \।
**हसितेनावलोको** यस्मिन् इति अधो-मध्य-भागयोर् इति \। एवं सर्वत्र
शोभोक्ता **स्थल**-पूर्वकेण **गण्डयोर्** विस्तीर्णत्वं, **कुण्डल-श्री**
इत्य् अनेन स्वच्छत्वं च ध्वनितम् \। **अधरे** च **सुधा**नुमानं
दर्शन-मात्राल् लोभ-विशेषोत्पत्तेः सौरभ्य-विशेषानुभवाच् च \।

तथा **दत्तम् अभयं** भक्तानां दैत्य-वधादिना येन इत्य्-आदि
बलिष्ठत्वादि-गुणः \। तेन च चातुर्येण पत्य्-आदिभ्यो भयं परिहृतम्
\। वस्तुतस् तु गाढाश्लेषेण कामादि-भय-हरत्वम् अभिप्रेतम् \।
**दण्ड**-रूपकेण सुवृत्त-पृथु-दीर्घत्वाद्य्-आकार-सौष्ठवम् \। अत्राप्य्
एवं वैशिष्ट्यम् उक्तम् \। तथा **श्रिया**
वाम-भाग-स्थ-स्वर्ण-वर्ण-लक्ष्मी-रेखा-रूपया लक्ष्म्या कर्त्र्या
**एकं** श्रेष्ठं **रमणं** यस्मिन्न् इति
परम-सौन्दर्यादि-सम्पत्ति-निधानत्वम् उक्तम्\। **च**-कार-द्वयं
**विलोक्य** इति पुनर् उक्तिश् च निज-वास-भुज-वक्षसोर्
विशेषाश्रयता-विवक्षया \। तथोत्तरयोर् द्वयोर् एका क्रिया
चैक-सम्प्रयोजन-जनकत्वात् तादृश-गण्डाधर-मण्डिते श्री-मुखे हि
चुम्बन-पाने भुज-वक्षसोश् चालिङ्गन-मात्रम् अभिलषितम् इति \।

अत्रालकादीनाम् उक्ति-क्रमेण इदं गम्यते---प्रथमतो मुखस्य
तत्-तत्-सौन्दर्य-दर्शने जातेऽपि लज्जया न चातुरक्षणे दर्शनं, किन्त्व्
अत्युत्कण्ठया \। पश्चाद् एव तत इच्छा-विशेषेण येन भुजौ दष्टौ,
तस्य तु विश्रामो वक्षस्य् एवेति तथा क्रमो ज्ञेयः \। एवं दासीत्वे हेतुः
परम-मोहनतैवेति ध्वनितम् \।

किं च, **भृतिर्** मूल्यं च खलु विषय-दानम् एव लोके दृश्यते, तत् तु
त्वयि तत्-तद्-रूप-शोभावति मधुराधर-सुधे लोभनीय-भुजादि-स्पर्शे
पूर्ण-लक्ष्मी-निधान-वक्षसि लब्धे, स्वतः-सिद्धम् एवेति, तथापि
**वीक्ष्य** इति स्वेषां नेत्र-खञ्जन-बन्धोऽपि ध्वनितः \। तत्र
**अलकानां** पाशत्वं, **कुण्डलयोस्** तद्-अन्तिम-कुण्डलिका-रूपत्वं,
**गण्डयोस्** तन्-निधान-स्थलत्वम् **अधर-सुधाया**
लोभ्याहारत्व-**हसितावलोकस्य**
विश्वास-जनक-स्व-पालित-खञ्जन-द्वयाविलासत्वम् \। तत्र
**भुज-दण्ड-युगस्य** च **दत्ताभयत्वम्** एव पल्लव-युक्तत्वाद् इति
भावः \। तादृश-वक्षसश् च सुख-चार-प्रदेशत्वम् इत्य् अपि ज्ञापितम् \।
अन्यत् तैः \।

यद् वा, **कुण्डलयोः श्रीः** शोभा येन, तन् **मुखं** \। केषाञ्चिन् मते
**श्री** इति दीर्घः पाठः \। ततश् च **कुण्डलयोः**
श्री-हेतु**-गण्ड-स्थले** च **अधर-सुधा** च, तासां द्वन्द्वैक्यं,
तथा **हसितं** च **अवलोकश्** च, तत् तच् च **वीक्ष्य** इति सर्वेषां
प्राधान्यं द्योतितं \। **विलोक्य** सुदृश्यम् इति निषेधार्थस् तु \।

ननु यद्य् एवं, तर्हि कथं ममाङ्गानि मुहुर् वीक्षमाणा एव तिष्ठथ ?
तत्र साटोपम् आहुः---**वीक्ष्य** इति \। अत्रापि काक्वैव निषेधो व्यङ्ग्य
इति \।\।३९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** अथ श्रवणाद् \[भा।पु।
१०.२९.२७\] इत्य्-आदौ दर्शनान् मयि भावः इत्य् अनेन
यन्-निज-सौन्दर्य-बलं दर्शितं तत्राहुः---**वीक्ष्य** इति \। अत्राप्य्
अन्त्यश् **च**-शब्दः काक्वा \। पूर्वस् तु तत्-तद्-उक्त-समुच्चये \। एतद्
अपि एतच् चापि **विलोक्य दास्यो भवाम**, अपि तु न सर्वथैव इत्य्
अर्थः \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अद्य किं दास्यं दास्यसि ?
**दास्यस्** तु वयं **भवाम** एवेति सिद्धवद् अन्या आहुः---**वीक्ष्य**
इत्य्-आदि \। **तव मुखं वीक्ष्या** दर्शनीया येऽ**लकाः,** तैर्
**आवृतम्** \। पश्चात् कर्मधारयः \। **कुण्डलयोः श्रिया** युक्तं
**गण्ड-स्थलं** यस्य तत् तथा \। **अधरे सुधा** यस्य तत् तथा \।
\[**विलोक्यं**\] दर्शनीयं **वक्षश्** च कर्मधारयः \। कीदृशम् ?
**श्रिया** हेतु-भूततया **एक-रमणम्** \। एतानि यथा
स्वभाव-सिद्धानि भवन्ति, तथा वयम् अपि **दास्यो** **भवाम** इत्य्
अर्थः \। अथवा, **वीक्ष्य विलोक्य** इति पूर्व-काले ल्यप्, तन्
नातिसुरसम् \।\।३९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु, पूर्वं
पद-रजः-सेव्यत्वेन प्रार्थितम् \। इदानीम् अन्यद् अपि
भिक्षु-प्रसारिका-न्यायेन प्रार्थयन्त्यो व्याजेन दास्यम् एव स्वीकुर्वन्ति
इति ज्ञात्वा पृच्छन्ति \। गृह-त्यागे को वा दोषः ? **दास्यो भवामः** \।

कीदृशं मुखम् ? **कुण्डलयोः श्रीर्** ययोः, ते **गण्ड-स्थले** \।
यस्मिन् **अधरे सुधा** यत्र, तत्र\। पुनः कीदृक् ? **हसितं** हासस्
तद्-विलसितोऽ**वलोको** यस्मिन् \। ततः प्रथमं तासां मनसि सुखम्
एव मुख्य-स्वाद्यं तेनाभिप्रेतम् \। अतस् तद् एव
वर्णयन्ति---**अलकावृतम्** इति \। अलि-कुलावृत-नीलोत्पल-सादृशेन
वर्णितं मकरन्दाधिक्येन पेयत्वम् अभिप्रेतम् \। **कुण्डल-श्री** इति
पार्श्व-द्वयं पीन-युगावृतत्वेन शोभातिशयः सूचितः \।
**गण्ड-स्थले** स्वच्छत्वं द्योतितम् \। **अधर-सुधा** इति
लोभाश्रयत्वं सूचितम् \। **हसितावलोकम्** इति विलास-प्रकाश-भरः
सूचितः \।

**भुज-दण्ड-युगं च विलोक्य** \। कीदृशं ? **दत्ताभयम्** \।
भक्तेभ्यो दत्तम् अभयं येन स्व-सामर्थ्येन
गोवर्धनोद्धरणादिना---न त्रास इह वः कार्य \[भा।पु। १०.२५.२१\] इति
त्वयैवोक्तत्वात् \। बहुशोऽनुभूतत्वाच् च **विलोक्य** \। कीदृक् ? **श्रिय
एकम्** एव **रमणं** रति-जनकम् \। यद् वा, **श्रिया** शोभया अस्माकम्
एव **रमणम्** इति शोभातिशय उक्तः \। मधुर-रसालम्बनम् एतत्
सर्वं दृष्ट्वा दास्यं स्वीकार्यम् \। एतद् वेशेनाप्य् अलं, किम् उत समुचितम्
एतत् सर्वम् इति \। गृह-स्वाम्ये न किञ्चिद् दास्ये सर्वम् एव सम्पत्स्यते \।
अत एव अमूल्य-क्रीता **दास्यो भवाम** इति \।

यद् वा, अस्वर्ग्यम् अयशस्यं च फल्गु कृच्छ्रं भयावहम् \[भा।पु।
१०.२९.२६\] इति च तत्रोत्तरम् अन्यत्र औपपत्यं जुगुप्सितम् एव \। इह
तु न, यत एते दोषाः गुणत्वेन परिणताः, नव-भृत्येषु
स्वर्गापवर्ग-नरकेष्व् अपि तुल्यार्थ-दर्शिन \[भा।पु। ६.१७.१८\] इति
तव मुख-दर्शने जाते स्वर्गस्य हेयत्व-दर्शनाद् इष्टापत्तिर् एव
मुकुर-स्थानीययोर् **गण्डयोः** स्व-प्रतिबिम्ब-दर्शनाय स्वीकृतत्वाज्
जात्व् एवौपपत्यं स्वीकृतम् \।

अत्रापि देव-भोग्यायाः सकाशाद् उत्कृष्टाया **अधर-सुधाया**
भोग्यत्व-दर्शनात् औपपत्य-स्वीकारः \। **हसितावलोकम्** इति \।
अन्यत्रौपपत्यं यशसो मलिनत्वं भवति \। अत्र तु **हसितम्** अप्य्
उज्ज्वलम्, **अवलोको**ऽप्य् उज्ज्वलः \। अयशसोऽप्य् उज्ज्वलत्वम् \। अतः
स्वीकृतम् अन्यच् च फल्गु स्वल्प-काल-भोग्यम् अपि अभयदेन
भुज-द्वन्द्वेन रक्षितत्वात् स्वीकृतं कृच्छ्रं दुःसाध्यम् अपि
श्री-सेव्यत्वात् स्वीकृतं बहु-दोषाक्रान्तत्वेन प्रतीतम् अप्य् औपपत्यम्
अस्मच्-चित्ताभिप्रायेण सुखात्मकम् एव प्रतीयते \। अन्येषां जुगुप्सितम्
अप्य् अस्माकम् अजुगुप्सितम् एवेति \। गृहोचितं सुखं स्वर्ग्यं यशस्यं
बहु-काल-भोग्यं सुख-साध्यम् \। अजुगुप्सितम् च एतादृशम् अप्य् अस्माभिस्
त्यक्तम् \। स्वर्गापवर्ग-नरकेष्व् अपि तुल्यार्थ-दर्शिन \[भा।पु।
६.१७.१८\] इत्य् उक्तत्वात् \। अयशस्यं यशो हि स्वर्गस्य मूलं---यावत्
कीर्तिर् मनुष्यस्य पुण्या लोकेषु गीयते \। तावत् प्रमोदते स्वर्गे
\[म।भा। ५.३५.४\] इति स्वर्ग-हेतुत्वाद् यशोऽपि त्यक्तम् \। अस्वर्ग्यं
स्वर्ग्यस्याकाम्यमानत्वात् \। अन्येऽपि भक्ताः स्वर्गापवर्ग-नरकेष्व् अपि
तुल्यार्थ-दर्शिन \[भा।पु। ६.१७.१८\] इत्य् उक्तात् \।

यद् वा, फल्गु स्वल्प-काल-भोग्यम् अपि स्वीकृतं, बहु-सुख-पूर्णत्वात् \।
कृच्छ्रं दुःसाध्यम् अपि स्वीकृतं, त्वत्-पद-प्राप्ति-हेतुत्वात् \।
जुगुप्सितम् अपि स्वीकृतं पत्य्-आदिभिर् अस्मत्-त्यागस्य करिष्यमाणत्वात् \।
बहु-काल-भोगस्यापि परिणाम-विरसवत्त्वात् \। तद् उक्तं---न
नाक-पृष्ठम् \[भा।पु। १०.१६.३७\] इति \। अन्यासं पति-व्रतानां
षट्-दोषाकृआन्तम् अप्य् औपपत्यम् अस्माकं षड्गुण-युक्तम् एव जातम् \। तद्
उक्तं---क्वचिद् गुणोऽपि दोषः स्याद् दोषोऽपि विधिना गुणः \[भा।पु।
११.२१.१६\] इति \। यथा ब्राह्मणस्य अध्ययनम् अध्यापनं च गुणः,
शूद्रस्य तु दोषः\। एवम् अन्यासां दोष-बुद्ध्य्-औपपत्तौ विमुखानाम्
अप्रवृत्तौ सत्यां तव भजनो धर्म इति जानतीनाम् अस्माकम् औपपत्यं
गुण एव \। अन्याभिर् अनास्वादितत्वाद् दोष एव \। अतस् तास्व् एवम् अयम्
उपदेशः \। अत इयं विभीषिका नास्मास्व् अवकाशं लभत इति वाक्यार्थः
\। यतस् तव दास्यं परम-पुरुषार्थ-साधकं, न हि
परम-पुरुषार्थ-साधकं पाप-साधकं भवति \।
मुखादि-वीक्षण-रूपेण मूल्येन क्रीता **दास्यो भवाम** \। उपभोगस् तु
भवत्-प्रसाद-लभ्य एव \। तस्मिन् जाते किम् अलभ्यम् ? इति
मुखादि-दर्शनेनास्मद्-औपपत्य-व्यवसायं दृढीकृत्य इदानीम् अस्वर्ग्यम्
इत्य्-आदि विभीषिकाम् उत्पादयन् किं न लज्जसे ? इति भावः \।\।३९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यूयं यन् मम दास्यो
भवथ, तत् किं मया मूल्येन क्रीताः स्थः ? स्वीय-दत्त-भृतयो वा ?
तत्र भवता अस्मत्-समुचित-मूल्यात् कोटि-कोटि-गुणितेन
अस्मद्-अदृष्टाश्रुत-चरेण महानर्घ्येण हसितावलोक-चिन्ता-रत्नेनास्मान्
वयः-सन्ध्य्-आरम्भ एव क्रीत्वा स्वीय-कुञ्ज-मन्दिरम् आनीय
नील-निधि-पद्म-निधि-जाम्बुनद-मकर-युगल-चिन्तामणि-मय-स्थली-मणि-स्तम्भ-लक्ष्मी-विलासास्पद-नीलमणि-मन्दिराण्य्
अलकादि-व्याजेन स्व-सम्पत्तीर् दर्शयित्वा देवैर् अपि दुर्लभम् अमृतं
प्रतिदिनं भोजयसीत्य् आहुः---**वीक्ष्य** इति \।

यदा शोण-वक्रोष्णीषं शिरसि बध्नासि, तदा दासी-जनेन कङ्कतिकया
उत्कृष्योर्ध्व-नयनात् त्वया च स्वाङ्गुल्या यत्नान्
निरुद्ध्योन्नीयोष्णीषान्तः-प्रवेशनात् भाल-वाम-दक्षिण-प्रान्तयोर् एव
दृश्यमाण-मूल-भागैर् **अलकैर् आवृतम्** अनाच्छन्नं **मुखं**
**वीक्ष्य** इति \। यदा चूडां बध्नासि, तदा
भालाग्र-वाम-दक्षिण-भागेष्व् अपि कुञ्चितैर् अनतिदीर्घैर् **अलकैर्** आ
ईषद् **आवृतं मुखं वीक्ष्य** \। अभ्यङ्गोद्वर्तनादि-समये
सम्प्रयोग-भर-समये च **अलकैर्** आ सम्यक् प्रकारेणैव **आवृतम्**
आच्छन्नं **मुखं वीक्ष्य**, ईक्षणाभ्याम्
आस्वाद्यमान-माधुर्य-भरी-कृत्य वयं **दास्यो भवामः** \।

मुखं कीदृशम् ? **कुण्डलाभ्यां** समय-भेदेष्व् अलकैर् अनावृताभ्याम्
ईषद् आवृताभ्यां सम्पूर्णावृताभ्यां च \। अचपलाभ्याम् ईषच् चपलाभ्याम्
अतिचपलाभ्यां च **श्रीः** पृथक् पृथक् शोभा यत्र तत् \।

हसित-प्रहसित-समये **गण्डयोर्** अपि सृक्वण्योर् विततत्वात् \।
**गण्ड-स्थले**ऽपि **अधर-सुधा** अधर-माधुर्याच् छलनं यस्य तत्
\। गण्ड-स्थलात् **गण्ड-स्थलम्** अधिरुह्य गोपी-नयन-चकोरैः
पीयमाना **अधर-सुधा** यस्य तत् \। रहस्य-समय-भेदे तु गोपीनां
**गण्ड-स्थले अधर-सुधा** यस्य तत् \। **गण्ड-स्थलयोर्** गोपीनाम्
**अधर-सुधा** यस्य तत् \।

यद् वा, **कुण्डलयोः श्रीः** प्रतिबिम्ब-रूपा शोभा ययोः, ते
**गण्ड-स्थले** यस्मिन् **अधरे सुधा** यस्मिन्, तच् च तच् च तद् इत्य्
एक-पदं \। **हसित**-युक्तोऽ**वलोको** यत्र तद् धसितं, प्रफुल्लता
गोपीनां कुमुदानां च अवलोकाद् यस्माद् इति वा \।

ननु, युष्मत्-पतय एतद्-असहिष्णवः फुत्कारेण कंस-राजतो मम
भवतीनां च भयम् उत्पादयिष्यन्ति ? तत्राहुः---**दत्तम् अभयं**
महेन्द्र-दर्पकादिभ्योऽपि पर्वत-धारणादिना येन, तथा-भूतं
**भुज-दण्ड-युगम्** इति तथा चेत् त्वद्-भुज-दण्ड एव कंस-पशोः
प्राण-हारको भविष्यतीति भावः \। एवं च व्यञ्जितेन वीर-रसेन
शृङ्गार-रसः पुष्टो भवति स्म \।

ननु, पर-नारीर् न दासीः करोषि, किन्तु नारायणस्य नारीं लक्ष्मीम् अपि
वैकुण्ठाद् बलाद् आनीय स्व-वक्षसा वहसीत्य् आहुः---**वक्ष** इति \।
**श्रिया** लक्ष्म्या कर्त्र्या लज्जा-वशात् सुवर्ण-रेखा-रूपया **एकं**
मुख्यं **रमणं** यत्र तत् \। तस्माद् अधुना ते कियद् वयो बभूव
चतुर्दश-भुवनेषु मध्ये तद्-ऊर्ध्व-लोकेष्व् अपि ब्रह्माण्डाद् बहिर्
महा-वैकुण्ठ-लोकेष्व् अपि मध्ये कस्यापि काम् अपि सुन्दरीं नारीं त्वं न
त्यक्ष्यसीति जानीम इति व्यञ्जितं भवति \।\।३९\।\।

**\॥।**

\।\। १०.२९.४० \।\।

का स्त्र्य् अङ्ग ते कल-पदायत-मूर्च्छितेन[^४१]

सम्मोहिताऽर्य-चरितान्[^४२] न चलेत् त्रिलोक्याम् \।

[^४१]: कल-पदायत-वेणु-गीत- (ब्); कल-पदामृत-वेणु-गीत- (वि)


[^४२]: पदवीं


त्रैलोक्य-सौभगम् इदं च निरीक्ष्य रूपं

यद् गो-द्विज-द्रुम-मृगाः पुलकान्य् अबिभ्रत् \।\।

**श्रीधर-स्वामी (भावार्थ-दीपिका) :** ननु जुगुप्सितम् औपपत्यम्
\[भा।पु। १०.२९.२६\] इत्य् उक्तम्, तत्राहुः---**का स्त्री** इति \। **अङ्ग** !
हे कृष्ण ! **कलानि पदानि** यस्मिंस् तद् **आयतं** दीर्घं
**मूर्च्छितं** स्वरालाप-भेदः, तेन \। पाठान्तरे,
\"कल-पदामृत\"-मयं \"वेणु-गीतं\", तेन **संमोहिता का** वा **स्त्री
आर्य-चरितान्** निज-धर्मान् **न चलेत्** ? यन्-मोहिताः पुरुषा अपि
चलिताः \। किं च, **त्रैलोक्य-सौभगम्** इति यद् यतः **अबिभ्रन्न्**
अबिभ्रुः \। त्वद्-द्योतक-शब्द-श्रवण-मात्रेणापि तावन् निज-धर्म-त्यागो
युक्तः, किं पुनस् त्वद्-अनुभवेनेति भावः \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्वोक्तौपपत्ये
जुगुप्सितत्वं परिहरन्त्य आहुः---***कलानि*** व्यक्त-मधुराणि \।
*निज-धर्मात्* पातिव्रत्य-लक्षणात् \।
कल-पद-गान-श्रवणजानन्द-मग्नानां धर्माधर्म-स्मृतिर् एव नोदेतीति
भावः \। गवादयोऽन्तश्-चेतनाः \। *येन* वेणु-नादेन *मोहिताः* *पुरुषा
अपि* शक्र-शर्व-परमेष्ठि-पुरोगाः \[भा।पु। १०.३५.१५\] इत्य्-उक्तेः
शङ्कर-प्रभृतयः स्त्री-वेशं कृत्वा गोपी-वृन्दे मिलिता अभूवन्न् इति,
स्त्रीणां तु का वार्ता ? इति भावः \।

न केवलं मनुष्याणाम् एव मोहोऽपि तु तद्-इतरेषाम् अपीत्य् आहुः---*किं च*
इति \। **त्रैलोक्यस्य** **सौभगम्** अलङ्कारम् इदम्
अस्मद्-दृग्-गोचरी-भूतं **रूपं** सुन्दरतरावयवोपकॢप्तम् आकारम् \।

*इति भावः* इति \। त्वद्-द्योतक-शब्दस्य
मधुसूदन-मुरारि-गोविन्देत्य्-आदि-शब्दस्य श्रवण-मात्रेण विनष्टा खिल
द्वन्द्वानां विधि-निषेध-कैङ्कर्याभावान् निज-धर्मस्य वर्ण-क्रमाद्
आगतस्य त्यागो युक्तः \। एवं,

> यद्-अनुचरित-लीला-कर्ण-पीयूष-विप्रुट्-
>
> सकृद्-अदन-विधूत-द्वन्द्व-धर्मा विनष्टाः \। \[भा।पु। १०.४७.१८\]
> इत्य्-उक्तेः \।

श्रवण-वर्णन-भावम् अथापि वा न हि भवामि यथा विधि-किङ्करः
\[भावार्थ-दीपिका १०.८७.४१\] इति वक्ष्यन्ति स्वामि-चरणाः \। पुनस्
त्वद्-अनुभवेनाहं ब्रह्मास्मीति साक्षाद्-आत्म-साक्षात्-कारेणेत्य् अपि तात्पर्यम्
\। यथा-श्रुतं तु त्वद्-द्योतक-शब्दे वेणु-ध्वनिर् इमं कृष्णो वादयत्य्
एवं-रूप इति \।\।४०\।\।

---------------------------------------------------------------------------------------------------------------------

**कैवल्य-दीपिका :** तथापि पर-पुरुष-प्रसङ्गाच् च
सन्-मार्गातिक्रमोऽनुचित इति चेत्, तत्राहुः---**का स्त्री** इति \।
**कलैर्** मधुरैः **पदैर्** अमृतं सुधीभूतं यद् वेणु-गीतम् \।
तेन **सम्मोहिता** उत्पन्न-सम्मोहाख्य-नवम-स्मर-दशा **त्रैलोक्यस्य
सौभगम्** सौभाग्यं जन-प्रियत्वं यस्मिन् **रूपे** \। **यत्** यस्मात्
वेणु-गीताद् रूपाद् वा **गवादयः पुलकान्य् अबिभ्रत्** नितरां धृतवन्तः
\। **द्विजाः** पक्षिणः \। अयोग्येष्व् अपीति मङ्क्षु भावाविर्भावात् \। का
कथा अस्माकम् स्मर-वैवस्याद् इदं चेष्टितं स्याद् इति भावः \।\।४०\।\।
\[मु।फ। ११.३४\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** नन्व् एवम् एवोपासना,
भद्रं भो भद्रम्\। तर्हि स-रागा एव भवत्यः ? नहि नहि,
मद्-भक्ता इत्य् आशङ्क्य मध्या धीराः प्रौढा आहुः---**का स्त्र्य् अङ्ग ते**
इत्य्-आदि \। हे **अङ्ग** ! अयं तु तवैव वेणु-ध्वनेस् तव रूपस्य चायं
दोषः, न स्त्रीणां, **यद्** यस्माद् **गो-द्विज-द्रुम-मृगा** अपि **पुलकानि
बिभ्रति**, तेन **कल-पदायत-वेणु-गीतेन** एव **संमोहिता** सती
**त्रैलोक्य-सौभगम् इदं** च **रूपं निरीक्ष्य** **का स्त्री न चलेद्
आर्य-चरितात्** कुल-व्रतात् ? **आर्य-चरिताद्** वेद-वर्त्मनो वा, आर्यस्य
तव चरितात् हेतोर् इति वा **न चलेत्** अस्थिरा न भवति \। एतेन
स्त्रीणां न दोषः \। स्त्रियस् तु त्वयि निरुपाधि-रतिमत्य एव \। त्वम् एव
वेणु-ध्वानेन तासु रागान्तरं जनयसीति प्रागल्भ्यम् \।\।४०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु
शिष्ट-वर्ग-शिरो-धार्याः, तथापि महद्वल् लोक-शिक्षार्थम् अवश्यं
सद्-आचारः पालयितुं युज्यते \। तत्र स-दैन्य-रोषम् आहुः---**का** इति
\। **त्रिलोक्यां** वर्तमाना **का स्त्री न चलेत्** ? अपि तु सर्वैव चलेद्
इत्य् अर्थः \। श्री-शिवाङ्कस्थ-पार्वत्य्-आदीनाम् अपि मोह-शरणात् \। तच् च
स्कन्दादौ प्रसिद्धम् एव \। अत्रापि---देव्यो विमान-गतयः \[भा।पु।
१०.२१.१२\] इत्य्-आदिना सूचितम् एव \।

कदाचिद् वा वेणु-गीतं नोदेतु नाम, **रूपं** च परम-मोहनं सदा
विराजते इति स-विकारम् आहुः---**त्रैलोक्य-** इति \। **त्रैलोक्यस्य**
ऊर्ध्वाधो-मध्य-वर्तमान-लोक-त्रयस्य **सौभगं** सौभाग्यं
जन-प्रियत्वं सौन्दर्यं वा यस्मिन् यस्माद् वा, तद् इदं
प्रत्यक्ष-वर्तमानम् इत्य् अन्यथात्वं निरस्तम् \।

यद् वा, असाधारणम्, अनेन श्री-रघुनाथस्य यत् सौन्दर्यं दृष्ट्वा
मुनयोऽपि मोहिता भाव-विशेषं गताः \। तथा च पाद्मोत्तर-खण्डे---

> पुरा महर्षयः सर्वे दण्डकारण्य-वासिनः \।
>
> दृष्ट्वा रामं हरिं तत्र भोक्तुम् ऐच्छन् सुविग्रहम् \।\।
>
> ते सर्वे स्त्रीत्वम् आपन्नाः समुद्भूताश् च गोकुले \।
>
> हरिं सम्प्राप्य कामेन ततो मुक्ता भवार्णवात् \।\। इत्य्-आदि \।

महा-कौर्मे च---

> अग्नि-पुत्रा महात्मानस् तपसा स्त्रीत्वम् आपिरे \।
>
> भर्तारं च जगद्-योनिं वासुदेवम् अजं विभुम् \।\। इति \।

ततोऽपि वैशिष्ट्यम् अभिप्रेतम् \। अधुना निजाशेष-भगवत्ता-प्रकटनात्
\।

यद् वा, इदम् अनिर्वचनीयं परमाद्भुतम् इत्य् अर्थः \। प्रतिबिम्बादौ
दर्शनात् तवापि भाव-विशेषोत्पादनेन विस्मापनात्, तथा चोक्तम्
उद्धवेन---विस्मापनं स्वस्य च \[भा।पु। ३.२.१२\] इति \। **निरीक्ष्य**
इति वेणु-गीतस्येव श्रवण-स्मरणादिनापि मोहः स्याद् एव, तत्रापि साक्षाद्
दृष्ट्वा **का** वा **न चलेत्** ? इत्य् अर्थः \।

**यद्** यस्मात् रूपात् \। **गो**-शब्देन वृष-वत्स-महिष्य्-अजादयोऽपि
ग्राम्य-पशवो लक्ष्यन्ते, गावः पशुत्वेन विवेक-हीना अपि \। **पुलकानि**
इति बहुत्वेन सर्वाङ्गेषु सदैवेति द्योत्यते, तैश् चान्येऽपि विकारा
उपलक्ष्याः, अस्पन्दनं गतिमतां पुलकस् तरूणां \[भा।पु। १०.२१.१९\]
इत्य्-आद्य्-उक्तेः\। **अबिभ्रन्** भाव-विशेषोदयाद् इति वेणु-गीताद् अपि
रूपस्य परम-मोहनत्वम् उक्तम् \। यच् च श्री-रुक्मिण्या देव्या
वक्ष्यते---रूपं दृशां दृशिमताम् अखिलार्थ-लाभं \[भा।पु। १०.५२.३७\]
इति, उद्धवेन चोक्तं---विस्मापनं स्वस्य च \[भा।पु। ३.२.१२\] इति \।
तत्-तद्-वचनाद् अप्य् अस्य वैशिष्ट्यं ज्ञेयम् \।

चक्षुष्मतां सौन्दर्य-ग्रहण-सम्भवात्, तथा परम-विदग्ध-शिरोमणेस्
तस्य सद्-असद्-विचार-निष्ठा-सद्-भावेनाश्चर्य-विशेष-दृष्ट्या
विस्मय-सम्भवाच् च \। अत्र च गवादीनां तत्-तद्-अभावेऽपि
प्रेम-विकारोक्तेर् इति दिक् \। अन्यत् तैर् व्यञ्जितम् \।

तत्र पुरुषा अपि चलिता इति **द्विज-द्रुम-मृगाणाम्** अपि पुलकोद्भेदस्य
\। किं वा, शक्र-शर्व-परमेष्ठि-पुरोगाः कश्मलं ययुः \[भा।पु।
१०.३५.१५\] इति वक्ष्यमाणस्य देवादीनाम् अपि मोहस्यानुसारेणेति \।

अथवा, **यद्** इत्य् अव्ययम्, याभ्यां वेणु-गीत-रूपाभ्याम् इत्य् अर्थः \।
वेणु-गीतस्य मोहनत्वं विशेषत एकविंशत्य्-अध्याये व्यक्तम् एवोक्तम्,
पञ्चत्रिंशे च वक्ष्यते \। अन्यत् समानम् \।

एवं तस्य वेणु-गीत-रूपयोः परम-मोहनत्वम् उक्तम् \। कृष्ण-नाम्नो
मोहनत्वम् **अङ्ग** इत्य् अनेन सूचितम् एव \। परम-मोहनत्वेन
\"श्री-कृष्ण\" इति साक्षात् कुत्राप्य् असम्बोधनात् \। अतोऽशक्त्या
शिष्टाचार-परित्यागे कोऽपि दोषो नाम न घटेत इति भावः \। वस्तुतस् तु
तादृश-जनानां सदाचारेऽनधिकारात् \। तच् च पूर्वं विवृतम् एव \। अत
एव श्री-स्वामि-पादैर् लिखितम्---तद्-द्योतक-शब्द-श्रवण-मात्रेणापि
तावन् निज-धर्म-त्यागो युक्तः इति \। ईश्वरस्य च सर्व-शक्तिमत्त्वाल्
लोक-सङ्ग्रहार्थं सदाचार-परिपालनं तस्य सम्भवेद् एव \। तत्
प्रेम-विवशानां चाशक्त्या कथं सम्भवेत् ? एवम् एव तेषां
माहात्म्य-विशेषो निगूढोऽपि तेनैव निरपेक्षं मुनिं शान्तं \[भा।पु।
११.१४.१६\] इत्य्-आदि-वचनैर् अभिव्यञ्जित इति दिक् \।

अनेन श्रवणात् \[भा।पु। १०.२९.२७\] इत्य् अस्योत्तरम् \। पुरुषाणां तत्रापि
मुनीनाम् अपि पूर्वावतारे अत्र च गवादीनाम् अपि साक्षात् मोहो यत्र स्यात्,
तत्रास्मादृशीनां का वार्ता ? इति विवेक-हानाव् अस्माकं न दोष इति \।

किं वा, यस्य निरीक्षण-वेणु-गीत-श्रवण-मात्रेण गवादीनाम्
अपीदृशानन्द-लक्षणं सम्पद्यते, तस्य यथा-यथं साक्षाद् उपभोगेन
प्रेम-विशेष-लक्षणः परमानन्दः सम्पद्यत एवेति सन्निकर्षो हि युक्त
एवेति \। वस्तुतस् तु यस्य श्रवणादिनापि भावः स्यात्, तस्य सन्निकर्षेण
भावो विशेषतः सम्पद्येतैवेति \।

श्लेषार्थः---**का स्त्री आर्य-चरिताच् चलेत्**, अपि तु न कापीत्य् अर्थः \।
**यन् निरीक्ष्य गवादयः पुलकानि बिभ्रति** स्म, इदम् **ते** तव
**रूपं** सौन्दर्यं **त्रिलोक्यां** नास्ति किम् ? काक्वा, अपि त्व् अस्त्य् एवेत्य्
अर्थः \। अतोऽनेन त्वं मा गर्वम् आवह इति भावः \।

यद् वा, हे **कल-पदायत-वेणु-गीत** ! हे **सम्मोहित** !
काम-सम्मोहित ! इत्य् अधैर्यम् उक्तम् \। **ते** त्वत्तः सकाशात् **का न
चलेत्**, गृहं न यायात् ? किं-भूतात् ? **आर्य-चरितात्** परम-धार्मिकाद्
इति सोल्लुण्ठम् \।

यद् वा, हे **कल-पदायत-वेणु-गीत-सम्मोहितार्य** ! इति
परम-धार्ष्ट्यम् उक्तम् \। **ते** तव **चरितात्** पारदारिकत्व-लक्षणात्
**का न चलेत्** नापयायात् ? **का इदं** स्वीकुर्यात् ? इत्य् अर्थः \। अन्यत्
समानम् \।\।४०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् एवं पतिव्रताभिर्
उपहसनीया भविष्यथ तत्र स्फुटम् एव स-रोष-दैन्यम् आहुः---**का
स्त्री** इति \। **त्रिलोक्यां** वर्तमाना **का स्त्री न चलेत्** ? अपि तु
सर्वैव चलेद् इत्य् अर्थः \। तच् च देव्यो विमान-गतयः \[भा।पु।
१०.२१.१२\] इत्य्-आदिना सूचितम् \। **कल-** इति पूर्वं व्याख्यातम्
\[१०.२९.३\] \। **पद** इति प्रतिपदम् अपि तादृशं
बोधयन्ति---**आयत** इति \। तत्र श्री-कृष्णस्य निर्बन्धं बोधयन्ति
स्वेषां च धैर्येणापि तत्-काल-क्षेपं वारयन्ति \। पाठान्तरे
तस्यालौकिक-स्वादत्वं व्यञ्जयन्ति \।

तत्रादर्शन एव वार्ता दर्शनेऽपि तथैवेत्य् एवं सर्वतो मार एवेति
स-भयम् इवाहुः---**त्रैलोक्य-** इति \। **त्रैलोक्यस्य**
ऊर्ध्वाधो-मध्य-वर्तमान-यावल्-लोकस्य **सौभगं** सौभाग्यं वा
यस्मिन् यद्-अन्तर्-भूतम् इत्य् अर्थः, तद् **इदं** प्रत्यक्ष-वर्तमानम्
इत्य् अन्यथात्वं निरस्तम् \। यद् वा, **इदम्** एतादृशम् असाधारणम् इत्य्
अर्थः \।

**निरीक्ष्य** इति \। यस्य श्रवणादिनापि मोहः स्याद् इति कैमुत्यं
बोधयन्ति---**का स्त्री** इति \। यत्र पुरुषा अपि स्वयं भगवान् अपि
मुह्येयुर् इति भावः, शक्र-शर्व-परमेष्ठि-पुरोगाः कश्मलं ययुः
\[भा।पु। १०.३५.१५\] इति वक्ष्यमाणात्, विस्मापनं स्वस्य च \[भा।पु।
३.२.१२\] तृतीयोक्तेश् च \। अहो अस्तु तावत् तादृश-सारासार-विदां तेषां
वार्ता ! **यद्** याभ्यां वेणु-गीत-रूपाभ्यां **गव्-आदयो**ऽपीति
श्रवण-दर्शने लभ्येते, ते स्व-प्रकाशत्वान् नासम्भाव्ये \। अनेन
लोकेप्सुभिर् \[भा।पु। १०.२९.२५\] इत्य् अस्योत्तरम् \। निषेधार्थश् चायम् \।

ननु, यदि ममाङ्ग-दर्शने युष्माकं न क्षोभः, तर्हि कथम् इतश्
चलितुम् इच्छा ? तत्राहुः---**का स्त्री** इति \। **का स्त्री**
तज्-जाति-मात्रं **कल**- इत्य्-आदि-लक्षणापि **आर्य-चरितात्** सद्-आचाराद्
धेतोः **ते** त्वत्तः सकाशात् **न चलेत्**, नापयायात् ? तथा **यत्**
यस्मात् **गवादयो**ऽपि **पुलकान्य् अबिभ्रन्**, तत **इदम्** ईदृशं रूपं
**निरीक्ष्य** च समलोक्यापि तस्माद् एव हेतोः **का** नापयात् ? अपि तु
सर्वैवापयायाद् इत्य् अर्थः \। सुन्दरीणां सुन्दर-पर-पुरुष-निकटे
स्थितिर् हि बाढं लोक-विगान-हेतुर् इति \। तद् एवं यद्यपि
तत्-संमोहिता नापि सम्यक् तद्-वीक्षण-कारिकाः, तथाप्य् अपयास्याम इति
भावः \।\।४०\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** ननु यद्य् एवं दृढ-व्रता
भवथ, तर्हि कथम् इहैव सर्वां रात्रिं न तिष्ठथ ? इत्य् आशङ्क्य
पुनः स-शङ्कम् आहुः---**का स्त्र्य् अङ्ग ते** इति \। यद्यप्य् एवं, तथापि
**अङ्ग** हे **कल-पदायत**-वेणु-गीत, हे **सम्मोहित**
सम्मोहनाख्य-काम-बाण-मोहित, **त्रिलोक्याम्** एषा **का स्त्री** या **ते**
त्वत्तः सकाशात् **आर्य-चरितात्** सद्-आचाराद् धेतोर् अपि **न चलेत्** ?
अस्त्व् अस्माकं परम-साधु-मर्यादा-व्रतानां दूरतो वार्ता \।

तद् एवं ततश् चलने हेतुं सम्बोधन-द्वयेन गुण-गतं भाव-गतं च
तदीयं दोषम् उक्त्वा, रूप-गतं चाहुः---**त्रैलोक्य-** इति \। तथा
**आर्य-चरिताद्** एव हेतोर् इदं च **रूपं विलोक्य** **का न चलेत्** \।
**यत्** यस्मात् **गो-द्विज-** इति \। सुन्दरीणां
सुन्दर-पर-पुरुष-निकट-स्थितिर् हि बाढं लोक-विगानाय स्याद् इति
\।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु यद्य् एवं भवत्यः
स्वभाव-सिद्धाभिमानिन्यः, तदा कथं मद्-वचसाम् अभिप्रायानभिज्ञाः
सत्यः किं तप्यथ ? तत्राप्य् अन्या आहुः---**का स्त्री** इत्य्-आदि \। हे
**अङ्ग** ! **ते** तव **कल-पदायत-वेणु-गीत-सम्मोहिता** सती
**आर्यस्य** तव **चरिताद्** धेतोर् **न चलेन्** न भ्रमेत् \। एवम् एव
तव भ्रामकं चरितम्, येन **त्रिलोक्यां का स्त्री न चलेत्** ? सर्वैव
चलति \। अत्र स्त्रीणां न दूषणं, तवैवेत्य् अर्थः \। न केवलं तव
**चरिताद्** एव \। **इदं रूपं निरीक्ष्य च**, यतो रूपाद्
**गो-द्विज-द्रुम-मृगा** अपि **पुलकान्य् अबिभ्रन्** पुलकिनो भवन्ति
\।\।४०\।\।

---------------------------------------------------------------------------------------------------------------------

का स्त्र्य् अङ्ग ते कल-पदायत-मूर्च्छितेन[^४३]

सम्मोहिताऽर्य-चरितान्[^४४] न चलेत् त्रिलोक्याम् \।

[^४३]: कल-पदायत-वेणु-गीत- (ब्); कल-पदामृत-वेणु-गीत- (वि)


[^४४]: पदवीं


त्रैलोक्य-सौभगम् इदं च निरीक्ष्य रूपं

यद् गो-द्विज-द्रुम-मृगाः पुलकान्य् अबिभ्रत् \।\।

**नारायण-भट्टः (श्री-रसिकाह्लादिनी) :** ननु यथाहं
लोक-सङ्ग्रह-परः, तथा भवतीभिर् अपि सदाचारः पाल्यः \।
प्रमाण-पङ्क्ति-सिद्धम् अप्य् एतद् व्यवसितं न कार्यम् ? इति चेत्, तत्र
सामर्षम् आहुः---**अङ्ग** इति सम्बोधनेनैतत् ज्ञाप्यते यदि त्वम्
अस्मद्भ्योऽभविष्यस् तवैवं नावदिष्यः \। अतोऽस्मद्-आर्तिम्
अज्ञात्वैवोपदिशसि परोपदेशे पाण्डित्यम् \[पञ्च। १.११७\][^४५] इति
स्मृतेः\। **त्रैलोक्याम्** सा **का स्त्री** या **आर्य-चरितान्** निज-धर्मान्
**न चलेत्** ? निज-धर्मं न परित्यजेद् इत्य् अर्थः \। न काचिद् इत्य्
अर्थः \। ते **कल-पदायता वेणु-गीतेन सम्मोहिता** कलानि अव्यक्तानि
मधुराणि गीतेन तेन मोहिता \। यद् उक्तं---देव्यो विमान-गतयः
स्मर-नुन्न-साराः \[भा।पु। १०.२१.१२\] इति \।

[^४५]: परोपदेशे पाण्डित्यं सर्वेषां सुकरं नृणाम् \।

    धर्मे स्वीयम् अनुष्ठानं कस्यचित् तु महात्मनः \।\।


त्वद्-उद्भावित-पर्ययो भवतीति न चित्रम् आहुः---**त्रैलोक्य**- इति \।
**त्रैलोक्य**-स्थ-**सौभगं** सौन्दर्यं, यस्मिन् त्रैलोक्ये सौभगं
यस्माद् इति वा \। इदं प्रत्यक्ष-सिद्धं **रूपं** **निरीक्ष्य** यत्
यस्मात् **मोहिताः** पुरुषा अपि **चलिताः,** श्री-रघुवीरस्य सौन्दर्यं
दृष्ट्वा दण्डकारण्य-वासिनो मुनयोऽपि मोहिताः \। तद् उक्तं पाद्मे---

> पुरा महर्षयः सर्वे दण्डकारण्य-वासिनः \।\
> दृष्ट्वा रामं हरिं तत्र भोक्तुम् ऐच्छन् सुविग्रहम् \।
>
> ते सर्वे स्त्रीत्वम् आपन्नाः समुद्भूताश् च गोकुले \।\। \[प।पु।
> ६.२४५.१६४\]

प्रत्यभिज्ञया संस्कार-वशा एव वदन्तीति ज्ञायते \। यद् वा, इदं रूपं
तवापि विस्मय-जनकम् \। तद् उक्तं---विस्मापनं स्वस्य \[भा।पु।
३.२.१२\] इति \।

यद् वा, हे **कल-पद** ! कं सुखं लाति गृह्णाति पदं स्वरूपं यस्य,
वेणुर् वानेन यत् सुखं भवति, तत् तावत् स्व-स्वरूप एव निमग्नो
भवति \। पश्चाद् अन्यत्र सञ्चरति \। हे **अमृत-वेणु-गीत-संमोहित**
! यतः सदैव वेणुं वादयसे, न कदाचिद् विरमसि, अस्मास्व् एव केयं
शङ्का ? यतो वेणु-गीतेन त्वम् अपि मोहितोऽसि \। यद् वा, हे
**अमृत-वेणु-गीत** ! हे **मोहित** ! इति पद-द्वयं मोहितत्वात्
सात्त्विक-भावोदयः \। अत एव तन्वितम् अनुकूलं वदन्न् अस्मान्
निवारयसीति न चित्रं यत् तस्मात् विजातीया अपि गो-द्विज-द्रुम-मृगाः \।
गो-शब्देन वृषभ-वत्स-वत्सतरी-प्रभृतयो ज्ञेयाः \। **द्विजाः**
पक्षिणः \। तद् उक्तं---प्रायो बताम्ब विहगा मुनयः \[भा।पु।
१०.२१.१४\] इति \। **द्रुमाः**---अहो अमी देववर \[भा।पु। १०.१५.५\] इति
श्री-मुखेनोक्तम् \। धन्याः स्म मूढ-मतयोऽपि हरिण्यः \[भा।पु।
१०.२१.११\] इति भाव-विशेषोदयेन **पुलकान्** अस्मत्-सदृशीनां
भाव-विशेष-ज्ञापकान् धर्मान् **अबिभ्रन्** \।

किं च, वेणु-गीतेन मोहयित्वा निज-धर्मस् त्याजितः \। मोहितत्वात्
सदाचार-परित्यागेनास्मासु दोषः स्थाप्यते \। धर्म-त्यागस्य त्वयैव
कारितत्वात् त्वय्य् एव दोषम् आवहेद् इति शास्त्र-फलं
प्रयोक्त-रीति-न्यायेन अन्यच् च \। वयं तु श्यामसुन्दर ते दास्यः
\[भा।पु। १०.२२.१५\] इति प्रतिश्रुतम् अर्थं संस्मृत्य दास्यो जाताः \।
दासीनां स्वामि-वचनात् साध्व्-असाधु-करणेन गुण-दोषौ स्वामिनि
स्वामि-सेवा-व्यग्राणां दासीनां श्रवणाद् इत्य् अस्याप्य् उत्तरं दत्तम् इति
वेदितव्यम् \। त्वं तु मयेमा \[भा।पु। १०.२२.२७\] इति प्रतिश्रुतं दातुम्
अस्वीकुर्वन् प्रतियातेति प्रसह्य दुःख-वारिधौ मज्जयसीति कस्मात् ? इति
न जानीम इति भावः \।\।४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, युष्माभिर्
धर्म-मार्गाय जलाञ्जलिर् दत्त एव \। तत् किम् अन्या अपि पतिव्रता
\"विदूषयति निर्लज्जः स्वयं दुष्टः परान् अपि\" इति न्यायेन दूषयथ ?
मद्-वक्षस्य् औत्पत्तिक्य् एव येयं लक्षण-विशेष-रूपा सुवर्ण-रेखा
भ्राजते, तां च दृष्ट्वा पति-व्रता-शिरोमणिं लक्ष्मीं दूषयन्त्यस् तस्याम्
अप्य् अपराधिन्यः कथं भवथेति \। तत्र न काम् अपि दूषयामः, किन्तु
त्रिजगताम् अपि धर्म-ध्वंसनाय विधात्रा त्वं सृष्टोऽसीति
स-रोष-चापलम् आह---**का स्त्री** इति \।

**अङ्ग** ! हे श्री-कृष्ण ! **कलानि पदानि** यत्र तद्-**अमृत**-रूपं
यद् **वेणु-गीतं**, तेन \। \"कल-पदायत-मूर्च्छितेन\" इति पाठे
**आयतं** दीर्घं **मूर्च्छितं** स्वरालाप-भेदः, तेन **संमोहिता**
इति न स्त्री दूष्यते, किन्तु त्वत्-कर्तृकं गीतम् एवेति भावः \।
**आर्य-चरितात्** पातिव्रत्य-लक्षण-निज-धर्मान् **न चलेत्**, अपि तु
सर्वैव चलेद् इति \। धर्म-त्याजन-लक्षण-प्रत्यवायं त्वं प्राप्स्यस्य्
एवेति भावः \। न केवलं त्वद्-गुणस्यैव धर्म-ध्वंसकता, अपि तु
तद्-रूपस्यापीत्य् आहुः---**त्रैलोक्य-** इति ऊर्ध्वाधो-मध्य-देश-वर्तिषु
प्राकृताप्राकृत-लोकेष्व् अपि **सौभगम्** एव यस्य तत्, न तु
धर्म-ध्वंसकत्व-हेतुकः कस्याप्य् अत्र द्वेष इति भावः \।

न च स्त्रीणां स्वाभाविकः कामोऽपि मोहे हेतुर् अस्तीति वाच्यम् \। यतो
जङ्गम-स्थावराणां सर्वेषाम् अपि वैवश्य-प्रापकौ तव रूप-गुणाव् इत्य्
आहुः---**यत्** \। यतो गीत-रूपाभ्याम् **अबिभ्रन्** न बिभरुः \। अस्मात्
हे राजन् ! किं बहुना, शक्र-शर्व-परमेष्ठि-पुरोगाः कश्मलं ययुः
\[भा।पु। १०.३५.१५\] इति वेणु-गीताध्यायात् परम-तत्त्व-विदाम् अपि मोहः,
विस्मापनं स्वस्य \[भा।पु। ३.२.१२\] इति च तव तस्यापि चमत्कारो दृष्ट
इति श्री-शुकोक्तिर् अप्य् आसीद् इति ज्ञेयम् \।\।४०\।\।

(उज्ज्वल-नीलमणौ ११.८१ श्लोकेऽपि टीका द्रष्टव्या \।)

**\॥।**

\।\। १०.२९.४१ \।\।

व्यक्तं भवान् व्रज-भयार्ति-हरो[^४६]ऽभिजातो

[^४६]: \"व्रज-जनार्ति-हर\" इति
    विश्वनाथ-धृत-नारायण-भट्ट-वीरराघव-सम्मत-पाठान्तरः \।


देवो यथादि-पुरुषः सुर-लोक-गोप्ता \।

तन् नो निधेहि कर-पङ्कजम् आर्त-बन्धो

तप्त-स्तनेषु च शिरःसु च किङ्करीणाम् \।\।

**श्रीधर-स्वामी (भावार्थ-दीपिका) : व्यक्तं** निश्चितम् \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्व-स्वामित्वेन
तवास्मद्-भर्तृत्वात् समान-कुल-जातत्वेन सम्बन्ध-योग्यत्वाद् अस्माकं
तव सङ्गत्यौपपत्य-दोषो नास्ति, कुतो निन्द्यत्वम् ? इत्य्
अभिप्रेत्याहुः---***व्यक्तम्*** इति \। **यथा आदि-पुरुषः**
**सुर-लोक-गोप्ता** वा मनो जातः, तथा स एव **आदि-पुरुषो** भवान्
अधुना व्रजस्य सर्व-भक्त-समुदायस्य \।

यद् वा, अस्माकं व्रजस्थानां भयं संसृतिजम्, आर्तिर्
आध्यात्मिका-रूपादि-रूपा त्रिविधा ते हरतीति तथाभिजात इति \।
**व्यक्तम्** असन्दिग्धम् \।

> एष वः श्रेय आधास्यद् गोप-गोकुल-नन्दनः \।\। \[भा।पु। १०.८.१६\]
>
> य एतस्मिन् महाभागाः प्रीतिं कुर्वन्ति मानवाः \।\।
>
> नारयो\ऽभिभवन्त्य् एतान् \[भा।पु। १०.२६.२१\] इत्य्-आदिना
> श्री-गर्गाचार्योक्तेः \।

अरयः कामादयः \। यत इत्थं तत् तस्मात् सहज-शीतलत्वात्
सन्ताप-हारित्वाद् आनन्दस्य आस्रावित्वात् **कर** एव **पङ्कजः**, तम् \।
यद् वा, पङ्कं क्लेशं जयतीति पङ्कजः कर एव पङ्कजः, तम् \। तव
करः पङ्क-हरोऽस्ति अन्यथा आर्त-बन्धुत्व-हानिः स्याद् इति
सम्बुद्ध्य्-अभिप्रायः \।

**किङ्करीणाम्** इति सर्वत्राभयार्थं दासीत्व-दार्ढ्यार्थम् एवोक्तम् \।
यद् वा, किङ्करी-तापः स्वामिनैवापह्रियत इति \। त्वं चास्माकं स्वामीति
\। अन्यथा, हितान् न यः संशृणुते स किं प्रभुः इति न्यायेन तव किं
प्रभुत्वं च स्यात् ? इति भावः \।\।४१\।\।

---------------------------------------------------------------------------------------------------------------------

**कैवल्य-दीपिका : व्यक्तम्** इति \। **व्यक्तं** स्पष्टम् \। **भयं**
पर-हेतुकम् \। **आर्तिर्** मनः-पीडा \। अभेदेऽपि देवो यथेति
भेदोपमया सम्मोहितत्वं विवृतम् \। **तत्** तस्मात् \। शब्द-द्वयम्
उभयत्र प्राधान्य-द्योतनार्थम् \।\।४१\।\। \[मु।फ। ११.३५\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** उपसंहरन्त्य्
आहुः---**व्यक्तं भवान्** इत्य्-आदि \। **व्रजस्य** **भयम् आर्तिः,**
अर्तिर् वा पीडेति यावत् \। उभयोर् एव हरण-कृत त्वम् **अभिजातः**
प्रादुर्भूत इति **व्यक्तं** स्फुटं सर्व एव जानन्ति \। **देवः**
क्रीडा-परः सन्, **यथा आदि-पुरुषो** नारायणः **सुर-लोक-गोप्ता** त्वं
तद्-अधिको\ऽपि दृष्टान्तान्तराभावात् तेन सहैवोपमा क्रियते \। अतो
व्रजस्यापि सुर-लोकाधिकत्वम् \। तत् कथं स्वयम् एवार्तिं जनयस्य्
अस्माकम् ? **तत्** तस्मात् **नो**\ऽस्माकं, हे **आर्त-बन्धो** !
**तप्त-स्तनेषु** **च शिरःसु च** **कर-पङ्कजं निधेहि** इत्य्
उपदेशः \।\।४१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं प्रतिवचनैस् तद्
उक्तं सर्वं क्रमेण परिहृत्य, अधुना तस्यावतार-प्रयोजनं
प्रदर्शयन्त्यः परमार्त्या स-काकु प्रार्थयन्ते---**व्यक्तम्** इति \।
**व्रजस्य भयं** दावादितः, **आर्तिश्** च त्वद्-अप्राप्तेः \। यद् वा,
**भयं** त्वद्-अर्थं पूतनादिभ्यो दावादिभ्यश् च, **आर्तिश्** च
वर्ष-वातादिभ्यः \। यद् वा, **भयं** त्वद्-विरह-शङ्कया, **आर्तिस्**
त्वद्-उपेक्षया \। पाठान्तरे \"व्रज-जनानाम् आर्तिः\" बाह्यान्तराशेष-बाधा
\। इदं न सर्व-सम्मतम् \। एतच् चात्मोद्देशेनोक्तम् \।

किं वा, **व्रजस्य जनाः** कालान्तरेऽप्य् एतद् व्रज-भूम्य्-आश्रिता ये
जनाः, तेषाम् अपि, किम् उतास्माकम् ? तद्-धरः सन् तन्-नाशनायेत्य् अर्थः
\। **अभितो**ऽशेष-भगवत्ता-प्रकटन-विशेषेण **जातः** प्रादुर्भूतः
\। यद्यपि भू-भार-हरणादिकम् अपि प्रयोजनम्, तथापि
**व्रज-भयार्ति-हरणम्** एव मुख्यं प्रयोजनम् \। तत्र
तद्-अर्थ-कृत-लीलयैव सर्वत्र मुख्य-प्रयोजनं,
निज-प्रेम-रस-विस्तार-सिद्धेः \।

तद्-अर्थं दीन-कारुण्य-विशेषेण धर्मातिक्रमोऽपि कार्य इति दृष्टान्तेन
बोधयन्ति---**देवो** जगताम् एव पूज्यः \। यत **आदि-पुरुषो**
जगत्-कारण-भूतः परमेश्वरः \। सोऽपि **यथा सुर-लोक-गोप्ता**,
सुर-लोकः स्वर्गः, तेन तत्रत्या लक्ष्यन्ते \। यद् वा, **सुराश्** च
**लोकाश्** चान्ये निज-जनाः, तेषां **गोप्ता** तत्-प्रतिपक्षादि-मारणेन
रक्षकः सन् यथा **जायते**, **गोप्ता** यथा भवतीति वा, तथा तथा
सर्वत्र तस्य साम्येऽपि भक्तापेक्षया वैषम्यम् अपि स्यात्, तथार्तानाम्
अस्माकम् अपेक्षया धर्मस् त्वया लङ्घ्य एव, तत्र च यथा तस्य न दोषो
घटते, किन्तु गुण एव महान्, तवापीति भावः \।

यद् वा, **देवो**ऽपि **आदि-पुरुषो**ऽपि **सुर-लोक-गोप्ता** अपि **भवान्**
**व्रज-भयार्ति-हरः** सन्, अत एव श्री-गोपेन्द्र-नन्दनत्वेन यथावद्
**आभिजातः**, तच् च **व्यक्तं** निश्चितं स्पष्टम् एवेत्य् अर्थः \।
**तत्** तस्मात् **कर** एव **पङ्कजं** सहज-सुशीतलत्वात्
सन्ताप-हरत्वाद् आनन्द-रस-स्रावित्वाच् च, तद् आदौ **नस् तप्तेषु**
स्मर-ज्वराक्रान्तेषु **स्तनेषु निधेहि**, तदार्ति-नाशनार्थं पश्चात्
**शिरःसु निधेहि**, सर्वत्राभयार्थम् दासीत्व-स्वीकार-दार्ढ्यार्थं वा
\। **च**-कार-द्वयम् उभयत्रापि प्राधान्य-बोधनार्थम् \।
त्वद्-एक-प्रियाणाम् अस्माकं भयार्ति-हरणेनैव सर्व-व्रजस्य
भयार्ति-हरणम् \। ततश् चाशेष-भगवत्ता-सार-प्रकटन-रूपं
तवावतार-प्रयोजनम् अपि सिध्येद् इति भावः \।

ननु तप्तेषु कथं करो निधेयः ? तत्राहुः---**आर्त-बन्धो** !
दीन-वात्सल्येन दुःखादिकम् अपि सह्यम् एवेति भावः \।

ननु पतिव्रतानां व्रत-पराणां शिरसि कर-निधानाद् बिभेमि \।
तत्राहुः---**किङ्करीणाम्** इति \। **आर्त-बन्धौ** त्वयि
साक्षाद्-विराजमाने त्वद्-दासीनां तापोऽनुचित इति च सूचितम् \।

यद् वा, ननु काम-मत्ताः ! जित-कामेन मया कथं स्तनेषु करो निधेयः
? अतः शिरःस्व् एव निधेयः \। तत्राहुः---**आर्त-** इति \। कामेन मा
निधेहि, किन्तु आर्त-बन्धुत्वेन निधेहीत्य् अर्थः \। अन्यथा सद्योऽस्माकम्
अन्त्य-दशापत्त्या तवार्त-बन्धुत्व-यशो-हानिः \। गूढोऽयम्
अभिप्रायः---अवहित्थयाच्छाद्यमानोऽपि मनोभवोऽस्मद्-अङ्गेषु
हस्तार्पणेन स्वयम् एवोद्भवितेति \।

ननु बह्वीनाम् अपि तासाम् एकस्मिंस् तस्मिन् तादृश-प्रार्थनं
तच्-छक्ति-विशेष-परिस्फूर्त्या \। किं वा, **नः** क्रमेणापि निधेहीत्य्
आशयेनेति दिक् \।

श्लेषार्थः---**भवान् अभिजात** आभिजात्य-युक्तो व्रजेन्द्रात्मजत्वात्,
**देव** इत्य्-आदि-पद-त्रयेणाधर्मे तव प्रवृत्तिर् अनुचितेत्य् उक्तम् \।
यथा **आदि-पुरुषः सुर-लोक-गोप्ता** सुर-लोक-भय-हरः, तथा
**भवान् व्रज-भयार्ति-हर** इति सतीनाम् अस्माकं बलाद् अभिभवेन
व्रजस्य त्वत्तो भयम् आर्तिर् भवितैवेति, तच् च तवायुक्तम्,
निज-प्रयोजन-प्रातिकूल्यात् \। **नो** निषेधे \। **आर्त-बन्धो** ! इति
वयं नार्ता यद् अस्माकं बन्धुर् भविष्यसीति भावः \। अ-कार-श्लेषेण
कामाद्य्-अभावात् \। **अतप्तेषु स्तनेषु**, अत एव **न निधेहि** \।

यद् वा, हे **तप्त** ! कामाग्नि-दग्ध-हृदय ! यद् वा, **तप्तः** सन्
**स्तनेषु कर-पङ्कजं नो निधेहि** नार्पय \। अप्य्-अर्थे **च**-कारः
\। तव राज-कुमारत्वेन चास्माकम् अपि व्रजे निवासेन दासीत्वम् इव
प्राप्तानाम् अपि **शिरस्य्** अपि **न निधेहि** इत्य् अर्थः \। यद् वा,
**किङ्करीणां** व्रजेन्द्र-गृह-दासीत्वेन वर्तमानानां किशोरीणाम् अपि, किम्
उत मद्-विधानाम् \।

एवं दश-श्लोक्या प्रत्युत्तरेण तं निर्जित्यैकादशेनानेन आर्त्य्-उद्रेकतो
निजेष्टं स्पष्टम् एव प्रार्थितम् \। अत्र च श्लेषार्थोऽपि क्रमेण
तद्-उक्त-श्लेष-परिहारतयैव ऊह्यः \। स च तत्र तत्रैव लिखितः \।
अथवा तद्-उक्त-दश-श्लोकार्थस्य वैदग्धी-विशेषेण एकादशानां श्लोकानाम्
एषाम् एकैकेनैवोत्तरम् ऊह्यम् \। तत्र पौनःपुन्यं तथा तद्-उक्ततोऽप्य्
अधिकम् एकं पद्यम्\। तत्र च दीर्घ-च्छन्दस् तद्-अत्यन्त-निर्जयार्थम्
\। किं वा, प्रणय-शेषावेशेनोरु-दुःख-भरणैव वा ज्ञेयम् \।

तथापि **विभो**[^४७] \[भा।पु। १०.२९.३१\] ! हे प्रभो ! इति स्वागतम्
\[१८\] इत्य् अर्धस्य निज-दासीषु \। तत्रापि **भवान्** इति
अस्मद्-उपेक्षावरं **नृशंसं** वक्तुं **नार्हति** एवेति \।
**सर्व-विषयान् सन्त्यज्य** इति पादस्य, तेनाधुनास्माकं प्रयोजनम् इति
किं तद्-वार्तया इति \। **तव पाद-मूलं भक्ता** इति रजनी \[१९\]
इत्य्-आदि-श्लोक-द्वयस्य त्वद्-आश्रितत्वेन घोर-सत्त्वादिभ्यो बन्धुभ्यश्
च भयं नास्तीति, **भक्ता** इति **दृष्टम्** इत्य् अस्यापि तव
भजनार्थम् एवागताः, न तु वन-दर्शनार्थम् इति \। एतेन ब्रूत \[१८\]
इति पादस्यापि सिद्धं त्वद्-भजनम् एवागमन-कारणम् इति \।

[^४७]: गोपीनाम् एकादश-श्लोकानां कृष्णस्य दशश्लोकानाम् एकैकशः
    प्रत्युत्तर-रूपेण पुनर् व्याख्यायते \।


तथा तद् यात \[२२\] इत्य् अस्यापि व्रज-गमनादि-निरस्तेः \। **भजस्व**
इति निज-भाव-विशेषः सूचितः \। अनेनाथवेत्य् अस्य तेनैवागताः स्मः,
न त्व् अन्य-जनवत् सामान्य-स्नेहेनेति \। **दुरवग्रह** इति **भर्तुर्**
इत्य्-आदि-द्वयस्य युक्त्य्-उक्त-भर्तृ-शुश्रूषणाग्रहस्य निरसात् \। **मा
त्यज** इति अस्वर्ग्यम् अयशस्यम् \[२६\] इति युक्ति-सिद्धस्यापि
स-दैन्य-प्रार्थनया परिहार-सिद्धेः \। **देवो यथा** इति तत्र
युक्तिर् अपि दर्शितैवेति \। तत्-तद्-विशेषस्-तु पूर्व-लिखितानुसारेण
ज्ञेय एव \। एवम् अग्रेऽपि \।

**यत् पति-** \[भा।पु। १०.२९.३२\] इति मातरः \[२०\], तद् यात \[२२\],
भर्तुः \[२४\] दुःशीलः \[२५\] इति चतुष्टयस्य सर्व-बन्धेषु कृत्यानां
तस्मिन्न् एव प्रार्थनया तेषाम् उपेक्षणात्, किं तत् साध्वसादिना इति
**त्वयीशे** इति व्रजस्य \[१८\] इति पादस्य त्वत्-प्रभावेनैव
तत्रत्य-मङ्गलम् इति \। एतेन रजनी \[१९\] इत्य् अस्यापि त्वन्-नैकट्येन
भयाभावात् \। तथा ब्रूत \[१८\] इति पादस्यापि त्वद्-अर्थम् एव गमनम्
इति तात्पर्यात्, तथा स्वागतम् \[१८\] इत्य् अर्धस्यापि पूर्ववत्
ईशितव्य-जनेषु तादृशोक्तेर् अयोग्यत्वात् \। **एवम्** इति अथवा \[२३\] इत्य्
अस्य निज-भाव-विशेष-सूचनात् \। **उपदेश-पदे** इति अस्वर्ग्यम् \[२६\]
इत्य् अस्य सर्वत्र सर्वर्था सर्वैर् भजनीयतयोपदिश्यमानस्य तवैव
भजनाभासतः सर्व-दोष-हानेः, सर्व-गुण-सिद्धेश् च \। **प्रेष्ठ**
इत्य्-आदिना तत्त्वत औपपत्यम् \[२६\] अपि निरस्तम् \। अनेन श्रवणाद्
\[२७\] इत्य् अस्यापि परमात्मत्वादिना परमार्थ-रूपस्य तवाङ्ग-सङ्गोऽपि
परमार्थ-रूप एवेति न्यायात् \। अन्यथा तेजस्-तिमिरयोर् इव सम्बन्धो न
घटेतैवेति \। **प्रेष्ठ** इति दृष्टम् इत्य् अस्यापि तत्-प्रेष्ठत्वेनैवास्य
प्रेष्ठत्वम्, न तु पृथक्त्वेन \। अतः किं केवलं तद्-दर्शनेन ? इति
\। अत्र च तद्-उक्त-परिहारावेशेन, तत्र च मुहुर् उद्यत्-प्रेम-रोषेण
तन्-निर्जयार्थं प्रत्युत्तर-मात्रापेक्षया क्रमोऽपि नापेक्षितः \। एवम्
अग्रेऽपि \।

**कुर्वन्ति** \[भा।पु। १०.२९.३३\] इति स्वागतम् \[१८\] इत्य् अर्धस्य
कुशलानां रति-विषयस्य तव नृशंसोक्तेर् अयोग्यत्वम् इति \। यद् वा,
तादृशस्य तवान्तिकागमनात् स्वागतं महाभागाः \[१८\] च सत्यं वृत्ताः
स्मः, नान्यथेति तात्पर्यात् \। **पति**- इति व्रजस्य \[१८\] इति पादस्य,
तथा पूर्ववन् मातरः \[२०\] इत्य्-आदि-चतुर्णां, **स्व आत्मन्न्** इति
रजनी \[१९\] इत्य् अस्य प्राण-नाथ-बन्धोस् तव नैकट्येनाकुतोभयत्वात्
\। परम-बन्धु-पाऋश्व-स्थेयत्वाच् च \। **वरदेश्वर** इति, अथवा
\[२३\] इत्य् अस्य पूर्व-दत्त-वरानुसारेण प्रेम-विशेषेणैव आगताः स्म
इति \। अनेन दृष्टम् \[२१\] इत्य् अस्यापि तद्-अर्थम् एवात्र आगताः स्मः, न
तु वन-दर्शन-मात्रार्थम् इति \। **प्रसीद** इति अस्वर्ग्यम् \[२६\] इत्य्
अस्य तव प्रसादे सति सर्व-गुण-सिद्धेर् दोष-हानिश् चेति \। **मा स्म
छिन्द्या** इति शरणाद् इत्य् अस्य अङ्ग-सङ्ग एव \। चिराशा-धारणाद् इति
विभाव्यम् इति \।

**सुखेन** \[भा।पु। १०.२९.३४\] इति स्वागतम् \[१८\] इति पादस्य
सुख-घन-मूर्तेस् तव दुःखात्मक-नृशंसोक्तिर् न युक्तेति \। पूर्ववद्
इति वा \। **चित्तम् अपहृतम्** इति व्रजस्य \[१८\] इति पादस्य, रजनी
\[१९\] इत्य्-आदि-त्रयस्य च चित्त-हरणेन तत्-तद्-अनुसन्धानापगमात् \।
इति तात्पर्येण निजेष्टं व्यञ्जितम् एव \। तेन च प्रियम् इति ब्रूत इति
पादयोः हृत-चित्तास्व् अस्मासु यत् कर्तुम् उचितं, तद् एवास्माकं प्रियम्
आगमन-कारणं चेति \। **करवाम** इति तद् यात इत्य् अस्य भर्तुर्
इत्य्-आदि द्वयस्य च विशेषतः कर्माशक्तेर् इति **चित्तम्** इत्य् अनेनैव
अथवा \[२३\] इत्य् अस्यापि सिद्धं, **भवता** चित्त-हरणाद् एवागताः
स्म, न त्व् अन्यजनवत् स्नेह-मात्रेणेति \। **पादौ** इत्य् अर्धेन
अस्वर्ग्यम् \[२६\] इत्य्-आदि-द्वयस्य तस्य परम-मोहनत्व-सूचनेन
निजाविव्केकादि-दोष-परिहारात्, तथा **करवाम किं वा** इति
कर्मान्तरस्य हेयत्वं, तत्-सन्निकर्षस्य चोपादेयत्वं सूचित एवेति \।

**सिञ्च** \[भा।पु। १०.२९.३५\] इति स्वागतम् \[१८\] इति पादस्य
अभ्यागतानां महा-भागानां हिताचरणोपपत्तेः \। अनेन प्रियम् \[१८\] इति
ब्रूत \[१८\] इति पादयोश् च पूर्ववत् \। तथा अथवा \[२३\] इत्य् अस्यापि
एतद्-अर्थम् एवागताः स्म इति \। **नो चेद्** इति अन्येषां सर्वेषाम् एव
सद्यो मरिष्यन्तीनां किम् अन्य-चिन्तया ? इति \।

**यर्हि** \[भा।पु। १०.२९.३६\] इति **अम्बुजाक्ष** इति स्वागतम् \[१८अ\]
इति पादस्य दृष्ट्यैव सर्व-ताप-हरस्य नृशंसोक्तिर् अयुक्तेति \। यद् वा,
सहज-शीतल-मधुर-दृष्ट्या अवलोकयसि चेत्, तदैव स्वागतत्वं
महाभागत्वं च \।

यद् वा, **अम्बुजाक्षस्य** परम-मनोहरस्य तव सन्दर्शनाद् एव तत् तद्
वृत्तम् इति \। **अरण्य-जन-प्रियस्य** इति रजनी \[१९\] इत्य् अस्य
प्रिय-जन-पार्श्वे प्रिय-जनानाम् अकुतो-भयात् स्थेयत्वाच् च, अनेन दृष्टम्
\[२१\] इत्य् अस्यापि पूर्ववत् \। **तत्-प्रभृति** इत्य्-आदि वाक्येन
**व्रजस्य** इति पादस्य पूर्ववत् \। मातर \[२०-२३\] इत्य्-आदि
चतुष्टयस्य च तेषु रुच्य्-अभावेनालं तद्-वार्तयापीति \। **अभिरमिता**
इति अथवा \[२३\] इत्य् अस्य त्वद्-अभिरमण-भाव-विशेषेणैव आगताः स्म
इति \। एतेन अभिरमणम् एव नित्य-प्रियम् \[३३\] इति सूचितम् \। तेन
प्रियम् \[१८\] इति ब्रूत \[१८\] इति पादयोः \। **रमाया दत्त-क्षणं
पाद-तलम् अस्प्राक्ष्म** इति अस्वर्ग्यम् \[२६-२७\] इत्य्-आदि-द्वयस्य
रमा-पतेर् अस्माकं पत्नीत्वासम्भवाद् औपपत्येनैव भजन-सिद्धेः \।
तत्र च महत्तमायास् तस्या प्राप्यस्य प्राप्ताव् अस्माकं सिद्धायां, किं
नामास्वर्ग्यत्वादिकम् ? इति \। किं च, यथा तया सह तथास्माभिः
सहाङ्ग-सङ्गो घटेत एव, तेन च भावो नितरां सम्पद्येतैव, अन्यथा
परम-प्रेमवत्या भक्त-वर्ग-पूजायां तद्-अनुपपत्तेर् इति \।

**श्रीर् यत्** \[भा।पु। १०.२९.३७\] इति \। व्रजस्य \[१८च्\] इति पादस्य,
रजनी \[१९अब्\] इत्य्-आदि-द्वयस्य, तद् यात \[२२\] इत्य् अस्य, भर्तुः
\[२४अब्\] इत्य्-आदि-द्वयस्य च ब्रह्मादि-प्रार्थ्य-कटाक्षापि सर्वोपेक्षया
यथा **श्रीश् चकमे**, तथा सर्वोपेक्षया **वयम् अपि प्रपन्नाः** इति
किम् अन्य-वार्तया ? इति \। अनेन अथवा \[२३\] इत्य् अस्यापि
तत्-सदृश-प्रेम्णैव आगताः स्मः इति \। दृष्टम् \[२१\] इत्य् अस्यापि
त्वत्-प्रियत्वावेक्षयैव यथा तस्याः क्षीर-समुद्रादि, तथास्माकं
श्री-वृन्दावनम् अप्य् एतत् \। अतोऽस्य केवल-दर्शनेनैव न प्रयोजनम् इति
\। तथा अस्वर्ग्यम् \[२६\] इत्य्-आदि द्वयस्य च पूर्ववद् एव \। अतोऽस्माकं
त्वद्-दास्यम् एव काम्यम् इति तात्पर्येण प्रियम् \[१८ब्\] इति ब्रूत \[१८द्\]
इति पादयोर् अपि सिद्धम्, तथा सत्य् एव महाभागाः स्मः \।
स्वागत-प्रश्नस्य च योग्या इति स्वागतम् \[१८अ\] इति पादस्येति \।

**तन् नः** \[भा।पु। १०.२९.३८\] इति \। **प्रसीद** इति स्वागतम्
\[१८अब्\] इत्य् अर्धस्य पूर्ववत् \। अनेन प्रियम् \[१८च्द्\] इत्य्-आदि-पादयोश्
च त्वत्-प्रसादे एवास्माकं प्रियस् तर्थम् एवागमनम् इति \।
**वृजिनार्दन** इति व्रजस्य \[१८च्\] इत्य् अस्य रजनी \[१९अब्\] इत्य्
अर्धस्यापि तस्य दुःख-भय-नाशन-शीलत्वात् \। **अङ्घ्रि-मूलं प्राप्ता**
इति प्रतियात \[२७द्\] इत्य् अर्धस्य त्वद्-अङ्घ्रि-मूलं प्राप्तानाम् अन्यत्र
यानानुपपत्तेः, तत्रैव स्थेयत्वाच् च \। **विसृज्य वस्तीः** इति
पूर्ववन् मातर \[२०\] इत्य्-आदि चतुष्कस्य \। **त्वद्-उपासनाशा** इति
दृष्टम् \[२१\] इत्य् अस्य त्वत्-सेवार्थम् एवागताः स्मः, न तु वनं द्रष्टुम्
इति \। **त्वत्-सुन्दर** इति वाक्येन अथवा इत्य् अस्य
काम-तप्तात्मत्वेनैव आगताः स्मः इति \। **पुरुष-भूषण** इति
अस्वर्ग्यम् \[२६\] इत्य्-आदि द्वयस्य तव पुरुषोत्तमत्वाद् औपपत्ये कोऽपि
न दोषः \। तत्त्वतस् तवैव पतित्वात् परम-साध्यत्वाच् च \।
अतोऽङ्ग-सङ्गेन भावो वर्धतैव, सन्निकर्षो हि मार्त्यानाम् \[भा।पु।
१०.८४.३१\] इत्य्-आदि-न्यायोऽन्य-विषयक एवेति \।

**वीक्ष्य** \[भा।पु। १०.२९.३९\] इति \। तव श्री-मुखादिकं **वीक्ष्य
दास्यो भवाम** इति व्रजस्य \[१८च्\] इति पादस्य रजनी \[१९-२२\]
इत्य्-आदि चतुष्कस्य \। भर्तुः \[२४-२५\] इत्य्-आदि द्वयस्य च
त्वद्-दासी-भूतानां किम् अन्यैर् इति \। अनेन अथवा \[२३\] इत्य् अस्यापि
दासी-भावेनैवागताः स्म इति \। **श्रियैक-रमणम्** इति अस्वर्ग्यम्
\[२६\] इत्य्-आदि द्वयस्य पूर्ववत् \। एवं स्वागतम् \[१८अब्\] इत्य् अर्धस्य
ब्रूत \[१८द्\] इति पादस्यापि सिद्धम् त्वद्-दास्यम् एवास्माकं प्रियं,
तद्-अर्थम् एवागमनं, तत्-सिद्धौ स्वागतत्वादिकं चेति \।

यद् वा, **दत्ताभयम्** इति व्रजस्य \[१८च्\] पादस्य, रजनी \[१९अब्\]
इत्य्-आदि-द्वयस्य, भर्तुर् इत्य्-आदि-त्रयस्य च इह लोके घोर-सत्त्वेभ्यो
बन्धुभ्यश् च परम्स्मिंश् च यमादिभ्योऽप्य् अभय-सिद्धेः \। अनेन तद्
यातेत्य् अस्यापि न्यायेन भर्तृ-शुश्रूषणादेर् वैयर्थ्यात् त्यक्त-सङ्ग्रहेण
दोषावहत्वाच् च \। मुखं वीक्ष्येत्य् अनेनैव दृष्टम् इत्य् अस्यापि
एतादृश-त्वच्-छ्री-मुख-वीक्षणेनान्य-दिदृक्षाया अप्य् अनुदयात्
श्रियैक-रमणम् इति श्रवणाद् इत्य् अस्य \। अन्यत् समानम्\।

**का स्त्री** \[भा।पु। १०.२९.४०\] इति \। स्वागतम् इत्य् आद्य् अष्टकस्य
तद्-वेणु-गीत-सम्मोहितानां किं स्वागतत्वादिना ? किं वा प्रियादि-प्रश्नेन
? किं वा धर्मादि-बोधनेन ? इति \। त्रैलोक्येति अस्वर्ग्यम् \[२६\]
इत्य्-आदि द्वयस्य एतादृश-सौन्दर्योपभोग-विशेषे किं नामाहो
अस्वर्ग्यत्वादिकं भावोऽपि \। स्वत एव वर्धिष्यतेतराम् इति \। यद् इति
माहात्म्य-विशेषेण तस्यालौकिकतोक्त्या सन्निकर्षे
लौकिक-न्यायाद्य्-उक्त-दोषश् च परिहृतः \।

**व्यक्तम्** \[भा।पु। १०.२९.४१\] इति व्रज-भयार्ति-हर इति व्रजस्येति
पादस्य रजनीत्य् आदि द्वयस्य तद् यातेत्य् अस्य भर्तुर् इत्य्-आदि द्वयस्य
च पूर्ववत् कुतोऽपि भयासद्-भावात् \। देव इत्य्-आदि अस्वर्ग्यम् \[२६\]
इत्य्-आदि द्वयस्य दीन-वात्सल्यापेक्षया तवाप्य् अत्र न दोषः \। कश्चित्
तथा तवादि-पुरुषस्य सङ्गाद् अस्माकम् अपि न कथञ्चिद् अपि
आदि-पुरुषत्वेन \। तत्त्वतस् तस्यैव पतित्वेनौपपत्यस्य तथा
प्राकृतत्वेनाङ्ग-सङ्गस्याप्य् अप्राकृततया सर्व-दोषस्य पूर्ववत्
परिहारात्, साध्यत्व-बोधनाच् च \। तन् नो निधेहीति प्रियम् इति ब्रूतेति
पादयोः \। किङ्करीणाम् इति अथवेत्य् अस्य दास्य-विशेषेणैवागताः स्म इति
\। अनेन दृष्टम् इत्य् अस्यापि दासीनां वन-दर्शनम् आनुषङ्गिकम् एव \।
स्वामि-सन्दर्शनम् एव मुख्यम् इत्य् अत्रैव चिरात् प्रार्थितं सम्पादयेति,
तदैव स्वागतम् इत्य्-आद्य्-उक्तम्तव यथार्थ-प्रियं च स्याद् इति
तत्-पादस्याप्य् उत्तरं ज्ञेयम् इत्य् एषा दिक् \। अलम् अतिविस्तरेण
ग्रन्थ-बाहुल्य-दोषात् बिभिमः \।\।

श्री-गोपी-प्रिय-पादाब्ज-प्रसाद-रमितात्मभिः \।

यथाचुच्यन्यथाप्य् अत्र कृतोऽर्थः स्यात् पदे पदे \।\।

अन्योऽन्यं तस्य तासां च वाचोऽर्थोऽन्योत्यम् एव हि \।

हृद्-वेद्योऽप्य् अधिया धार्ष्ट्याल् लिखितः प्रीतये सताम् \।\।

इत्थं च पूर्वम् अङ्ग-सङ्गो नूनं न वृत्तोऽस्तीति गम्यते, अन्यथा तस्य
तासां च तत्-तद्-उक्त्य्-अनुपपत्तिः \। अत एव (द्वादशाध्याये)
श्री-मुक्ता-फल-ग्रन्थ-कारादिभिः पूर्व-रागे एकविंशाध्यायोक्तम्
अक्षण्वतां फलम् \[भा।पु। १०.२१.७\] इत्य्-आदिकं सङ्गृहीतम् \। अत एव
श्री-स्वामि-पादैर् अपि व्याख्यातम् त्वयाभिरमिता आनन्दिताः \[भा।पु।
१०.२९.३६\] इति मुख्यार्थत्वेऽपि श्री-वल्लभ-भट्ट-पादादिभिः स्वप्नादाव्
इति व्याख्यातम् \। तत् तच् च लिखितम् एव \। एवं पञ्चदशे तं गो-रजश्
छुरितम् \[भा।पु। १०.१५.४२\] इत्य्-आदि पद्य-द्वयम् \। ऊनविंशे, गोपीनां
परमानन्दः \[भा।पु। १०.१९.१६\] इति पद्यम् \। अन्यच् च अन्यत्रत्यं
तादृशं तत्रैवोह्यम् \।

यद् वा, अङ्ग-सङ्गः पूर्वम् अपि सकृत् द्वि-त्र-वारान् वा,
तद्-एक-रसिकत्वाद् वृतोऽस्त्य् एव \। एवं सति अभिरमिता इत्य् अस्य
मुख्यार्थ एव \। अधुना चासकृत् तद्-आचरणे रास-विलास-विशेषे वा,
तस्य तासां च तादृश्य् उक्तिर् मन्तव्या \।

यद् वा, परम-प्रेम-रस-मग्न-मनसा तासां यद्यप्य् असौ पार्श्व-गतो
रहो-गतस् तथापि तस्याङ्घ्रि-युगं नवं नवम्, पदे पदे \[भा।पु।
१.११.३४\] इत्य्-आदि न्यायेनासकृत् कृतम् अपि तं परम-मधुर-वस्तुनस्
तादृश-स्वभावात् सदा नूतनम् इव मन्यमानानां, तथा तादृशस्यैव
रसिक-शिरोमणेस् तस्यापि तत्-तद्-उक्तिर् घटेतैव, ततश् च अभिरमिताः
इत्य् अस्य श्री-स्वामि-पाद-कृत-व्याख्यपि सङ्गच्छतैव \। एतच् च
श्री-भागवतामृतोत्तर-खण्डे विवृतम् एवास्ति \।\।४१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं चतुर्थ-दिक्-स्थिता अप्य्
आत्मनि धर्मादि-दोषं परिहृत्योपक्रमवद् एव प्रत्युत तस्मिन्न् एव
धर्म-दोषापत्तिम् उपसंहरन्त्यः पुनर् विवक्षितम् एवाहुः \। किं च,
ननु भवतु तत् तत् सर्वं, मम तु नारायण-सम-गुणत्वेन
पूर्ण-कामत्वात् नान्यत्र प्रवृत्तिः स्यात्, किम् उतेदृशे कर्मणीत्य्
आशङ्क्याहुः---व्यक्तम् इति \। व्रजस्य यद् भयं पूतनादिभ्यो दावादिभ्यश्
च त्वद्-अर्थस् त्रासः आर्तिश् च वर्ष-वातादिभ्यः पीडा, तथा
भय-त्वद्-विरह-शङ्कया आर्तिस् त्वद्-विरहेण तद्-उभय-हरः सन् ते
खण्डयितुम् इत्य् अर्थः \।

> तस्मान् मच्-छरणं गोष्ठं मन्-नाथं मत्-परिग्रहम् \।
>
> गोपाये स्वात्म-योगेन सोऽयं मे व्रत आहितः \।\। \[भा।पु। १०.२५.१८\]
> इति \।

स्वयम् एव विभाव्य पर्वत-भारस्य ग्रहणात् क्वाचित्क-पाठान्तरे
व्रज-जनानाम् आर्तिः बाह्यान्तराशेष-बाधा अभिजातः सत्-कुलाज् जात इति
तत्रापि वैशिष्ट्यम् अतोऽस्माकं नाशे तत्रापि त्वद्-एक-हेतुक-नाशकत्वे
व्रत-भङ्गापत्तितोऽप्य् अधिकोऽधर्म-दोषः स्याद् इति भावः \। ईश्वरस्य
पूर्ण-कामस्यापि तादृश-व्रत-रक्षा तादृश-कामना च दृश्यत एवेत्य्
आहुः---देव इति \। सर्वथा दीव्यति विराजत इति देवः \। आदि-पुरुषः
सर्व-पुरुषेषु श्रेष्ठः सोऽपि यथा सुर-लोक-गोप्तास्वेच्छयैव
तज्-जन-मात्रस्य रक्षितासन्न् अदित्य्-आदाव् अभिजातो भवति \। तत् तस्मात्
करस्य पङ्कजत्वं ताप-हारिता-मात्रांशे रूपितं, वस्तुतस् तु तापस्य
तद्-अप्राप्ति-मात्र-निदानत्वात् तद् आरम्भ एवापगमः स्याद् इत्य्
अभिप्रेत्यैव तप्तेष्व् अपि स्तनेषु परम-स्निग्धाभिर् अपि ताभिस्
तन्-निधान-प्रार्थनम् इति ज्ञेयम् पूर्ववत् स-दैन्यम् अप्य् आहुः---शिरःसु
च किङ्करीणाम् इति \। उत ऊर्ध्वं चास्मान् आत्म-सात्कुर्व् इति विवक्षितं---हे
आर्त-बन्धो! इति आर्त-बन्धो साक्षाद्-विराजमाने त्वद्-दासीनां तापोऽनुचित
इति सूचितम् \। तथा कामेन च मा निधेहि, किन्तु आर्त-बन्धुत्वेनैव
निधेहीति च \।

गूढोऽयम् अभिप्रायः---अवहित्थयाच्छाद्यमानोऽपि मनोभवोऽस्मद्-अङ्गेषु
हस्तार्पणेन स्वयम् एवोद्भवितेति निषेधार्थश् चायं, तथापि तं बलाद्
इव स्पृशन्तम् आशङ्क्याहुः---व्यक्तम् इति \। तत्र पूर्वाद् धेतोः
धर्म-भयादितोऽपि रक्षा त्वोचिता, न तु तन्-नाश इति भावः\। नो
निधेहि मा निधेहि आर्त-बन्धो ! इति स्वेषां धर्म-भयाद् आर्तिं
व्यञ्जयन्ति तप्त हे कामाग्नि-सन्तापित-हृदय ! किङ्करीणां
स्व-गृह-दासीनाम् अपि, किम् उत मादृशीनां, तत्रापि शिरःसु च नो निधेहि
मा निधेहि, किम् उत स्तनेष्व् इत्य् अर्थः \। तद् एवं स्वागतम् इत्य्-आदि
प्रकरणं संलापाख्योऽनुभावो ज्ञेयः \। उक्ति-प्रत्युक्तिमद्-वाक्यं
संलाप इति कीर्त्यते इत्य् उक्तेर् इति \।\।४१\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ३३२) :** रजन्य् एषा \[भा।पु। १०.२९.१९\]
इत्य्-आदौ इह वीरस्य मम सन्निधौ स्थेयम् इत्य् अत्र बलाकारम् अप्य्
आशङ्क्य सस्तुतिकम् इव प्रार्थयन्ते---**व्यक्तं भवान्** इति \। यस्माद्
ईदृशो जातः, **तस्मात्** \। हे **आर्त-बन्धो** ! धर्म-च्युति-भयतोऽपि
व्रज-जनांस् त्रायमाणः, **किङ्करीणां** गृह-दासीनाम् अपि
भवद्-दर्शन-जातकाम् **अतप्तेष्व्** अपि **स्तनेषु** **कर-पङ्कजं नो
निधेहि** नार्पय \। अस्तु तावत् स्तनानां वार्ता, तासां **शिरःसु** च मा
निधेहि \। तद् एवं सति मादृशीनां तु सत्-कुल-जातानां परम-सतीनां
तत्-तद्-वार्तां मनसापि न निधेहीति भावः\।\।

तद् एवं श्री-कृष्ण-प्रार्थना-प्रत्याख्यान-रूपोऽर्थो व्याख्यातः \।
स्वयं-दूत्य-विशेषेण प्रार्थना-रूपो व्यङ्ग्योऽर्थश् च प्रायः प्रसिद्ध
एव \। तत्र धर्म-शास्त्रोपदेश-बलेन यत् पत्य्-आदीनाम् अनुवृत्तेर्
नित्यत्वं श्री-भगवता स्थापितं, ज्ञान-शास्त्रम् आलम्ब्य तन् निराकर्तुं
प्रतिभाव-चलनेनैव तस्य परमात्म-तत्त्वं कल्पयन्त्यः
सर्वोपदेशानां तद्-अनुगताव् एव तात्पर्यं
स्थापयन्ति---**यत्-पत्य्-अपत्य** \[भा।पु। १०.२९.३२\] इति \। एतत्
स्वधर्मोपदेश-वाक्यं सर्वोपदेश-वाक्यानां तात्पर्यास्पदे त्वय्य् एवास्तु,
त्वद्-भजन एव पर्यवस्यत्व् इत्य् अर्थः \।

कथम् अहं तद्-आस्पदम् ? तत्राहुः---**त्वम् आत्मा** परमात्मेति \। ततः
तम् एतं वेदानुवचनेन ब्राह्मणा विविदिषन्ति \[बृ।आ।उ। ४.४.२२\]
इत्य्-आदि-शास्त्र-बलेन त्वम् एव तद्-

आस्पदम् इत्य् अर्थः \।

अथ मम परमात्मत्वम् अपि कुतः ? तत्र स-प्रतिभम् आहुः---**किल**
प्रसिद्धौ **तनु-भृतां प्रेष्ठः** निरुपाधि-प्रेमास्पदं, **बन्धुर्**
निरुपाधि-हित-कारी च **भवान्** इति \। तच् च द्वयं
परमात्म-लक्षणत्वेन आत्मनस् तु कामाय सर्वं प्रियं भवति \[बृ।आ।उ।
२.४.५\] इत्य्-आदि-ज्ञान-शास्त्रे प्रसिद्धम् \। तस्मात् त्वम् एव परमात्मेति
सिद्धम् \। तस्मात् त्वद्-उपासनोन्मुखानाम् अस्माकं ब्राह्मणो निर्वेदम् आयात्,
नास्त्य् अकृतः कृतेन \[मु।उ। १.२.१२\] इति
बलवत्तर-ज्ञान-शास्त्रोपदेशेन स्वधर्म-परित्यागेऽपि न दोष इति
भावः \।

तासां तद्-ऐश्वर्य-ज्ञानं च तन्-माधुर्यानुभवातिशयेनोदेतुं न
शक्नोतीति पूर्वम् एव दर्शितम् \। तत्र च विशेषतः सद्-आचारं
प्रमाणयन्ति---**कुर्वन्ति हि** \[भा।पु। १०.२९.३३\] इति \। **कुशलाः**
सारासार-विद्वंसः सन्तः \। **हि** प्रसिद्धौ \। विशेषत इत्य् अर्थः \।
**स्व आत्मनि** परमात्मनीति पूर्वाभिप्रायेण \। **स्वे आत्मनि**
अन्तःकरणे नित्य-प्रियत्वेनानुभूयमानो यस् त्वं, तस्मिंस् त्वयीत्य् अर्थः
\। इत्य् अभिप्रायेण वा \। यस्मात् ते चैवम्भूते **त्वय्य् एव रतिं**
**कुर्वन्ति,** न तु धर्मादौ तद्-धेतौ गृहादौ वा \।

तस्माद् अस्माकं पत्य्-आदिभिः किम्? **यर्ह्य् अम्बुजाक्ष** \[भा।पु।
१०.२९.३६\] इत्य्-आदिषु **रमा**-आदि-शब्दाः **श्रीर् यत्-पदाम्बुज**-
\[भा।पु। १०.२९.३७\] इत्य्-आदिवद् एव व्याख्येयाः \। इति वाचिकानुभावेषु
संलाप-व्याख्या \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अतः प्रथमतो
वेणु-गीतेनैव सम्मोहिताः \। तद् अनु तव चरिताद् एव भ्रान्ताः \। तद्
अनु त्रैलोक्य-सौभगम् इदं रूपं च निरीक्ष्य मूर्च्छिताः \। अतः परम्
अपि त्वया सहोक्ति-पराः स्मः \। इतः परं किम् अस्माकं धैर्यम् ? तस्मान्
मा परं भ्रामय \। प्रसीदेत्य् उपसंहरन्त्योऽन्या आहुः---**व्यक्तं
भवान्** इत्य्-आदि \। **व्रजस्य भयम् आर्तिश्** च तद्-धरत्वेन **भवान्
प्रादुर्भूत** इति **व्यक्तम्** एव \। **सुर-लोक-गोप्ता देव आदि-पुरुषो**
यथांश-रूपेण भवान् एव यथादि-पुरुषत्वेन सुर-लोकं गोपायसीत्य्
अर्थः \। व्रजे तु स्वयम् एवेति भवच्-छब्दार्थः \। अतस् तवाधिक्यं
करुणाया भवितुम् अर्हति \। यद् वा, **देवो यथादि-पुरुषः
सुर-लोक-गोप्ता**, तथा त्वं **व्रज-भयार्ति-हर** इति \। **तस्मान्
नो**ऽस्माकं **किङ्करीणां तप्त-स्तनेषु शिरःसु च कर-पङ्कजं
निधेहि** \। हे **आर्त-बन्धो** ! व्रजार्ति-हरत्वेन समुचितम् एवास्माकम्
आर्ति-हरणम् इत्य् उपसंहारः \।\।४१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं यद् उक्तं सर्वम् अनूद्य
तस्यावतार-कार्यं कथयन्त्यः परमार्ताः स्वकीयार्ति-शमनं
प्रार्थयन्ते---**व्यक्तम्** इति \। प्रतियात \[२७\]

क्षते क्षारम् इवासहमानाः स्व-मुखेन संनिकर्षम् एव
याचन्ते---**व्यक्तम्** इति \।

एतद् **व्यक्तं** निश्चितं **भवान्** **व्रज-जनार्ति-हरोऽभिजातः,**
विश्व-पालनायावतीर्ण इति केचिद् वदन्ति \। तत्र विश्व-पालनम्
अवतारान्तरेणापि भवति, व्रज-जनार्ति-हरण-प्रयोजनः सन्न्
अवतीर्णः, गोवर्धनोद्धरणादिना सर्वेषां बाह्याभ्यन्तरार्ति-हरणे
जातेऽस्मद्-अन्तरार्ति-हरणाभावेन त्वयि वैशम्यं भविष्यतीति \।
प्रीति-कर्तृषु आर्तेषु सत्सु त्वयि प्रीतिं कोऽपि न करिष्यतीति भावः \।
भू-भार-हरणं तु तवेच्छयैव भवेत् ईश्वरत्वात्, सामान्यतो
व्रज-जनार्ति-हरणम् अस्मत्-सम्बन्ध-पुरस्कारेण मुख्यम्
अस्मद्-आर्ति-हरणम् एव प्रयोजनम् \। अस्मद्-आर्ति-हरणे
मधुर-रस-रक्षा भवेत् \। मधुर-रसे रक्षिते परमानन्द-पूर्णं
तव स्वरूपं सुरक्षितं भविष्यतीति भावः \।

किं न्यायम् ? आहुः---यस् तु यस्मिन् प्रपन्नो भवति, स तु तेन पाल्यो
रक्षणीयाश् च भवति \। तद् यथा---**आदि-पुरुषः** श्री-नारायणो
वामनादि-यज्ञावतारैः **सुर-लोक-गोप्ता**, सुरान् देवान् तत्-तल्-लोकांश्
च गोपायति रक्षति \। **देवः** सर्व-पूज्योऽपि मोहिनी-रूपेण दैत्यान्
वञ्चयित्वा देवेभ्योऽमृतं दत्तवान् \। यद्यपि परमेश्वरस्य सर्वत्र
समस्य वैषम्यं नास्ति, तथापि स्वकीयेषु प्रीतिं प्रकटयता तथा
कृतम् \। दिव्यते क्रीडति इति **देवः,** क्रीडा-प्रधानः सापेक्षश् च\।
कथम् अस्मान् वञ्चयसि ? त्वं तु व्रजेश्वर-पुत्रत्वात् सेव्यः, वयं
सेवक्यः\।

ननु कथम् आर्ति-हरणं भवेत् ? तत्र विशेषेण कथ्यताम् इति चेत्,
तत्राहुः---**तद्** अस्मात् तावत् **कर-पङ्कजम्** आर्ति-हरण-शीलत्वात्
अति शीतलत्वान् **नो**ऽस्माकं मन्मथाग्नि-ज्वालावलीढत्वात् नः
**स्तनेषु** ताप-शान्त्य्-अर्थं **निधेहि** \। काम-ज्वरस् तु स्त्रीणां
स्तनयोर् एव तिष्ठति \। हृदय-शैल्ये जाते सति **शिरःसु कर-पङ्कजं
निधेहि** स्थापय, अस्मद्-आर्ति-निग्रहे तवावतार-प्रयोजन-जातम् इति
प्रसिद्धिं करिष्यामः \।

ननु \"बाल्यात् प्रभृति नैष्ठिक-ब्रह्मचारी अहं भवतीनां
कुच-स्पर्शादि बिभेमि\" इति चेत्, तत्राहुः---**किङ्करीणाम्** इच्छति
किङ्करी-कुच-स्पर्शे कस्यापि न भयं, न च सङ्कोचः \। आ बाल्याद्
व्रतस्य ब्रह्मचर्यस्य च फलं भविष्यतीति भावः \। हे
**आर्त-बन्धो** ! वयम् आर्ताः, त्वं बन्धुर् आर्ति-नाशनः त्वयि बन्धौ
विद्यमानेऽपि चेद् आर्तिः, तदा कृपालुत्वं न सेत्स्यते \। यद्यपि त्वं
निष्कामः, तथापि त्वया परमार्तो गजेन्द्रो यथोद्धृतस्
तत्रार्त-बन्धु-प्रसिद्ध्या तव कीर्तिर् जातैव \। ततः
स्व-कीर्ति-रक्षणार्थम् अधुनापि नोऽस्माकं शिरसि हस्त-पङ्कज-धारणेन
स्तनयोस् ताप-शान्त्या च औचितीं विधत्स्व \।

यद् वा, **भवान् व्रज-जनार्ति-हरः** व्रजस्य जनानां चार्ति-हर इति
**व्यक्तं** सर्व-लोकेषु प्रसिद्धं, कालिय-दमनादिना \। **अभिजातः**
अभिजातेनास्मान् अवेक्ष्य व्रजेश्वर-पुत्रत्वात् \।

ननु, भवत्यो न ताप-तप्ता आगताः, किन्तु चापल्यात् स्त्री-स्वभावाद्
अत्रागताः ? इति चेत्, तत्राहुः---**ततः स्तनेषु शिरःसु** च
**कर-पङ्कजं निधेहि** हस्तं न्यस्य प्रतीयतां, स्वयम् एव
तापोऽभिव्यक्तो भविष्यतीति भावः \। **किङ्करीणाम्** इति
अस्मत्-तापानपगमेऽन्योऽपि तव कैङ्कर्यं न करिष्यतीत्य् अर्थः \। एवं
प्रार्थनेन व्यञ्जनयाङ्ग-सङ्गः स्वयम् एव प्रार्थितः \।\।४१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्माद् अलं
चातुरी-प्रपञ्चेन मुञ्चावहित्थम् इत्य् आहुः---**व्यक्तं**, न तु कुत्राप्य्
एतद् आख्यानं गुप्तम् इत्य् अर्थः \। किं तत् ? **भवान् व्रजस्य** यद्
**भयं** दावानलादिभ्यः, **आर्तिः** पीडा च वर्ष-वातादिभ्यस् ते
हरतीति सः \। \"व्रज-जनार्ति-हरः\" इत्य् अपि पाठः \। **अभि**
सर्वतो-भावेन नन्द-गृहे **जातः** \। यथा नारायण इति
सर्व-लौकिकैर् उद्घुष्यते \। अद्य यदि शत-कोटि-सङ्ख्या एता गोप्यो
मरिष्यन्ति, तदा व्रज-जनानाम् एतत्-पित्र्-आदीनाम् आर्तिः कथम् एकदैवैता
वन-मध्ये मृता इति भयं च भविष्यतीति भावः \। तर्हि किम्
अभीप्सितं वः ? तत्राहुः---**तत्** तस्मात् हे **आर्त-बन्धो** ! अस्माकं
**तप्तेषु स्तनेषु कर-पङ्कजम्** अर्पय \।

ननु तर्हि मृदुलम् एतन् मे ज्वलिष्यति ? इति तत्राहुः---**किङ्करीणाम्**
इति \। त्वत्-परिचारिकाणाम् अस्माकं तप्ताव् अप्य् एतौ
त्वत्-परिचर्या-साधनाव् एव पङ्कजस्यापि सूर्योदय-तापो न तापकः,
प्रत्युत सुखद एवेति भावः \। **शिरःसु** चेत्य् अतः परं वो
मत्-त्याग-भयं मास्त्व् इति ज्ञापयितुम् \।\।४१\।\।

**\॥।**

\।\। १०.२९.४२ \।\।

श्री-शुक उवाच---

इति विक्लवितं तासां श्रुत्वा योगेश्वरेश्वरः \।

प्रहस्य स-दयं[^४८] गोपीर् आत्मारामोऽप्य् अरीरमत् \।\।

[^४८]: समयं इति सनातनस्यानुसृत-पाठः \।


**श्रीधर-स्वामी (भावार्थ-दीपिका) : विक्लवितं** पारवश्य-प्रलपितम्
\। **गोपीर् अरीरमद्** रमयामास \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तासाम् आर्ति-श्रवणाद्
उद्विग्नं राजानं प्रेक्ष्य तच्-छान्त्यै **श्री-शुकः**
पर-सन्तापापहार-कारिण्या श्रिया सहितः परम-मुनिर् **उवाच** इति \।

**इति** इत्थम् \। **तासां** गोपीनाम् \। **योगिनः** सनकाद्याः,
तद्-**ईश्वराः** शङ्कराद्याः, तेषाम् **ईश्वरः** श्री-यशोदानन्दनः \।
अनेन परमोत्कृष्ट-दयालुतोक्ता \। दयालवो योगिनः, परम-दयालवो
योगेश्वराः, परमोत्कृष्ट-दयालुः श्री-कृष्ण इति \। **स-दयं**
स्व-हस्तेन **तासां** अश्रु-मार्जनादि-पूर्वम्\। गोपीनाम् अपि, ता
मन्-मनस्का मत्-प्राणाः \[भा।पु। १०.४६.४\] इति भगवद्-उक्तेस्
तद्-रूपत्वान् नात्मारामत्व-हानिर् इति ध्येयं विद्वद्भिः \। वक्ष्यत्य्
अपि---यथार्भकः स्व-प्रतिबिम्ब-विभ्रमः \[भा।पु। १०.३३.१७\] इति \।
*पारवश्येन* कामायत्तत्वेन *प्रलपितं* प्र-पूर्व-लपेर्
अनर्थक-वचः परत्वम्, प्रलापोऽनर्थकं वचः इत्य् अमरः \। इत्य्
उक्त्या स्वामि-चरणैस् तासाम् अपि वस्तुतोऽतथात्वं ध्वनितम् \। अतथात्वं
कामादि-पीडा-राहित्यम् \।\।४२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : इति** इत्य्-आदि \।
**प्रहस्य** इति प्रत्युत्तरान्तर-दाने प्रतिभा-लोपात् हास एव जातः \।
**योगेश्वरेश्वर** इत्य्-आदिना सर्वासां युगपत् मनोरथ-प्रतिपादकत्वम्
\। **आत्मारामोऽपि** इत्य्-आदि-शब्देन आत्मारामत्वम् अनासङ्गत्वम् अपहायेत्य्
अर्थः \। अथवा, आत्मसु आत्म-भूतासु आरमत इत्य् आत्मारामः, स्वयं
रममाणोऽपि ता **अरीरमत्** रमयाञ्चकार \।\।४२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : इत्य्** एतद् **विक्लवितं**
वैकल्योक्तं वाचाम् उभय-कोटि-स्पर्शाद् उभयत्र सङ्गतं
**स-मयं**[^४९] **प्र**कर्षेण **हसित्वा** इति हासो जनोन्माद-करी च
माया \[भा।पु। २.१.३१\] इत्य् उक्ते वञ्चना निरस्ता, तद्-इष्टस्यैव ताभिः
प्रतिपादनात् \। यद् वा, **स-मयं** स्व-हस्तेन **तासाम्**
अश्रु-मार्जनादि-पूर्वकम् **अरीरमद्** इति \। तत्रौदासीन्यं निरस्तं,
प्रीतिश् च दर्शिता \। यतो **गोपीः** प्रेम-विशेषेण तादृश-प्रसाद-योग्या
इत्य् अर्थः \। **प्रहस्य** इति निजाभिप्रायाज्ञानेन तासां वैकल्योक्तेः \।
तेन निजावहित्था-सार्थकत्वाच् च \।

[^४९]: स-दयं


यद् वा, प्रतिवचनेन प्रहर्षोदयात् शुद्ध-भावे **हसित्वा** \। किं वा,
तासां तद्-उक्त्यावहित्थापगमने काम-विकारोदयात् \। हासो हि शृङ्गारस्य
व्यभिचारी \।

ननु परस्परम् आसक्त्या वैदग्धी-प्रकटनेन रतिः सम्पद्यते \। तच् च
तस्याम् आत्मारामत्वादिना न घटेत \। तत्राह---**योगश्** चित्तैकाग्रता,
तस्य **ईश्वरा** वशीकृत-योगाः सनकादयः, तेषाम् **ईश्वरो**ऽपि
**आत्मारामोऽपि** इति विचित्र-वैदग्धी-प्रकटनेन योग-निष्ठा आत्मारामता
च तदानीं न स्थितेत्य् अर्थः \।

यद् वा, पूर्ववत् विक्लवितेन योगेश्वरेश्वरता, रमणेन चात्मारामता
अपगतेति विवेचनीयम् \। अन्यथा तच्-छ्रवण-रमणासम्भवः \। यद् वा,
**योग-** इत्य् अनेनैकोऽपि बहु-रूपः सन्न् इव पृथक् पृथक् युगपद्
रमयामासेति सूचितम् \। अन्यत् तुल्यम् \।\।४२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : इति** निजोक्तिवद्
उभयार्थ-स्पर्शात्मकम् एतद् **विक्लवितं** [प्रमेव]{।मर्क्}
वैक्लव्य-मय-रोष-दैन्योक्तिं **श्रुत्वा** तच्-छ्रवणेन स्वाभिलाषं
पूरयित्वेत्य् अर्थः \। ततः **प्रहस्य** परिहासेऽपि तासां
वैक्लव्य-विशेषोदयात्, ततो निजाभीष्ट-श्रवण-सिद्धेः, तत्रापि
स्व-वचन-सदृश-प्रतिवचन-सौष्ठवात्, ततोऽवहित्थापगमेन
रत्य्-आख्य-भावोदयाच् च \। प्रकर्षेण चेतो-विकाशि-रूपतया
रस-शास्त्र-प्रसिद्ध-मुख-प्रसादानुभावं भाव-विशेषं लब्ध्वेत्य्
अर्थः \। तद् एव च स-प्रेम-दैन्य-वचनं **श्रुत्वा सदयं**
चित्तार्द्रता-सहितं यथा स्यात्, तथा **गोपीर् अरीरमत्** \। रन्तुं
स्वयम् एव प्रयोजयामास अत्याग्रहं चकार इत्य् अर्थः \। एवं तस्यैव
च तत्रेच्छा-वैशिष्ट्यं लक्ष्यते \। समानम् अपि क्रीडत्सु बालकेषु
प्रयोजक-बालकस्येवेति भावः \। अत एव परस्मैपदम् \। अणाव्
अकर्मकाच् चित्तवत् कर्तृकात् \[पा। १.३.८८\] इति कर्त्र्-अभिप्रायेत्
तद्-विधानात् \।

ननु किम् एतद् आश्चर्यं नागरेषु ? तत्राह---**आत्मारामोऽपि** \। अहो
**तासां** प्रेम-गुण-प्राबल्यं यतः आत्मारामाश् च मुनयः \[भा।पु।
१.७.११\] इत्य्-आदौ हरि-गुणेन आत्माराम-गण इव तेन सोऽप्य्
आत्म-वशीचक्रे इति भावः \। अत एव **अपि**-शब्दः सार्थकः स्यात्,
अन्यथा तु प्रत्युत विरुद्ध एव \। यद्यपि नाहम् आत्मानम् आशासे
मद्-भक्तैः साधुभिर् विना \[भा।पु। ९.४.६४\] इति सामान्य-भक्त-परम्
अप्य् अस्ति वचनं, तथाप्य् अत्र वैशिष्ट्य-विवक्षया तथोक्तम् इति न
पौनरुक्त्य-वैयर्थ्यम् \।

ननु कथम् एकः सन्न् असङ्ख्या रमयामास ? तत्राह---**योगेश्वरेश्वर**
इति \। **योगेश्वरा** अपि काय-व्यूहादिकं विधाय युगपन् नाना-कृत्यं
विधातुं शक्नुवन्ति \। स तु तेषाम् अपि ईश्वरत्वेन
अचिन्त्य-स्वाभाविक-शक्तित्वात् तद्-आदिकं विनापि शक्नोतीति \। वक्ष्यते च
श्री-नारदेन---

> चित्रं बतैतद् एकेन वपुषा युगपत् पृथक् \।
>
> गृहेषु द्व्य्-अष्ट-साहस्रं स्त्रिय एक उदावहत् \।\। \[भा।पु। १०.६९.२\]
> इति भावः \।

**गोपी**-शब्देन तत्-तन्-महा-मन्त्र-प्रसिद्धं **तासां**
तदीय-नित्य-वल्लभात्वं स्मारयित्वा तत्रापि नात्याश्चर्यतां सूचयतीति
\।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **इति** पूर्वोक्त-प्रकारेण
**विक्लवितं** प्रेम-वैवश्य-वचः **श्रुत्वा** \। **योगेश्वरेश्वर** इति
तत्-तद्-अलौकिक-कर्म-समाधायकाचिन्त्य-शक्तिर् इत्य् अर्थः \।
**आत्मारामोऽपि** इति तासां प्रेम-गुण-प्राबल्यम् आत्मारामश् च मुनय
\[भा।पु। १.७.११\] इतिवत् \। **अरीरमत्** रन्तुं प्रयोजयामासेति
तस्यैव तत्रासक्तिर् मुख्या दर्शिता, क्रीडत्सु बालकेषु
प्रयोजक-बालकस्येव \।\।४२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद्-अनन्तरं यद् अभूत्, तत्
श्री-शुकाचार्यः प्रकटयति---**इति** इत्य्-आदि \। **योगेश्वरेश्वरोऽपि
आत्मारामोऽपि** आत्मनि स्व-सुखे आरमत इत्य् आत्मारामः \। तथा-भूतोऽपि
**प्रहस्य** इत्य् अस्य कोऽर्थः ? मम योगेश्वरेश्वरता, आत्मारामता च
गलितेति प्रहासं कृत्वा **अरीरमत्** \। न तु रेमे \। उक्तोक्त-प्रकारेण
स्वाधिकरणकेश्वरता-ज्ञान-निरास-पूर्वकं सङ्कोचाभावेन यथा-रुचि
सर्वा एव मया सह रमन्ताम् इति णिच्-प्रत्यय-महिमा \।\।४२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं गोपीनां प्रतिवचनेन
निरुत्तरीकृतः, तासाम् आर्ति-प्रलपनेन द्रव-सात्त्विक-भावेन
जात-क्षोभः, तत्रापि किञ्चिद् अनुक्त्वेव यतवान् \। ततो मुनीन्द्रस्
तद्-दशाभिज्ञः कथयति---**इति** इति \। **इत्य्** अनेन प्रकारेण
श्री-कृष्णोक्त-वञ्चनानां तद्-अनुरूपोत्तरैः प्रतिष्टम्भेन **तासां
विक्लवितं** प्रणय-रोष-गर्भ-सदैन्यं स्वाभिलाष-पूर्ण-प्रार्थनं
**श्रुत्वा,** समनन्तरं **प्रहस्य** इति, मया तु धर्मोपदेशेन
भय-दर्शनेन चैतासां भाव-परीक्षार्थम् अन्तः-स्नेह-पूर्णैर्
बहिर्-औदासीन्य-व्यञ्जकैर् वचनैः कोप-कारिताः \। मद्-अभिप्रायम्
अनालोच्य स-काकु-दैन्यम् आवेदयन्ति \। अतः परमावहित्थया अलम् इत्य्
उच्चैर् हास्यं कृत्वा \। हासस् तु चित्त-विकार-व्यञ्जकः \। तद् उक्तं
रसार्णवे---निर्विकारस्य चित्तस्य भावः स्याद् आदि-विक्रिया \[र।सु।
१.३२३\] इति \। हासेन स्व-हृदि स्थितं भावं लक्षयित्वा **सदयं**
यथा भवति, तथा \। दया तु निरुपाधिर् अदुःख-प्रहानेच्छा,
तत्-सहितं यथा तथा **आत्मारामोऽपि** आत्मारामत्वं
तिरस्कृत्याक्षीन्द्रियेणात्मना सुख-विशेषम् अनुपलभमानोऽपि ता
**अरीरमत्** रमयामास \। कीदृशः ? **योगेश्वरेश्वरः** \। अन्ये हि
योगिनो लब्ध-भगवत्-प्रसादाः परिचिताद्य्-अभिज्ञा भवन्ति \। अयं तु
तेषाम् अपीश्वरः \। गोपीनां चित्त-वृत्तिं जानन्न् अपि तासां तथा-विधं
वाचं श्रोतुम् इच्छन्न् औदासीन्यं प्रकटितवान् \।

यद् वा, **योगः** स-योगः, तस्य **ईश्वराः** महा-विलासिनः
परम-शक्ति-रूपिणः \। तेषाम् अपि **ईश्वरः** परम-विदग्धावधिर्
महा-शक्त्रूपीत्य् अर्थः \। औदासीन्य-व्यञ्जनेन विप्रलम्भम् उत्पाद्य
परिपूर्णं मधुर-रसम् अनुभवितुं तथा कृतवान् इति भावः \।

यद् वा, अन्ये **योगिनो** योगज-धर्म-प्रत्यासत्त्या अन्येषां कायेषु
प्रविश्य स्व-शरीरम् अन्तरेणापि तदीयैर् एव शरीरेन्द्रियैः सुखम्
अनुभवन्ति \। अयं तु न तथा, किन्तु शरीरेणैव सर्व-संनिहितः सन्
यूथशस् ता वह्नीः रमयामासेति चित्रम् \। अत एवाग्रे वदिष्यति, तासां
मध्ये द्वयोर् द्वयोः \[भा।पु। १०.३३.३\] इति शक्ति-विशेषेण लाघवेन
सर्व-संनिहितत्वं सूचितम् इति \।

**विक्लवितम्** इति \। श्रवणेन आत्मारामतया निरोधः सूचितः \। अयं तु
दक्षिणो नायकः \। तद् उक्तं रसार्णवे---नायिकास्व् अप्य् अनेकासु तुल्यो
दक्षिण उच्यते \[र।सु। १.१२६\] इति \। **प्रहस्य** इति---शुचौ हास्यस्
तथा प्रेयान् अद्भुतश् च सुहृद्-वरा \[?\][^५०] इत्य् एतेषां
मधुर-रस-पोषकत्वं सूचितम् \। किं च, भवतीभिर् ममौदासीन्यम्
आकलय्यैवं प्रत्युत्तरितं तद् औदासीन्यम् आत्मना क्रोडीकृतम् \। तद्
वयम् अपि त्यक्तम् अपि **प्रहस्य** **गोपीः** बहुशोऽनुभूतम् अपि \।
श्री-कृष्णानन्दं गोपायतीति अनुरागौत्कण्ठ्यं दर्शितम् \। किं च,
आराध्य-गुणैर् आराधका आकृष्यन्ते \। तथा श्री-कृष्णोऽपि व्रज-सुन्दरीणां
प्रेमाकृष्टः आत्मारामतां शिथिलीचकारेति तात्पर्यार्थः \।\।४२\।\।

[^५०]: शुचेर् हास्यस् तथा प्रेयान् सुहृद् अस्य प्रकीर्तितः \।\। इति
    रसामृत-सिन्धौ ४.८.७।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : विक्लवितं**
वैक्लव्य-व्यञ्जकं वाक्यं **श्रुत्वा** तच्-छ्रवणेन स्वाभिलाषं
पूरयित्वेत्य् अर्थः \। **प्रहस्य**---\"अहो भाववत्यो यूयं प्रतिदिनम्
एव मिलन-समये वाम्यम् अपारं कुरुध्व एव \। अहं त्व् एकस्मिन्न् एव
दिने अद्यैवावहित्थया यत् किञ्चिद् वाम्यम् अकरवं, तद् अपि
दाक्षिण्य-गर्भम् एव \। तेनाप्य् एतावद् वैक्लव्यवत्यो लज्जायाः श्राद्धं
कृतवत्यो मां हासयध्वे \। तस्मात्
युष्मत्-प्रात्यहिकावहित्था-सिन्धु-चुलुकीकरण-चुञ्चुना मयैव जिताः स्थ
\। भोः सुबुद्धि-शेखरं-मन्याः ! जिताः स्थ \। तत् स्वयम् एवागत्य
प्रैबन्धक-लज्जा-धृत्य्-आद्य्-अभावान् मत्-कण्ठे कनक-मणि-मालायिता
भूत्वा साधर-सुधाः पाययत \। चिराद् उद्भूत-महा-तृष्णो\ऽ

स्मि\" इति **परिहस्य** **सदयः** शुभावहो विधिर् यत्र तत्,
स-स्नेहं वा यथा स्यात् तथा **आत्मारामोऽपि ता** गोप-स्त्री
**रमयामास** \। इत्थं-भूत-प्रेमाणो गोप-स्त्रिय इति \। आत्मारामाश् च
मुनयः \[भा।पु। १.७.११\] इति पद्ये, इत्थं-भूत-गुणो हरिः इतिवत् \।
**गोपीनां** तदीय-स्वरूप-भूत-ह्लादिनी-शक्ति-वृत्तित्वात् ता अप्य् आत्मान
इत्य् आत्म-भूताभिस् ताभी रमणं सम्भवत्य् एव \।

यद्यपि, न च सङ्कर्षणो न श्रीर् नैवात्मा च यथा भवान् \[भा।पु।
११.१४.१५\] इति, नाहम् आत्मानम् आशासे मद्-भक्तैः साधुभिर् विना
\[भा।पु। ९.४.६४\] इत्य्-आदि भगवद्-उक्तेस् तस्य स्वात्मतोऽपि भक्तानाम्
आनन्द-प्रदत्वाधिक्यावगमाद् आसां च गोपीनां सर्व-भक्त-शिरोमणित्वाद्
आत्मारामस्यापि तस्यानन्दाधिक्यार्थम् एवेताभी रमणम् इति ज्ञेयम् \।

ननु प्रमदा-शत-कोटिभिर् आकुलित \[क्र।दी। ५.५३\] इति
क्रम-दीपिकाद्य्-आगम-दृष्ट्या शत-कोटि-सङ्ख्याभिस् ताभिर् एकत्रैव
एकदैव एकस्य तस्य रमणं नोपपद्यते ? तत्राह---**योगिनः**
सौभर्यादयः, **योगेश्वरा** रुद्रादयः, तेषाम् अपि **ईश्वर** इति \।
सौभर्यादयः काय-व्यूहं कृत्वैव रमन्ते, कृष्णस् त्व् अतर्क्य-चारतस्
तं विना \। यद् वक्ष्यते, चित्रं बतैतद् एकेन वपुषा \[भा।पु।
१०.६९.२\] इत्य्-आदीति \।\।४२\।\।

**\॥।**

\।\। १०.२९.४३ \।\।

ताभिः समेताभिर् उदार-चेष्टितः

प्रियेक्षणोत्फुल्ल-मुखीभिर् अच्युतः \।

उदार-हास-द्विज-कुन्द-दीधितिर्

व्यरोचतैणाङ्क इवोडुभिर् वृतः \।\।

**श्रीधर-स्वामी (भावार्थ-दीपिका) : प्रियस्य ईक्षणेन उत्फुल्लानि
मुखानि** यासां, ताभिः \। **उदार-हासश्** च **द्विजाश्** च तेषु
**कुन्द**-कुसुमवद् **दीधितिर्** यस्य सः \। **एणाङ्कश्** चन्द्रः
\।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : \[समेताभिः\]** मया
शोभया सह वर्तमाना **समा** श्री-राधा, ताम् **इताभिः** प्राप्ताभिः \।
**उदाराण्य्** अङ्ग-स्पर्श-पुष्पाद्य्-अपर्ण-कटाक्ष-पात-रूपाणि **चेष्टितानि**
यस्य, सः \। **प्रियेक्सण**- इति मुखानां कमल-वनत्वम् ईक्षणस्य च
भास्करत्वं सूचितम् \। तेषु **उदार-हास**-युक्त-**द्विजेषु** दन्तेषु \।
यद् वा, द्विजा एव कुन्दा माध्य-पुष्पाणि **द्विज-कुन्दाः** \। उदार-हासेन
उत्कृष्ट-हास्येन द्विज-कुन्दानां **दीधितिर्** मरीचिर् यस्य सः \। भानुः
करो **मरीचिः** स्त्री इत्य् अमरः \। **कुन्दा** माध्ये\ऽस्त्री
मुकुन्द-समिनिध्य्-अन्तरेषु ना इति मेदिनी \। **एणः** कुरङ्गो हरिणः इति
हलायुधः \। **एणाङ्कश्** चिह्नं यस्य स तथा \। कलङ्काङ्कौ लाञ्छनं
च चिह्नं लक्ष्म च लक्षणम् इत्य् अमरः \। एतेन हरेः कान्त्या तासाम्
आच्छादित-कान्तित्वम् उक्तम् \।\।४३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रमण-प्रकारम्
एव---**ताभिर्** इत्य्-आदिभिश् चतुर्भिर् वर्णयन्न् आदौ **ताभिः** सह
प्रेम-सङ्गमेन तस्यापि शोभा-विशेषं स-दृष्टान्तम् आह---**ताभिर्** इति
\। **समेताभिर्** अत्यन्तान्तिकं गताभिः \। यद् वा,
प्रणय-कोपादि-परित्यागेन मिलिताभिः \। यद् वा, मा शोभा
परम-सौन्दर्यं, तया सह वर्तते समा, परम-सुन्दरी श्री-राधा,
तया इताभिः प्राप्ताभिः \। एतेन प्रथमम् उक्ति-प्रत्युक्ति-समये तासां
मध्ये श्री-राधा नासीत्, किन्तु कृष्णस्यावहित्थागमे जात एव सा मिलितेति
**ताभिर्** **वृतः** परिवृतो वेष्टितः सन् \।

**अच्युतः** कामादिभिर् अनिर्जितोऽपि \। तथा च विश्वः---अनिर्जिते
चाच्युतस् तु इति \। यद् वा, कथम् अपि कस्याश्चिच् छोभाया न च्युत इत्य्
अच्युतोऽपि \। यद् वा, रस-प्रसरात् कथम् अपि न च्यवते इत्य्
अशेष-रस-पूर्णतोक्ता \। अत एव **वि**शेषेण **अरोचत** अशोभत \।

समेतत्वे हेतुः---**उदाराणि**
रस-विशेषोद्दीपक-विचित्र-वैदग्ध्यादि-मयत्वेन सर्वोत्कृष्टानि
परम-सुख-प्रदानि वा **चेष्टितानि**
स्पर्शन-पुण्याद्य्-अर्पण-कटाक्षादि-रूपाणि यस्य सः \। यद् वा, प्रहस्य
\[४२\] इति पूर्वोक्तो हेतुस् तत्र विराजत एव \। यद् वा, प्रहस्य
अरीरमत् रञ्जयामास, रते रागार्थकत्वात् \। तथा च विश्वः---रतिः
स्मर-प्रियायां च रागे च सुरते रतिः इति \। अयम् एव सङ्गतौ हेतुः \।

ततश् च **उदार-चेष्टितः** इति वक्ष्यमाण-रमणोपकरणं
विरोचन-कारणं च ज्ञेयम् \। अत एव **प्रियस्येक्षणं** स्व-कर्तृकं
तत्-कर्तृकं वा \। एवं शक्ति-विशेषेण ऐश्वर्यम् अपि दर्शितम् \। परितो
वर्तमानास् ताः प्रति साम्येन युगपद् ईक्षणात् \। **उत्फुल्ल**-शब्देन
**मुखस्य** कमलत्वम् ईक्षणस्य भास्करत्वं ध्वनितम् \।

एवं तासां रस-विशेष-प्रकाश उक्तः \। तस्यापि तम् आहुः---**उदारे हासे
द्विजेषु** च **कुन्द**-पुष्प-**दीधितिर्** यस्य सः \। इति हासस्य
विशुद्धता दन्तानां च शुभ्र-कान्तिर् उक्ता \। यद् वा, उदार-हासे
द्विज-कुन्दानां दीधितिर् यस्य \। यद् वा, उदारो हासो यया सा
द्विज-कुन्द-दीधितिर् यस्येति श्रीमद्-दन्तानां प्रकाशेन
हासस्याधिक-शोभोक्ता \।

स्वतः परम-काष्ठा-प्राप्तस्य नित्य-शोभा-मयस्यापि ताभिः
शोभा-विशेषं दृष्टान्तेन साधयति---**एणाङ्कः** इति \। पूर्ण-चन्द्रस्
ताराभिः सर्वतो विराजमानाभिः सतीभिर् **वृतः** सन् यथा
**विरोचते,** तद्वद् इति \। एवं ताभिः सह तस्यान्योऽन्यं शोभनत्वं
प्रेष्टत्वं नित्य-साहित्यं च सूचितम् \।\।४३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रमण-प्रकारम् एव ताभिर्
इत्य्-आदिभिश् चतुर्भिर् वर्णयन् तत्-प्रयोजक-कर्तृतां च दर्शयन्न् आदौ
ताभिः सह प्रेम-सङ्गमेन तस्यापि शोभा-विशेषं स-दृष्टान्तम्
आह---**ताभिर्** इति \। **समेताभिः** स्वयम् एव श्री-कृष्णेन कर्त्रा
समागताभिः **अरीरमद्** इत्य्-उक्तेः \। ततस् ताभिस् तादृशीभिर् **वृतः**
परितो वेष्टितः सन् **व्यरोचत** विशेषेणाशोभत \। तत्राप्य् **अच्युतः**
सर्वाभिः प्रत्येकम् अपि सङ्गमे च्युति-रहितः सन् \। अत एव
**उदार-चेष्टितः** रूपाणि यस्य सः \। अत एव **प्रियस्य वीक्षणं**
स्व-कर्तृकं तत्-कर्तृकं वा ज्ञेयम् \। **उत्फुल्ल**-शब्देन **मुखस्य**
कमलत्वं व्यञ्जितं, तद्-ईक्षणे तद्-अन्तःकरण-तमो\ऽपगमेन
तदीय-दिवसतः प्राप्तेर् इति भावः \।

एवं तासां रस-विशेष उक्तः \। तस्यापि तम् आह---**उदारो हासो** यया सा
\। **द्विज-कुन्द-दीधितिर्** यस्येति श्रीमद्-दन्तानां प्रकाशेन
हासस्याधिक-शोभोक्ता \। स्वतः
परम-काष्ठा-प्राप्त-नित्य-शोभामयस्यापि ताभिः शोभा-विशेषं
दृष्टान्तेन साधयति---**एणाङ्क** इति \। चन्द्रस्य
पूर्णत्वं---एणाङ्कस्यैणाकारत्वेनोपलम्भाद् एणाङ्कः पूर्ण-चन्द्रस्
ताराभिः सर्वतो विराजमानाभिः सतीभिर् **वृतः** सन् यथा
**विरोचते,** तद्वद् इति \। एवं ताभिः सह तस्यान्यो\ऽन्यं शोभनत्वं
प्रेष्ठत्वं नित्य-साहित्यं तासां ततस् तन्वीत्वं च सूचितम् \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रयोजकत्वम् एवाह---**ताभिर्**
इति चतुर्भिः \। **समेताभिः** श्री-कृष्णेनैव कर्त्रा सङ्गताभिः
\।\।४३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्-प्रकारम्
आह---**ताभिर्** इत्य्-आदि \। **समेताभिः** सह मिलिताभिर्
**वृतोऽच्युतो** रराज \। **उदारं चेष्टितं** लीला यस्य \। ताभिः
कीदृशीभिः ? **प्रियेक्षणं** प्रिय-कर्तृकं प्रिय-कर्मकं वा यद्
दर्शनं, तेन **उत्फुल्लानि मुखानि** यासाम् \। **उत्** उत्कृष्ट **आरः**
प्रसरणं यस्य \। स चासौ **हासश्** चेति, तथा तस्मिन्
**द्विज-कुन्दानां दीधितिर्** यस्य \। कः काभिर् इव ? **एणाङ्कश्** चन्द्र
**उडुभिर्** इव \। स कीदृशः ? उदारम् ऊर्ध्वम् इयर्तीत्य् **उदारं
चेष्टितं** यस्य \। **प्रिय**- इति तुल्यम् \। **अच्युतो**ऽनेक-रात्रि-व्यापी
उदारो महान् यो **हासः** प्रकाशः, तेन **द्विजानां कुन्दानां** च
**दीधितिर्** इव दीधितिर् यस्य \। **उडु** वा स्त्रियाम् इति
लिङ्ग-विशेषणम् \।\।४३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** आदौ युगपद् एव तासां
बह्वीनां सङ्गमं वर्णयन् अग्रे करिष्यमाणं दीर्घ-रमणं सूचयिष्यन्
सङ्क्षेपतो रमण-शोभा-विशेष-पुरस्कृतं कथयति---**ताभिर्**
अमिताभिः सह **अच्युतः** श्री-कृष्णो **वि**शेषेण **अरोचत** अशोभत
विप्रलम्भ-खिन्नायां यासां विक्लवितं श्रुतवान्, **ताभिः**
पूर्व-भावना-कलनात् तु दूरे स्थिताः इदानीं प्रहस्यतीति भावः \।
आकलय्य **समेताभिर्** अन्तिकम् आगताभिः \। **अच्युतो**
विलास-च्युति-रहितः \। मानसे लीलायां सर्वम् आकलितम् एव \।
अन्य-रसालम्बनैः सहाविनाभ्यो लीलाभ्यो **विशेषेण** आधिक्येन
**अरोचत** इति \। अन्यत्र लीला धर्मेण कृता, अत्र तु धर्मिणा कृता
लीला मधुर-रस-भाविता \। अत एव विशेषा उक्ता \। सजातीयेभ्य एव न
विजातीयेभ्य इति \।

यद् वा, पूर्वं रमणाधिकेन शोभितः कीदृक् ? **उदार-चेष्टितः** \।
सर्वासां तासां युगपद् एव संमानन-निपुणं
सर्वेन्द्रियास्वाद्य-रस-विशेष-भावनानुभवयितुम् **उदार-चेष्टितं**
कर-चरणादि-चालनं प्रेक्षणादिकं च यस्य \। यद् वा, उदारम् अविद्यां
सर्वासां एक-जातीयभावत्वात् \। तद् उक्तं रसार्णवे---उक्त-वाक्ये
गुणोत्कर्ष-प्रतिभानम् उदारता \[र।सु। १.४३२\] इति \।\।

![](मेदिअ।इमगे२।प्न्ग्){wइद्थ्="६.५इन्" हेइघ्त्="१.७०४८६११११११११११२इन्"}

पुनः कीदृशः ? **उदार-हास-द्विज-कुन्द-दीधितिः** उदारः सर्वतः
प्रसरण-शीलो हासो येषु ते द्विजा दन्ताः, तेषां कुन्द-कुसुमवत् दीधितिः
यस्मिन् \। यअद् वा उदारः प्रकटो हासो द्विजानां दन्तानां कुन्द-दीधितौ
यस्य \। दन्ताः कुन्द-कुसुम-रूपम् ईयते \। तेषाम् उपमानायोग्यत्वम्
आलक्ष्य हसतीति भावः \। हासस्योज्ज्वलत्वेनोज्ज्वल-रसस्य
पल्लवितत्वं सूचितम् \।

कीदृशीभिः ? **प्रियेक्षणोत्फुल्ल-मुखीभिः** प्रियस्य प्रीति-विषयस्य
कृष्णेक्षणं तत्-कर्तृकं तत्-कर्मकं वा तेन उत्फुल्लानि अतिविकसितानि
मुखानि यासां **ताभिर् वृतः व्यरोचत**
एकादश-रसालम्बनेभ्यो\ऽधिक-शोभत
तत्रानुरूप-दृष्टान्तमाहुः---**उडुभिर्** नक्षत्रैर् **वृत एणाङ्कश्**
चन्द्र इव अत्र श्री-कृष्णे भूष्यस् तास् तु भूषण एव परस्परं भूषणं
भूष्यत्वं नित्य-संनिहितत्वं च सूचितम् \। किं च, **एणाङ्क** इति
पदेनोपादेये स-कलङ्कत्वं व्यञ्जितम् \। बहुषु प्रेम-युक्तत्वान्
नैक-निष्ठत्वं इदम् एव कलङ्कत्वेनोच्यते \। गोपीनाम् एक-निष्ठत्वान्
निष्कलङ्कत्वं इति निष्कलङ्काभिः सकलङ्कस्यापि तस्य कलङ्काच्छादनं
कृतं ताभिर् वृतत्वाद् एको हि दोषो गुण-सन्निपाते निमज्जनीन्दोः किरणैर्
इवाङ्क इति प्रसिद्धेः \।\।४३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उदारं** तासां
रति-सुख-प्रदं भाव-भक्तानां तच्-छ्रवणाद्यैः प्रेम-प्रदं च
**चेष्टितं** लीला यस्य, सः **अच्युतः** युगपद् एव तत् प्रत्येकं
रमण-निष्ठा-च्युति-रहितः \। **उदारैस्** तासां सुख-प्रदैर् महद्भिर्
वा **हासैर्** **द्विजानां** दन्तानां **कुन्दानाम्** इव प्रकाशिता
**दीधितिर्** यस्य सः \।\।४३\।\।

**\॥।**

\।\। १०.२९.४४ \।\।

उपगीयमान उद्गायन् वनिता-शत-यूथपः \।

मालां बिभ्रद् वैजयन्तीं व्यचरन् मण्डयन् वनम् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : उपगीयमानो** गोपीभिः \।
स्वयं च चन्द्रमसम् **उद्गायन्न्** अधिकं वर्णयन्---

> कृष्णः शरच्-चन्द्रमसं कौमुदीं कुमुदाकरम् \।
>
> जगौ गोपी-जनस् त्व् एकं कृष्ण-नाम पुनः पुनः \।\। \[वि।पु।
> ५.१३.५१\] इति टीकान्तरोक्तेः \।

**शत**-शब्दोऽनेक-वाची \। **यूथस्** तु---

> अर्बुद-दश-कोटीनाम् एकं भवति शैलजे \।
>
> दशार्बुदं भवेद् यूथम् इति सङ्ख्या-विदो विदुः \।\। इति तन्त्रोक्तेः \।

**वैजयन्ती**-लक्षणं पूर्वम् उक्तम् \।\।४४\।\।

*अतः पश्चात् विश्वनाथः।*

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : उपगीयमान**
इत्य्-आदि-त्रिभिर् व्यतिक्रमेणान्वयः \। नद्याः पुलिनम् आविश्य वनं
मण्डयन् रमयाञ्चकार \[४५\] इति परेणान्वयः \। अन्यथा
केवल-पुलिन-स्थले तथा-विध-रमणं न रम्यम् \। अतो **व्यचरन्न्**
इति क्रियान्तं पृथग् वाक्यम् \। **वनिता-शत-यूथप** इति वनिता
जनितात्यर्थानुरागायां च योषिति \[अमरः\] इत्य्-आदि तथा-भूतानां शतं
यूथपा यत्र, स तथा \। **यूथो** हि सजातीयानाम् अपरिमितो व्यूहः,
तान् पातीति यूथपाः, तासां शतम् \। **शत**-शब्दो\ऽप्य् असङ्ख्य-परः \।
प्रधान-भूतास् तव **यूथपाः** असङ्ख्या यूथानाम् अनन्तत्वे गणनायाः
का कथा ? इति भावः \।\।४४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं शोभा-विशेषोदयेन
श्री-वृन्दावनम् अपि शोभयन् गीतेन पुष्पादि-प्रदर्शनेन च कामम्
उद्दीपयितुम् \। किं वा, रति-योग्य-श्री-यमुना-पुलिनं गन्तुं,
गमन-क्रमेण बभ्रामेत्य् आह---**उप-** इति \।
रूप-गुण-लीलादि-वर्णनेन स्तूयमानः \। यद् वा, बहुधा तद्-गीत-गानेन
उप चतुर्षु पार्श्वेषु **गीयमानः** \। अतो हर्षेणोच्चैर् **गायन्** \।
**वनिताः** जनित-पुरुषात्यन्तानुरागाः स्त्रियः \। तथा च
विश्वः---वनिता जनित-पुरुषात्यन्तानुरागाः स्त्रियः \। तथा
चामरः---वनिता जनिताऽत्यर्थाऽनुरागायां च योषिति इति \। तासां
**शतानि यूथानि पाति** सर्व-दुःखाद् रक्षति \। यद् वा, पिबति \।
"पिबन्त इव चक्षुर्भ्याम्" इत्य्-आदिवद् आसक्त्या सेवते इति \। यद् वा,
अधरामृत-पानादिना साक्षात् पिबतीवेति तथा सः \। तासां
निज-निज-भाव-साजात्यानुसारेण वर्गशो यूथत्वम् \। तत्र
श्री-गोलोकादि-वर्तिन्यो नित्य-प्रियाः काश्चित् तेनैव सह ततोऽवतीर्णाः,
काश्चित् तद्-अंश-भूता देव्यः \। या उद्दिश्य
श्री-ब्रह्मणादिष्टं---सम्भवन्तु सुर-स्त्रियः \[भा।पु। १०.१.२३\] इति \।
काश्चिच् च बहुल-प्रयत्नैर् भाव-विशेष-सिद्ध्या साधन-द्वारा
श्री-गोपीत्वं प्राप्ताः \। ते द्विविधाः---मुनयः श्रुतयश् च \।
दण्डकारण्य-वासिनो मानस-सरस्-तीर-महा-तपस्विनश् चेति मुनयः \।
श्रुतयश् च महोपनिषद्-आद्याः काश्चित् \। तत्-तद्-वृत्तं
पाद्म-बृहद्-वामनादौ व्यक्तम् एव \। तत्रैव
भाव-विशेषेणावान्तर-भेदं प्राप्ताः, इत्य् एवं विभागशो वर्तमाना अपि
सर्वासां प्रायो भाव-साजात्यात् सर्वा एव ताः साम्येन रमयामासेत्य् अर्थः
\।

**वैजयन्ती** पञ्च-वर्ण-पुष्प-ग्रथितां, "पञ्च-वर्णा वैजयन्ती" इति
वचनात् \। नव-रत्न-खचिताम् इति केचित् \। यद्यपि रिरंसया पूर्वं
धृतान्य् अन्यान्य् अपि भूषणानि विद्यन्ते, तथा चाग्रे वक्ष्यते---वलयानां
नूपुराणां किङ्किणीनां च योषिताम् स-प्रियाणां \[भा।पु। १०.३३.५\] इत्य्-आदि,
तथापि तां **बिभ्रद्** इति रात्रौ तया शोभा-विशेषाभिप्रायेण \। किं
वा, ताभिः सद्यस् तत्रैव विरचय्य समर्पितत्वाद् **व्याचरत्**
परिबभ्राम \।\।४४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्थं शोभा-विशेषोदयेन
श्री-वृन्दावनम् अपि शोभयन् गीतेन पुष्पादि-प्रदर्शनेन च भावम्
उद्दीपयितुं रति-योग्यं यमुना-पुलिनं गन्तुं च गमन-क्रमेण
बभ्रामेत्य् आह---**उपगीयमान** इति \। **उद्गायन्** भावोद्दीपनं
चन्द्रादिकं हर्षेणोच्चैर् गायन् \। ताभिश् च **उपगीयमानः,**
उपगायन-रीत्या तैर् एव गीतैर् अनुक्रियमाणैर् वर्ण्यमानः, श्लेषेण
तत्रैव सङ्गमितार्थत्वात् \। तच् चैवं ज्ञेयम् \। यथा
श्री-रसामृत-सिन्धौ---

> अखिल-रसामृत-मूर्तिः प्रसृमर-रुचि-रुद्ध-तारका-पालिः \।
>
> कलित-श्यामा-ललितो राधा-प्रेयान् विधुर् जयति \।\। \[भ।र।सि।
> १.१.१\] इति \।

क्वचिद् एक-द्व्य्-अक्षर-परिवर्तनाच् च \। यथा,

> यामिनी-कृत-रुचिः शुचि-कान्तिश् चन्द्रकावलि-विभावि-कच-श्रीः \।
>
> षाट्पदालि[^५१]-कलितैः कल-गीतैः पश्य भाति कुमुदाकर एषः \।\।

[^५१]: थे वेर्से इस् रेपेअतेद् wइथ् ओन्ल्य् थिस् wओर्द् छन्गेद् तो
    *सत्-पदालि*।


यद् वा, तदीय-स्वर-तालादि-युक्तेन तन्-नाम्नै तद् उपगायन् तया
गीयमानः, मनसि तद्-एकाविष्टतया, वचसि तद्-एक-स्फूर्तेः \। यथोक्तं
श्री-विष्णु-पुराणे---

> कृष्णः शरच्-चन्द्रमसं कौमुदीं कुमुदाकरम् \।
>
> जगौ गोपी-जनस् त्व् एकं कृष्ण-नाम पुनः पुनः \।\। \[वि।पु।
> ५.१३.५१\] इति \।

तत्रार्थ-द्वयम् अपि रसनीयम् इति \। कृष्णश् च नाम च कृष्ण-नाम, तद्
एवैकं केवलं जगाव् इति च व्याख्येयम् \। वनिता
जनिताऽत्यर्थाऽनुरागायां च योषिति इत्य् अमरः \। तासां शतानि यूथानि
पातीति तन्-नायक इत्य् अर्थः \। श्लेषेण यानि पिबति पिबन्त इव
चक्षुर्भ्याम् इत्य्-आदिवत् \। आसक्त्या सेवते अधरामृत-पानादिना साक्षात्
पिबति वेति तथा स तासां निज-निज-भाव-साजात्यानुसारेण वर्गशो
यूथत्वम् \। **वैजयन्ती** पञ्च-वर्ण-पुष्प-ग्रथितां पञ्च-वर्णा
वैजयन्तीति वचनात् \। यद्यपि वलयानां नूपुराणाम् \[भा।पु। १०.३३.५\]
इति वक्ष्यमाणाद् अन्यान्य् अपि भूषणानि विद्यन्ते, तथापि तां **बिभ्रद्**
इति वन-विहार-योग्याङ्गत्वेनोक्तम् \। सा च ताभिर् एवाशु निर्माय
समर्पिता तद्-वन-देव्या वृन्दयैव वा तद्-अर्थं तत्र तत्र कुञ्जादौ
स्थापितेति ज्ञेयम् \। **व्याचरत्** परिबभ्राम \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **उपगीयमानस्**
तदीय-स्वर-तालाद्य्-अनुरूपेण तन्-नाम-गानेनोपगायक-रीत्या गीयमानः \।
तद् उक्तम् श्री-विष्णु-पुराणे---

> कृष्णः शरच्-चन्द्रमसं कौमुदीं कुमुदाकरम् \।
>
> जगौ गोपी-जनस् त्व् एकं कृष्ण-नाम पुनः पुनः \।\। \[वि।पु।
> ५.१३.५१\] इति \।\।४४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रथमतो हर्षोत्कर्षात् तेन
च ताभिर् अपि गानम् आरब्धम् \। वस्तुतस् तु सङ्गीत-प्रधानोऽयं
रास-विलासः \। सङ्गीतं च गान-प्रधानम् \। तेनासां मध्ये काः कथं
गायन्तीति प्रत्येकं गान-शुश्रूषया स्वयम् अपि गायन् वन-विहारं कृतवान्
इत्य् आह---**उपगीयमान** इत्य्-आदि द्वाभ्याम् \। **उपगीयमान** इत्य् अर्थात्
ताभिर् एव \। **गायन्न्** इत्य् अर्थात् ता एव \। **वनितानां शतं
यूथपं** मुख्यं यस्य, एकैकस्या यूथपायाः कोटिर् यूथत्वेन ज्ञेया \।
प्रमदा-शत-कोटिभिर् आकुलितः \[क्र।दी। ५.५३\] इत्य् उक्तत्वत् \। **वनं
मण्डयन् व्यचरत्** \। मालां **बिभ्रद्** इति शुकदेवस्य
स्फूर्ति-सौभाग्यम् \।\।४४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पूर्वं श्री-मुखेनोक्तं दृष्टं
वनम् \[भा।पु। १०.२९.२१\] इत्य्-आदौ मानस-लीलायां विलासाधिकरणत्वेन
वनस्य विचार-गोचरक्षतत्वात् विहारम् आह---**उपगीयमान** इति \।
ताभिर् **उप** समीपे **गीयमानः** पूर्वं कृष्ण-सम्मानितानाम्
अनुरागाधिक्येन गानम्, तद् एव श्री-कृष्ण-गानोद्दीपकं जातम् इति \। अत
एव श्री-कृष्ण-निष्ठां रूप-गुण-लीलास् ताभिर् गीयमाना श्रुत्वा स्वयम् अप्य्
**उच्चैर् गायन्**, तासां सर्वासां रूप-गुणोत्कर्ष-प्रबन्धत्वेन गानं
कुर्वन् \। कीदृशः ? **वनिता-शत-यूथपः** वनिताः उत्पन्न-नवानुरागास्
तासां शतानि असङ्ख्यातानि यूथानि पातीति सः \। नवानुराग एव
षड्जादि-स्वरालापं भेद-विशेषवान् आविर्भूत इति भावः \। काश्चिद्
उपनिषदः, काश्चिद् दण्डकारण्य-मुनयः, काश्चिद् उपासना-सिद्धाः, काश्चिद्
देव्यः, काश्चिन् नित्य-सिद्धाः \। एवं पञ्च-विधास् तासां भाव-साम्यात्
रसं पुष्णत् पातीति \। पुनः कीदृक् ? **वैजयन्तीं**
पञ्च-वर्ण-पुष्प-ग्रथितां नृत्योपयोगिनीं **मालाम्** उरसि **बिभ्रत्**
\।

अयम् अभिप्रायः---पञ्च-विधा गोप्यः पञ्च-विधा एव भूषण-सत्त्वेऽपि
वृन्दावनोद्भव-माल्य-धारणेन वनस्यापि संमाननं कृतम् इति भावः \।
अत उक्तं **वनं मण्डयन्** अलङ्कुर्वन् **व्यचरन्**, विशेषेण विजहार
\। लतादि-पिहित-गह्वर-परिशीलनेन रस-माधुर्य-पराकाष्ठां
प्रापयन्न् अलं चकार पुष्प-पल्लवादि-निर्मितासु शय्यासु प्रविश्य प्रियाः
पुष्पाद्य्-अलङ्कृतिं लम्भयन् ताभिर् अलङ्कृतो बभूवेति भावः \।\।४४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ताभिर् **उप** आधिक्येन
**गीयमानः** राग-स्वर-तालाद्यैः \। तत्र ताल-त्रयेण गीतं, यथा---

> वदनं मधुरिम-सदनं
>
> चलनं दलनं करीन्द्र-कीर्तीनाम् \।
>
> हसितं सुदृग्-अभिलषितं
>
> तव सवयः पातु माम् अनिशम्[^५२] \।\। \[निकुञ्ज-केलि-विरुदावली ४८\]
> इति \।

[^५२]: हरतु हरे मामकं हृदयम् इति आकरे।


स्वयं च **वनितानां शत-यूथानि पान्ति** यास् ता मुख्यतमाः
श्री-राधा-चन्द्रावल्याद्यास् तद्-अनुगान-रीत्या तेनैव गीतेन प्रत्येकम्
**उद्गायन्** \। क्वचिद् एक-स्वर-परिवर्तेन परस्पर-गानम् उद्गीतं,
यथा---

> त्वद्-वदनं सदनं मधुरिम्णां
>
> तत्र हन्त दृगन्त-विलासाः \।
>
> तेष्व् असमां सुषमाम् उपजग्मुः
>
> सुन्दरि काम-कलाः सकलास् ताः \।\। इति \।
>
> कान्ते त्वद्-आस्योदय-दत्तम्
>
> इन्दुर् मृगच्-छलाद् दुर्यश एव धत्ते \।
>
> जानोपहासा सह नो\ऽथवा किं
>
> द्विजो\ऽपि मूढो गरलं जघास \।\। \[कृ।भा। १९.७०-७१\] इति \।

अत्र सुन्दरीत्य् अत्र सुन्दरेति कान्ते इत्य् अत्र कान्त इति प्रयुञ्जानः
प्रेयसी-जनो\ऽनुगायति स्मेति रीतिः \।
**वैजयन्तीं**---पञ्च-वर्ण-पुष्प-ग्रथितां पञ्च-वर्णा वैजयन्ती इति
वचनात् \।\।४४\।\।

**\॥।**

\।\। १०.२९.४५ \।\।

नद्याः पुलिनम् आविश्य गोपीभिर् हिम-वालुकम् \।

रेमे[^५३] तत्-तरलानन्द[^५४]-कुमुदामोद[^५५]-वायुना \।\।

[^५३]: जुष्टम् इति वीरराघवादि।


[^५४]: \*आनन्दि इति वल्लभादि-सम्मत-पाठः \। सङ्गि इति
    वीरराघवस्य \।


[^५५]: कमलामोद- इति सनातनादि।


**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : नद्याः** कालिन्द्याः \।
**हिमाः** शीतलाः **वालुकाः** सिकता यत्र तत् तथा \। तस्या नद्याः
**तरलैर्** मद-कल्लोलैर् **आनन्दयितुं** शीलम् अस्यास्तीति तत्
तरलानन्दी \। **कुमुदानाम् आमोदो** यत्र, स **वायुः** कुमुदामोद-वायुः
\। तत्-तरलानन्दी चासौ कुम्दामोद-वायुश् चेति तथा तेन \। यद् वा, तया
नद्या तरलानि नृत्यन्तीव स्थितान्य् आनन्दीन्य् उत्फुल्लानि कुमुदानि,
तत्-तरलानन्दि-कुमुदानि, तेषाम् आमोदेन सौरभेण सम्पृक्तेन वायुना \।
एतेन मद-सुगन्धि-शीतलत्व-वैशिष्ट्यं वायोर् ध्वनितम् \।

ननु तावति पुलिने शत-कोटि-स्त्रीभिः कथं विजहार ?
दुर्घट-घटना-पटीयस्या भगवन्-मायया सर्वस्यापि सुकरत्वात् \।
वृन्दावनैक-देशे ब्रह्मणा कोटिशो ब्रह्माण्डानां दृष्टत्वाच् च \। तद्
उक्तं---

> स तु माथुर-भू-रूपः परिच्छिन्नोऽप्य् अथाद्भुतः \।
>
> स्फारः सङ्कुचितश् च स्यात् कृष्ण-लीलानुसारतः \।\।
>
> अत्रैवाजाण्ड-मालापि पर्याप्तिम् उपगच्छति \।
>
> वृन्दावन-प्रतीकेऽपि यानुभूतैव वेधसा \।
>
> इत्य् अतो रास-लीलायां पुलिने तत्र यामुने \।
>
> प्रमदा-शत-कोट्योऽपि ममुर् यत् ते किम् अद्भुतम् \।\। \[ल।भा।
> १.५.५०८-५१०\]

इति भागवतामृतादौ स्फुटम् \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततः श्री-यमुना-पुलिने
ता नीत्वा वैदग्धी-विशेष-प्रकटनेन रमयामसेत्य् आह---नाद्य इति
द्वाभ्याम् \। **नद्याः** कालिन्द्याः \। पुनः पुलिनम् आगत्य कालिन्द्याः
\[भा।पु। १०.३०.४५\] इति वक्ष्यमाणत्वात् \। तस्या वनस्य च नामाग्रहणं
तत्र तयोः प्रसिद्धत्वेन तथोक्त्यापि सुज्ञेयत्वात् \। यद् वा,
निर्जनत्व-मात्रापेक्षया वनत्वेन तस्य प्रवाहवत्त्वेन च
पुलिनोत्तमत्व-मात्रापेक्षया नदीत्वेनैव तस्या उक्तिः \। **गोपीभिः**
सह आविश्य प्रीत्या प्रविश्येत्य् अर्थः \। **हिमाः** शीतलाः **वालुकाः**
यस्मिन् तत् \। इति श्रमापनोदनत्वेन कोमलत्वेन च रति-शय्या-योग्यता
तस्य दर्शिता \। **तस्या** नद्यास् **तरलैस्** तरङ्गैर् **आनन्दी**
सुख-विहारी चासौ **कमलामोद**-युक्त-**वायुश्** च, तेन \। यद् वा,
तत्-तरलैर् आनन्दी रात्रौ मुद्रितानाम् अपि कमलानां कम्पनेन
प्रकाशमाणः सुख-कारको वा आमोदो यस्मिन् वायौ, तेन जुष्टं सेवितम् \।
**कुमुद**- इति पाठः केषाञ्चित् सम्मतः \। तरङ्गेण सम्बन्धेन
शैत्यम् एणईत्य् अनेन जुष्टम् इत्य् अनेन वा मान्द्यं सौरभ्यं च व्यक्तम्
एवेति गुण-त्रयम् उक्तम् इति सर्वथा पुलिनस्य रति-भू-योग्यत्वं तेन
कामोद्दीपनत्वं चोक्तम् \।\।४५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततः श्री-यमुना-पुलिने ताः
प्रापय्य वैदग्धी-विशेषेण रमयामसेत्य् आह---**नाद्य** इति युग्मकेन
\। **हिम-वालुका** कर्पूरः तद्वद् वालुका यत्र तत् शक-पार्थिवादि \।
एवं पूर्वत्र वनम् अपि वृन्दावनम् एव \। **तस्या** नद्यास् **तरलैस्
तरङ्गैर् आनन्दी** सुख-विहारी चासौ **कमलामोद**-युक्त-**वायुश्** च,
तेन निशायाम् अपि कमल-विकाशः शरदि मल्लिका-विकाश इव
तदीय-तादृश-लीला-रस-मय-प्रभावेनानन्दीति जुष्टम् इति च मान्द्यम् \।
सौरभ्य-शैत्ये स्पष्टे \। कुमुदेति आनन्देति च पाठः एकेषाम् \। जुष्टम्
इत्य् अत्र रेम इति क्वचित् \। अत एव पृथग्-अङ्कः कृतः \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** किं कृत्वा वनं मण्डयन्
व्यचरत् ? तत्राह---**नद्याः पुलिनम्** आगत्य \। काभिः सह ? गोपीभिः
\। किम्भूतम् ? **हिम**-वालुकेव **वालुका** यत्र मध्यम-लोपी \।
हिम-वालुका कर्पूरं तत्-प्रसिद्धम् \। **तरलानि आनन्दीनि** यानि
**कुमुदानि**, तेषाम् **आमोदा** यत्र, तथा-भूतेन **वायुना** जुष्टं
सेवितम् अपीति \। अपि-शब्दोऽद्याहार्यः \।

अयम् आशयः---प्रथमं तावद् आभिः सुरत-लीलैव \। पश्चाद् एव
रास-लास्यम् \। पश्चाज् जल-क्रीडेति त्र्य्-अङ्गवतीयं लीलातिरहस्या \। सा
तु पुलिने न सम्भवति, अनावृतत्वात् \। विमान-चारि-दृश्यत्वाच् चेति कृत्वा
रास-लास्य-लीलैवात्र कार्येति पुलिनं दृष्ट्वैव पुनर् वनम् अगाद् इति \।
**आगत्य** इति पूर्व-कालार्थः \।\।४५\।\।

नद्याः पुलिनम् आविश्य गोपीभिर् हिम-वालुकम् \।

रेमे[^५६] तत्-तरलानन्द[^५७]-कुमुदामोद-वायुना \।\।

[^५६]: जुष्टम् इति वीरराघवः \।


[^५७]: \*आनन्दि इति वल्लभादि-सम्मत-पाठः \। सङ्गि इति
    वीरराघवस्य \।


---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं कुञ्जेषु प्रविश्य माल्यैर्
एवालङ्कृतिं विधाय यमुना-पुलिने विहर्तुं यत् कृतवांस् तद्
आहुः---**नद्या** इति वन-मध्ये वनिता-यूथानाम् अनन्तत्वात् सङ्कोचेन
विहृतम् \। पुनः कालिन्द्याः पुलिनं विस्तीर्णम् आलक्ष्य तत्रासङ्कोचेन
रन्तुं गोपीभिः सह **नद्याः** कालिन्द्याः **पुलिनम् आविश्य** **रेमे** \।
कीदृशम् ? **हिम-वालुकं** हिम-जल-सम्बन्धात् शीतल-वालुका यस्मिन् तत्
कोमलतया स्पर्श-मात्रेण सुख-हेतुत्वं सूचितम् इति भावः \। पुनः
कीदृक् ? **तस्याः** कालिन्द्यास् **तरलैस्** तरङ्गैर् **आनन्दो** यस्मिन्
चलत् तरङ्गानां भावोद्बोधन-हेतुत्वं सूचितम् इति भावः \। पुनः
कीदृक् ? **कुमुदामोद-वायुना** उपलक्षितायां रात्रौ विकसितानां कुमुदानाम्
आमोदः सौरभ्यं यत्र, तेन वायुनेति \। अनेन वायोस् त्रैविध्यम् उक्तं,
श्रमापनोदं चोक्तम् \। \"जुष्टम्\" इति पाठे रमयाञ्चकार इति
अग्रिम-श्लोकेनान्वयः \। नदी-तरल-सम्बन्धेन वायौ शैत्यम् उक्तं,
वन-नैकट्यात् मान्द्यं, कुमुद-सम्बन्धात् सौगन्ध्यं चोक्तम् इति वनाद्
अपि पुलिनस्य विलासाधिकरणत्वं भावोद्दीपकत्वं च सूचितम् इति भावः
\।\।४५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तस्या** नद्यास् **तरलैस्**
तरङ्गैर् **आनन्दी** इति शैत्य-मान्द्याभ्याम् आनन्द-दायकश् च रात्राव् अपि
प्रफुल्लानां **कमलानाम् आमोदो** यतः, स च तेन **वायुना** **रेमे**
\। \"जुष्टम्\" इति पाठे रमयाञ्चकारेत्य् उत्तरेणान्वयः \। \"कुमुदामोद\"
इति \"तरलानन्द\" इति च क्वचित् पाठः \।\।४५\।\।

**\॥।**

\।\। १०.२९.४६ \।\।

बाहु-प्रसार-परिरम्भ-करालकोरु-

नीवी-स्तनालभन-नर्म-नखाग्र-पातैः \।

क्ष्वेल्यावलोक-हसितैर् व्रज-सुन्दरीणाम्

उत्तम्भयन् रति-पतिं रमयाञ्चकार \।\।

**श्रीधर-स्वामी (भावार्थ-दीपिका) : बाहु-प्रसारश्** च **परिरम्भश्**
च **करादीनाम्** आलभनं स्पर्शश् च **नर्म** परिहासश् च
नखाग्र-पातश् च तैः \। **क्ष्वेल्या** क्रीडया \। **अवलोकैश्** च
**हसितैश्** च कामं तासाम् उद्दीपयंस् ता **रमयामास** \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : परिरम्भ** आलिङ्गनम् \।
**करादीनां** स्पर्शः काम-शास्त्र-विहित-मोचन-लक्षणो ज्ञेयः \। यद्
वा, **क्ष्वेल्या** **अवलोक-हसितैः**
बाल-सिंह-नाद-निरीक्षण-मन्द-हासैः \। तद् उक्तं माघे---

> बाहु-पीडन-कुच-ग्रहणाद्यैर्
>
> आहितेन नख-दन्त-निखातैः \।
>
> बोधितस् तनु-शयस् तरुणीनाम्
>
> उन्मिमील शनकैर् अपि मारः \।\। \[शि।व। १०.७२\] इति \।\।४६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** व्रज-सुन्दरीणां
**रति-पतिम्** आत्मानम् **उत्तम्भयन्** वर्धयन् नानेकभवन्
आलिङ्गन-शैघ्र्यात् पूर्वोक्त-योगेश्वर-प्रतिपादनं वा\। अथवा,
**व्रज-सुन्दरीणां** **रति-पतिम्** कामं प्रादुर्भावयन् \। अथवा,
रतिः प्रेम, तस्याः पतिम् आत्मानं **रमयाञ्चकार** \।\।४६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : बाहु-प्रसारादिभिर्
उत्तम्भयन्न्** इति सहज-लज्जादिनाच्छाद्यमानम् अपि प्रकाशयन् \। यद्
वा, प्रेम-विशेष-विलास-रूपत्वेन वर्तमानम् एवाधुना विशेषतो
वर्धयन्न् इत्य् अर्थः \। अत एव श्लेषेणोक्तम्---रतेः प्रेमैक-लक्षणायाः
पतिं पालकम् इति \। तथा **रतिपतिम्** इति दग्धाङ्गस्यापि कामस्य
रति-सुखार्थं पुनर्-जननेनैव सामग्र्यम् अभिप्रेतम् इति रतौ
तस्यासक्तिर् वैदग्धी च परमा दर्शिता \। तत्र बाहु-प्रसारो
दूरस्थानाम् आकर्षणार्थं, प्राक्-परिरम्भानुकरणं वा \। यद् वा, तासाम्
एव बाहूनां प्रसारेण परिरम्भो गाढालिङ्गनम् इत्य् अर्थः \। क्ष्वेलीः
प्रस्तोभनादि-रूपा अधर-पान-दंशनादि-रूपा वा \। **व्रज-सुन्दरीणाम्**
इति तासाम् अपि तादृशम् एव वैदग्ध्यं सूचितम् \। अन्यथा तस्य
तादृशी-वैदग्धी-प्रकाशनासम्पत्तिः \। रमणे च
निज-शक्ति-विशेषेणान्योऽन्यम् अलक्षितं युगपद् एव ज्ञेयम् \।\।४६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सहज-लज्जादिनाच्छाद्यमानम्
अपि **रतेः** कान्तोचित-प्रीति-लक्षणायाः **पतिं**
तद्-उचित-महा-भावाह्वयं परम-प्रेमाणं वा **बाहु-प्रसारादिभिर्
उत्तम्भयन्** इति तस्य रत्य्-आसक्तिर् वैदग्धी च परमा दर्शिता \।
तत्र बाहु-प्रसारः परिरम्भारम्भः \। यद् वा, बाहु-प्रसारेण
परिरम्भः गाढालिङ्गनम् इत्य् अर्थः \। **क्ष्वेलिः** प्रस्तोभनादि-रूपा
\। **व्रज-सुन्दरीणाम्** इति तद्-योग्यं सौन्दर्यम् अत्र विवक्षितम् \।
तेन च यत्राकृतिस् तत्र गुणा वसन्ति इति न्यायात् तादृशं वैदग्ध्यम् अप्य्
उपलक्ष्यते रमणं च निज-मोहनता-शक्ति-विशेषेणान्योऽन्यम् अलक्षितं
ज्ञेयम् \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ प्रथम-लीलाम्
आह---बाहु-प्रसारेत्य् आदि \। बाह्वोः प्रसारेण यः परिरम्भस् तेन
करयोर् अलकानां चोर्वोश् च नीव्याः स्तनयोश् चालभनेन स्पर्शनेन
नर्मणा च नखाग्र-पातैश् च क्ष्वेल्या क्रीडयावलोकेन हसितेन च
व्रज-सुन्दरीणां रति-पतिम् उत्तम्भयन् वर्धयन् रमयाञ्चकार \।
वस्तुतस् तु तासां प्रेमैव साहजिकः, न तु कामः \। तद्-अभावे सा लीला
सुरसा न भवतीति स्वयम् एव तासाम् असन्तम् अपि कामं वर्धयामासेत्य्
अर्थः \। स च कामः प्राकृतो न भवति, अपि तु स एव भगवान्
येनांशेन कामावतारो भवति, स एवांशस् तासां मनस्य् आवेशितः \। किं वा
रतिः स्थायी भावः, तस्याः पतिं शृङ्गार-रसम् \। अथवा,
सेवा-समयोऽयं ममेति उपपन्नं काम-देवम् \। उत् उत्कर्षेण स्तम्भयन्
केवलं धात्व्-अर्थ एव निरस्यन्न् इत्य् अर्थः \। त्वया सहायेन मा
भूयतां स्वत एव सुरसेयं लीलेति किं त्वयेति तज्-जयो बोद्धव्यः
\।\।४६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं पुलिन-दर्शनेन
भावोद्बोधने जाते ताभिः सह कृतां विलास-परिपाटीं वक्तुम्
आह---बाहु-प्रसारेति \। बाहु-प्रसारः पश्चात् परिरम्भ आलिङ्गनं, तद्
अनु श्री-कृष्णेन कराभ्याम् अलकोरु-नीवि-स्तनालभनं नर्म
नखाग्र-पातैः अलकोरु-नीवी-स्तनानां काम-वसति-स्थितानाम् आलम्भनं
स्पर्शस् तेन नर्म च नखाग्र-पातैश् च एतैः\। तद् उक्तं
रसार्णवे---परिहास-प्रधानं यद् वचनं नर्म तद् विदुः \[र।सु।
३.४५\] इति \। क्ष्वेल्या प्रस्तोभनादि-रूपया क्रीडया
अधर-पान-दंशादि-रूपया वा अवलोके यानि हसितानि तैः \।

यद् वा, अवलोकैर् हसितैश् च रति-पतिम् उत्तम्भयन् \। अयम्
अर्थः---प्राकृत-कामस्येयं प्रक्रिया धातु-पाताद् ऊर्ध्वेन न वर्धते \।
अयं त्व् अलौकिकः कामः धातु-पातम् अन्तरेणापि उत्तरोत्तरं वृद्धिं
प्राप्नुवत्, न विश्रान्तो भवतीति भावः \।\।४६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बाहु-प्रसारस् तासां
स्व-स्व-वक्षसि स्वसिकीभूतानां भुजानां प्रसारणं च परिरम्भश् च
करादीनाम् आलभनं स्पर्शश् च नर्म-परिहासश् च नखाग्र-पातश् च,
तैः क्ष्वेल्या क्रीडोक्त्या अवलोकैश् च हसितैश् च रतिपतिं प्रेमात्मकं
कामं तासां स्वस्य च उत्तम्भयन् उद्दीपयन्, तावद्भिर् एव स्वप्रकाशैः
प्रत्येकं रमयाञ्चकार \।

ननु च तावत्य् एव पुलिने बहु-गोपी-जन-सङ्घट्टे निरावरणत्वात्
सौरत-तल्पाद्य्-अभावाच् च प्रत्येकं ताभिः शत-कोटि-प्रमदाभिः
सह-सम्प्रयोग-लीला न सङ्गच्छते ? सत्यं, भगवन्-मूर्तेर् इव
वृन्दावन-भूमेर् अपि विभुत्वात् तिलमात्र-प्रदेशस्याप्य् अतिस्फारत्वं
सावरण-विविध-कुञ्जवत्त्वं,
गन्ध-माल्य-ताम्बूलादि-सहित-विचित्र-सौरत-पुष्प-तल्पवत्त्वं च
दुर्घट-घटना-पटीयस्या योगमायैव प्रकाशितं, लीलान्ते पुनर् आवृतं
चेति सुसङ्गतिकम् एवैतत् \।\।४६\।\।

**\॥।**

\।\। १०.२९.४७ \।\।

एवं भगवतः कृष्णाल् लब्ध-माना महात्मनः \।

आत्मानं मेनिरे स्त्रीणां मानिन्योऽभ्यधिकं भुवि \।\।

**श्रीधर-स्वामी (भावार्थ-दीपिका) : महात्मनो** विमुक्त-चित्तात्
\।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : एवं** बाहु-प्रसारादिना \।
*विमुक्त-चित्ताद्* अनासक्तत्वात् \। **स्त्रीणाम्** **अभ्यधिकं**
भू-लोकान्तर्गत-सुन्दरीषु वयम् अभ्यधिक-सुन्दर्य इत्य् एवं
**मानिन्यो** रूपादि-गर्वोत्सेकाः \।\।४७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना
प्रेम-विशेषोद्रेकेणाग्रे क्रीडा-विशेषार्थं विप्रलम्भ-रूप-विशेषं वक्तुम्
आरभते---**एवम्** इति \। उक्त-वैदग्धी-विशेष-प्रकटन-प्रकारेण
**महात्मन** आत्मारामाद् अपि **लब्धो मानः** सम्मानश्
चित्त-समुन्नति-लक्षण-भाव-विशेषो वा याभिस् ताः \। तत्र
हेतुः---**भगवत** इति \। रस-विशेषानुभवार्थं
निज-भगवत्ता-प्रकटनाद् इत्य् अर्थः \। अत एव **कृष्णाद्**
विचित्र-महा-रसार्णवात् परम-चित्ताकर्षकाद् वा \। अतो **मानिन्यः**
सत्यो **भुवि** वर्तमानानां **स्त्रीणां** मध्ये **आत्मानम् अभ्यधिकं**
परम-श्रेष्ठं ता **मेनिरे** \।

यद् वा, **भुवि** विहार-भूमाव् इति सर्वासां सामान्यम् एवाभिप्रेतम् \।
तथापि **स्त्रीणां** तासाम् एव गोपीनां मध्ये प्रत्येकम् **आत्मानम्
अभ्यधिकं मेनिरे,** तेनैव तथा रमणात् \। अतो **मानिन्यो**ऽपि
बभूवुर् इति पृथक् वाक्यं वा, मद-मानयोर् वक्ष्यमाणत्वात् \[१०.२९.४८\]
\। वस्तुतस् तु परम-विदग्धानां तासां विदग्ध-वर-प्रिय-सन्तोषार्थं
रस-स्वभाव-कृतं सेवा-विलास-रूपम् एव तद् ऊह्यम् \।\।४७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधुना,

> न विना विप्रलम्भेण सम्भोगः पुष्टिम् अश्नुते \।
>
> कषायिते हि वस्त्रादौ भूयान् रागो\ऽभिवर्धते \।\। \[उ।नी। १५.३\]

इति भरत-न्यायात् प्रेम-विशेषोद्रेकाद् अग्रे क्रीडा-विशेष-वर्णनार्थं
विप्रलम्भ-रूप-रस-विशेषं वक्तुम् आरभते---**एवम्** इति \।
**महात्मनो** दिव्यातिदिव्य-सर्व-नायक-वृन्देभ्यः परमात् \। तत्र
हेतुः---**भगवतः** स्वयं भगवत इत्य् अर्थः \। **कृष्णात्**
तथैव प्रसिद्धात् तस्माद् इत्य् अर्थः \। **एवं**
पूर्वोक्त-तत्-प्रेम-वशता-प्रकारेण **लब्धो मानः** संमानः सौभाग्यं
याभिः, तथा-भूता भूत्वा **मानिन्यो** लब्ध-प्रणय-मानाः सत्यो
**भुवि** अन्यत्र चात्र च याः **स्त्रियः**, तासां सर्वासां मध्ये
प्रत्येकम् **आत्मानम् एवाधिकं मेनिरे** \। तं प्रति मानिन्यो बभूवुः,
स्त्रियः प्रति गर्वित-चित्ता बभूवुर् इत्य् अर्थः \।

तत्र मानः---

> दम्पत्योर् भाव एकत्र सतोर् अप्य् अनुरक्तयोः \।
>
> स्वाभीष्टाश्लेष-वीक्षादि-निरोधी मान उच्यते \।\। \[उ।नी। १५.७४\]
>
> अहेर् इव गतिः प्रेम्णः स्वभाव-कुटिला भवेत् \।
>
> अतो हेतोर् अहेतोश् च यूनोर् मान उदञ्चति \।\। \[उ।नी। १५.१०२\]

रस-शास्त्रानुसारात् गर्वश् च अन्यत्रत्यानां तादृश-नायकालाभात्
अत्रत्यानां तल्-लाभेऽपि स्व-सदृश-सौभाग्य-लाभामननात् \।
यथोक्तं---

> सौभाग्य-रूप-तारुण्य-गुण-सर्वोत्तमाश्रयैः \।
>
> इष्ट-लाभादिना चान्य-हेलनं गर्व ईर्यते \।\। \[भ।र।सि। २.४.४१\]
> इति \।
>
> सञ्चारयन्ति ये भावा ते तु सञ्चारिणो मताः \।
>
> उन्मज्जन्ति निमज्जन्ति स्थायिन्य् अम्बु-निधाव् इव \।\।

इति रस-तन्त्रात् गर्वोऽपि तादृश-तत्-प्रेम-विशेषस्य स्थायिनः
सञ्चारि-भावत्वात्, तन्-मय एव ज्ञेयः \। अस्य हि रसस्यैवम् एव
स्थितिर् उत्कर्षश् चेति \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : महात्मनो**
दिव्यातिदिव्य-सर्व-नायकेभ्यः परम-श्रैष्ठ्यात् \। **मानिन्यः** सत्यो
**भुव्य्** अन्यत्र च याः **स्त्रियः,** तासां मध्ये **आत्मानम् अभ्यधिकं
मेनिरे**, तस्मिन् प्रणय-मानवत्यो बभूव, स्त्रीषु च गर्वं धृतवत्य
इत्य् अर्थः \। अन्यत्रत्यानां तादृश-कान्तालाभात्, तत्रत्यानां च
तादृश-सौभाग्य-लाभामननाद् इति भावः \।४७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इयं तु लीलातिरहस्या
वर्णनीया न भवति, तथापि शुकदेवेन संक्षेपाद् उक्त्वोपसंह्रियते
स्म---**एवम्** इत्य् अनेन \। **एवम्** इत्य् एवं-प्रकारिकया बहु-विधया
लीलयेति वाग्-विषयत्वाभावाद् दूरगम्ययेत्य् एवं-शब्दार्थः \। **कृष्णाद्
भगवतो लब्ध-माना** लब्ध-पूजाः \। **महात्मनो** महेच्छस्य
बहु-मान-प्रदत्वात् \। **मानिन्यः** सम्मानवत्यः \। तद्-दत्त-मानत्वात्
**स्त्रीणाम् अभ्यधिकं** **मेनिरे**, \"कृतार्था वयम्\" इत्य् एवं
**मेनिरे** \।\।४७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पूर्वं वन-गमन-मात्रेण
विप्रलम्भम् उत्पाद्य, पुनः रस-माधुर्येण पोषितास् ततः
स्वाधीन-पतिका जाताः स्व-वैदग्धी-प्रकटनेन आत्मानं गरिष्ठं
मन्यमाना रमणे मन्थरां दृष्ट्वा सामान्यतः रस-वृद्धये तद् अनु
विप्रलम्भेन रस-विशेषं प्रापणीया इति प्रकरणार्थं
शुकोऽनुवदति---**एवम्** इति \। **एवं** पूर्वोक्तेन बाहु-प्रसार-
\[भा।पु। १०.२९.४६\] इत्य्-आदि-प्रकार-सम्माननेन **कृष्णात्**
शृङ्गार-सर्वस्व-रूपात् \। कीदृशात् ? **भगवतः** षड्गुणैश्वर्यं
तिरोधाय रसैश्वर्येण विराजमानात् \। एवम् अपि **महात्मनः** सर्वासु
सुन्दरीषु मधुर-रसं चारयितुम् उदार-चित्तान् कृष्णात् **लब्धो मानः**
सौभाग्यं सम्पत् याभिस् ताः \। अतो **मानिन्यो** भूत्वा **भुवि**
सर्वासां **स्त्रीणां** मध्ये \। यद् वा, **भुवि** व्रज-भूमौ
सजातीयानां व्रज-सुन्दरीणां मध्ये **आत्मानम्** अप्य् अधिकम् \"अहम् एव
प्रेष्ठा नान्या\" इति स्वं स्वं **मेनिरे** \। श्री-कृष्णेन तथैव
सम्मानितत्वात् **मानिन्यो** गर्व-युक्ता बभूवुर् इति \। तद् उक्तं
रसार्णवे[^५८]---

[^५८]: नोने ओफ़् थे वेर्सेस् चितेद् हेरे चन् बे फ़ोउन्द् इन् ओउर् एदितिओन् ओफ़्
    *रसार्णव-सुधाकर*।


> दम्पत्योर् भाव एकत्र सतोर् अप्य् अनुरक्तयोः \।
>
> स्वाभीष्टाश्लेष-वीक्षादि-निरोधी मान उच्यते \।\। \[उ।नी। १५.७४\]
>
> अहेर् इव गतिः प्रेम्णः स्वभाव-कुटिला भवेत् \।
>
> अतो हेतोर् अहेतोश् च यूनोर् मान उदञ्चति \।\। \[उ।नी। १५.१०२\]
>
> सौभाग्य-रूप-तारुण्य-गुण-सर्वोत्तमाश्रयैः \।
>
> इष्ट-लाभादिना चान्य-हेलनं गर्व ईर्यते \।\। \[भ।र।सि। २.४.४१\]
> इति \।

गर्वस्यापि सञ्चारि-भावान्तर-गतत्वात् \।

> सञ्चारयन्ति ये भावं तेऽत्र सञ्चारिणो मताः \।
>
> उन्मज्जन्ति निमज्जन्ति स्थायिन्य् अम्बु-निधाव् इव \।\।
>
> न विना विप्रलम्भेन सम्भोगः पुष्टिम् अश्नुते \।
>
> कषायिते हि वस्त्रादौ भूयान् रागो हि वर्धते \।\। \[उ।नी। १५.३\] इति
> \।\।४७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अधुना,

> न विना विप्रलम्भेण सम्भोगः पुष्टिम् अश्नुते \।
>
> कषायिते हि वस्त्रादौ भूयान् रागो\ऽभिवर्धते \।\। \[उ।नी। १५.३\]

इति भरत-न्यायाद् रस-पुष्ट्य्-अर्थं लीला-शक्त्यैवाविर्भावितम् \।
विप्रलम्भ-व्याजम् आह---**एवम्** इति \। **महात्मनः**
दिव्यातिदिव्य-नायक-वृन्देभ्यः श्रेष्ठात् **भगवतः \।** तत्रापि
**कृष्णात्** स्वयं-रूपात् **लब्ध-मानाः** प्राप्तादराः
श्री-कृष्ण-रमण-प्राप्त्या **भुवि** भूतल-स्थानाम् एव **स्त्रीणां**
मध्ये **आत्मानं** प्रत्येकम् एव स्वम् **अभ्यधिकं मेनिरे** \।
**मानिन्यः** प्रत्येकम् \"अहम् एवातिसुभगा\" इति मननान् **मानिन्यो**
गर्ववत्यः \।\।४७\।\।

**\॥।**

\।\। १०.२९.४८ \।\।

तासां तत्[^५९] सौभग-मदं वीक्ष्य मानं च केशवः \।

[^५९]: तं, तत्-


प्रशमाय प्रसादाय तत्रैवान्तरधीयत \।\।

**श्रीधर-स्वामी (भावार्थ-दीपिका) :** तत् **सौभगेन मदम्**
अस्वाधीनताम् \। **मानं** गर्वम् \। **केशवः** कश् च ईशश् च, तौ
वशयतीति तथा सः \।\।४८ \।\।

इति श्रीमद्-भागवते महा-पुराणे दशम-स्कन्धे पूर्वार्धे

भावार्थ-दीपिकायां टीकायाम् एकोनत्रिंशोऽध्यायः \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तासां** गोप-सुन्दरीणाम् \।
**केशव** इत्य् उक्ते ब्रह्म-शिवयोः सर्वेश्वरयोर् अपि वश-कर्तारं को
वशयेत् ? इति ध्वनितम् \। वयं श्री-राधा-समा यतोऽस्मान् अपि
तत्-सदृशम् एव मनुत इत्य् अतस् **तासां सौभग-मदम्** \।
समान-विहारेण च राधाया **मानं च वीक्ष्य,** मानं च **प्रशमनाय**
श्री-राधायाः **प्रसादाय** **तत्रैव** व्रज-सुन्दरी-समूहे कृष्णा-तटे
वा **अन्तरधीयत** \। तासां दृष्ट्या अदृश्यो बभूवेत्य् अर्थः \।
अन्तर्धानम् अपि सम्भोग-समृद्ध्य्-अर्थम् एव \। तद् उक्तं---

> न विना विप्रलम्भेण सम्भोगः पुष्टिम् अश्नुते \। \[उ।नी। १५.३\]
>
> अहो राज्ञः कुटिलेव प्रेम्णः स्वभावः कुटिला भवेत् \।\। इति[^६०] \।

[^६०]: अहेर् इव गतिः प्रेम्णः स्वभाव-कुटिला भवेत् \।\। \[उ।नी।
    १५.११२\]


**अन्तरधीयत** इत्य् अत्रैकत्वेनाग्रिमाध्याये, कस्याः पदानि चैतानि
याताया नन्द-सूनुना \[भा।पु। १०.३०.२७\] इत्य् उक्तेर् द्वयोक्तिर् विरुद्धा
नानुसन्धेया प्रसादायेत्य् उक्तेः \। प्रसादस् त्व् एकान्त एवोचितस् तया
सहैवान्तर्धानं बोध्यम् \।

यद् वा, द्वयोर् ऐक्याभिप्रायेणैकत्वम्---राधा कृष्णात्मिका नित्यं कृष्णो
राधात्मको ध्रुवम् इति ब्रह्माण्डोक्तेः \। तस्माज् ज्योतिर् अभूद् द्वेधा
राधा-माधव-रूपकम् इति संमोहनोक्तेश् च \।\।४८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** प्रशमायेत्य्-आदि \।
**सौभग-मदस्य प्रशमाय प्रसादाय** प्रशम-प्रसादायेत्य् अर्थः \।
**सौभग-मदे** हि चित्तस्य उत्तालता भवति, तस्यां तु रसस्य
द्रव-रूपत्वात् \। उत्ताले ह्य् असद्-भावः, तेन न विना विप्रलम्भेण
सम्भोगः पुष्टिम् अश्नुते \[उ।नी। १५.३\] इत्य्-आदि दिशा पुनः
सम्भोग-पुष्टि-करणाय तत्रैव **अन्तरधात्**, न तु स्थानान्तरं
गतः, अन्तर्हित एव तत्रैव स्थित इत्य् अर्थः \। यद् वा, **प्रसादाय**
प्रसादः प्रसन्नता, उत्कण्ठां वर्धयित्वा मान-क्षपणाय
अन्योन्य-सौहृदाय च \। तं विशिनष्टि---**प्र**-गतः **शम** उपरमो
यस्माद् इति तथा तस्मै \।\।४८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : \[तत्\]** तेन
निज-वैदग्धी-भरेण \। यद् वा, उक्तेन \"अहम् एवानेन रमिता\" इति
रमण-प्रकारेण यत् **सौभगं** सौभाग्यं, **तेन** \। यद् वा,
**तं** स्व-प्रीत्य्-अर्थकम् अपि **सौभगेन मदं वीक्ष्य**, तस्य
**प्रशमाय** \। अन्यथा स्वाधीनत्वाभावेन निजेष्ट-रास-विलासासिद्धिः
\। **मानं** च **वीक्ष्य प्रसादाय** मान-रूप-केलिना सन्तोषात्
प्रसाद-विशेषं कर्तुम् अन्तर्धानं विना रासार्ह-प्रेम-विशेष-सम्पत्तेर्
इति विवेचनीयम् \। यद् वा, **मद-मानयोः प्रशमाय** \। प्रशमः
किम्-अर्थम् ? तद् आह---**प्रसादाय** इति, रासेन अनुग्रह-विशेषाय\।

यद् वा, अन्तर्धान-द्वारा, न पारयेऽहं निरवद्य- \[भा।पु। १०.३२.२२\]
इत्य्-आदिना वक्ष्यमाण-निज-तद्-अधीनतातिशय-विज्ञापन-रूपाय \। यद् वा,
**तस्मात्** यत् **सौभगं**, तेन **मदो** मत्तता हर्षो वा \। तथा च
विश्वः---मदो रेतसि कस्तूर्यां गर्वे हर्षेभदानयोः इति \। तद्-रूपं
**मानं** मानसोल्लास-विशेषं **वीक्ष्य** \। अत एव **प्र**कृष्टः
**शमः** सुखं रास-क्रीडात्मकं, तस्मै \। **प्रसादाय** च,
अन्तर्धानेऽपि तद्-अपरित्याग-तद्-भजन-विशेषाद्य्-अनुग्रहाभिव्यञ्जनाय
\। तच् चाग्रे व्यक्तं भावि \। यद् वा, **प्रशमाय** प्रकृष्ट-सुखाय यः
**प्रसादः**, तस्मै \। अन्यत् समानम्\।

एवं सर्वथानुरञ्जन-विशेषार्थम् एवान्तर्धानम् \। न त्व्
आत्मारामत्वादिनासूयया वेति ज्ञेयम्\। विदग्ध-वरस्य विदग्ध-वरासु
तद्-अव्यवहार्यत्वात् \। अत एव तेनैवाग्रे वक्ष्यते---मया परोक्षं
भजता तिरोहितं \[भा।पु। १०.३२.२१\] इत्य्-आदि \। **तत्रैव** इति
साक्षात् कुत्राप्य् अगमनात्, अकस्माद् एवादर्शनाच् च \। तच् च तस्याशक्यं न
स्याद् इत्य् आशयेन परमेश्वरत्वम् आह---**केशव** इति \।\।४८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तासां** तादृशीनां **तद्** इति
तं **सौभग-मदं** सौभाग्य-हेतुकं गर्वम् \। तथा च
विश्वः---मदो रेतसि कस्तूर्यां गर्वे हर्षेभदानयोर् इति तं **मानं**
च **वीक्ष्य** विशेषेण दृष्ट्वा, तत्र गर्व-पक्षे युक्त्य्-अन्तरासाध्यं
मत्वा, मान-पक्षे कृतैर् अप्य् अनुनयादिभिर् असाध्यं दृष्ट्वेत्य् अर्थः \।
गर्वं प्रति **प्रशमाय**, **माणं** तु प्रति **प्रसादाय** प्रसादनाय
**तत्रैवान्तरधीयत** अन्तरधात् \। धीञ् अनादर इति हि दैवादिकः,
न त्व् अन्यत्र गच्छन् दृष्ट इत्य् अर्थः \। अत्र वक्ष्यमाणानुसारेण
श्री-राधयैव सहान्तर्धानं ज्ञेयं, तच् च तस्य तद्-इच्छायां जातायां
योग-माययैव सम्पादितम् इति \। यद्यपि स-हेतुकस्येर्ष्या-मानस्यैव
शान्तये क्वचित् नायकोपेक्षापेक्ष्यते---

> हेतुजोऽपि शमं याति यथा-योगं प्रकल्पितैः \।
>
> साम-भेद-क्रिया-दान-नत्य्-उपेक्षा-रसान्तरैः \।\। \[उ।नी। १५.११२\]
> इत्य्-उक्तेः \।

निर्हेतुकस्य प्रणय-मानस्य तु विनैव प्रतीकारेण
यत्-किञ्चित्-प्रतीकारेण वा, तथापि तच्-छान्त्य्-अर्थम् उपेक्षेयं
परस्पर-गर्व-सम्बन्धेन गाढतापत्तेः \। तत
उभय-भाव-शान्त्य्-अर्थम् एव \। सा प्रेम-विपाकयोर् अपि तयोः शमनेच्छा
च स्वेच्छा-मय-लीलेच्छया युगपद् एव सर्वा एव प्रति
महा-रस-दान-मय-रासेच्छया च \। तथा चायं विप्रलम्भः
परम-प्रेमार्थम् एवोपयोक्ष्यतीति \। वक्ष्यते च नाहं तु सख्य
\[भा।पु। १०.३२.२०\] इत्य्-आदि\। अन्तर्धाने मूलं कारणं त्व् एकयैव
तया सह लीलाया लालसैव \।

अत्र **केशव** इति---

> अंसवो ये प्रकाशन्ते मम ते केश-संज्ञिताः \।
>
> सर्वज्ञाः केशवं तस्मान् माम् आहुर् मुनि-सत्तम \।\। \[म।भा।
> १२.३२८.४३\]

इति भारतीय-वाक्यात् परम-दीप्तिमान् इत्य् अर्थः \। ततश् च
तद्-अन्तर्धाने सर्वासु शोभासु विद्यमानास्व् अपि तत्र सहसैव
शोभा-राहित्यं व्यञ्जितम् इति \।\।४८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३८६) :** अथ निर्हेतुः प्रणय-मानः \।
निर्हेतुत्वं च केवल-प्रणय-विलसित्वेन हेत्व्-अभावान् मन्यते \। एष
नायकस्यापि भवति \। भगवत्-प्रीति-मये रसे स तूद्दीपनोऽपि
प्रसङ्गाद् अत्रोदाहरणीयः \। यथा **तासां तत्-सौभग-मदं वीक्ष्य
मानं च केशवः** इत्य्-आदि-प्रकरणं योजनान्तरेण मन्यते \। तत्र
**मानः** प्रणय-मानः \। तस्य हेतुः **सौभग-मदः** \। ततो
मानस्य **प्रशम**-रूपाय तासां **प्रसादाय** स्वयम् अपि
प्रणय-मानेनैव **अन्तरधीयत** \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **सौभग-मदं**
सौभाग्य-जनितं गर्वम्, तस्य **प्रशमनाय मानस्य** च
**प्रसादनाय** \। **प्रशमाय** इति न तूपेक्षा रसान्तरैः इति
रस-शास्त्रोक्तत्वात् \। अत्र प्रणय-मानत्वेन उपेक्षाया अयोग्यत्वेऽपि
तत्-कृति-गर्व-साहित्यत्वेन गरिष्ठत्वात् \।\।४८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथाभिमानेन पूर्णाभिः सह
पुनः क्रीडा सुरसा न भवति \। चेतसः प्रवणत्वं हि रस-पोषकम् \।
तथा च---न विना विप्रलम्भेन सम्भोगः परिपुष्यते \[उ।नी। १५.३\]
इति **तत्रैव** अन्तर्धान-लीलां चकारेत्य् आह---**तासाम्** इत्य्-आदि \।
**तासां तं** तथाविधं **सौभग-मदम्** \। तथाविधं **मानं**
चित्त-समुन्नतिं **वीक्ष्य** **प्रशमाय** तयोर् उपशमाय **तत्रैव**
तत्रस्थ एव **अन्तरधीयत** अन्तर्दधे \। कर्तरि कर्म-प्रत्ययः \।
यथा, कर्म-कर्ता तथा कर्तृ-कर्म च बोद्धव्यम् \। यथा,
विकार-हेतौ सति विक्रियन्ते येषां न चेतांसि त एव धीराः इत्य्-आदि \।
तत्रस्थ एव तासाम् अदृश्यो बभूवेत्य् अर्थः \। **प्रशमाय** कीदृशाय ?
**प्रसादाय** प्रसाद-रूपाय \। तयोः प्रशम एव प्रसादः \।\।४८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इति गर्वोपशमन-द्वारा
रस-वृद्धिं कारयितुं श्री-कृष्ण-चिकीर्षितम् अन्तर्धान-प्रकारम्
आह---**तासाम्** इति \। यासां बाहु-प्रसारण- \[भा।पु। १०.२९.४६\]
इत्य्-आदिना सम्माननं कृतं, **तासां** **तत् सौभग-मदं**
सौभाग्य-हेतुकं गर्वं **वीक्ष्य**, मदो रेतसि कस्तूर्यां गर्वे
हर्षेभ-दानयोः इति विश्वः \। **मानं** च स्वाधीनतां च **वीक्ष्य**
**मद-मानयोः प्रशमाय**, सत्त्वे रास-विलासानुदयात् कृतेऽपि सम्मानने
रस-वृद्धिर् न जाता \। अत एव मद-मान-निवृत्तौ सत्यां **प्रसादाय**
विलास-विशेष-वैदग्धी-प्रकटनेन प्रसाद-विशेषं दातुं **तत्रैव**
गोपी-मण्डल एव **अन्तरधीयत**, तासाम् अदृश्यो भूत्वा, न त्व् अन्यत्र
गतः \। तासां प्रेमालापान् श्रोतुं रसोत्कर्षं सम्पादयितुं तत्रैव
दृष्ट्य्-अगोचरत्वेन स्थितः \। अयम् एव प्रेम-विवर्तो यत् पुरः स्थितोऽपि
प्रेष्ठो न दृश्यत इति \।

यद् वा, **प्रशमाय** सुखाय अग्रे सुखं दातुं, **प्रसादाय**
विशेषेणानुरञ्जनं कर्तुम् \। यद् वा, **प्रशमाय**
मनोरथाप्राप्ति-जनित-परिताप-शान्तये मद-मान-सत्त्वे तद्-अयोगात्,
ततस् तत्-फलाय तासां **प्रसादाय** रमणस्य फलं तत्-प्रसन्नता \।
अग्रे वक्ष्यति च---न पारयेऽहं निरवद्य-संयुजाम् \[भा।पु। १०.३२.२२\]
इति \।

नन्व् अनेक-यूथानां **मद-मानम्** एकेन कथं शक्यम् ? इति चेत्,
तत्राह---**केशवः** \। कश् च ईशश् च केशौ तौ वशयतीति केशवः \।
अनेन सर्व-सामर्थ्यम् उक्तम् \। यद् वा, प्रशस्ता केशा यस्येति केशवः \।
यद् वा, कस्य सुखस्य उत्तरोत्तर-शत-गुणितस्येश नियन्तुर्
अवधि-भूतं स्वरूप-सुखम् इत्य् अर्थः \।

ननु वाति गच्छति प्राप्नोतीत्य् अर्थः \। वा गति-गन्धयोर् इति धातुः \।
अन्तर्धानं तु मद-मान-निवृत्त्यै उपवने त्व् आत्मारामतया आत्मारामोऽप्य्
अरीरमत् \[भा।पु। १०.२९.४२\] इत्य् उक्तार्थम् एव आत्मारामतया तु पूर्वम्
उपेक्षितैव \। तद् उक्तं मानो मदश् चेति \।

> हेतुजोऽपि शमं याति यथा-योग्यं प्रकाशितैः \।
>
> साम-भेद-क्रिया-दान-नत्य्-उपेक्षा-रसान्तरैः \।\। \[उ।नी। १५.११२\]
> इति \।\।४८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च सर्वासु तासु
भगवतः साधारण्येनैव रमणात् या सर्व-मुख्यतमा वृषभानु-कुमारी,
सा सहसोद्भवद्-ईर्ष्या कषायिताक्षी मानिनी बभूव \। ततो न्यूना अन्याः
सौभाग्य-गर्ववत्यो बभूवुर् इत्य् अद्भुते वैमत्ये सति भगवतैव यत्
तत्र समाहितं, तद् आह---**तासाम्** इति \।

ताश् च सा चेत्य् एक-शेषेण **तासां** व्रज-सुन्दरीणां तस्या
वृषभानु-कुमार्याश् चेत्य् अर्थः, क्रमेण **तत्** तं **सौभग-मदं
मानं च वीक्ष्य**, स चासौ सौभग-मदश् च तम् इति समासो वा \। **तं
सौभग-मदम्** इति वा पाठः \। **प्रशमाय,** **तासां
सौभग-मदं** प्रशमयितुं, **प्रसादाय** तां मानवतीं प्रसादयितुं
च \।

**केशवः** को ब्रह्मा ईशश् च ताव् अपि वयते प्रशास्तीति तस्य
सौभग-मद-प्रशमने कः प्रयासः ? इति भावः \। केशान् वयते
संस्करोतीति केश-प्रसाधनादिना तस्याः प्रसादनायां रसिक-शेखरस्य
तस्य चातुर्यम् अस्त्य् एवेति भावः \। **अन्तरधीयत** इत्य् आर्षम्,
अन्तरदधाद् इत्य् अर्थः \। धीञ् अनादर इति दैवादिकस्य वा रूपम् \।
अत्राग्रिम-ग्रन्थ-दृष्ट्या श्री-वृषभानु-नन्दिनीं बलाद् गृहत्वैवेति
ज्ञेयम् \। तत्रैव, न त्व् अन्यत्र गच्छंस् ताभिर् दृष्ट इत्य् अर्थः \।
तच् च तस्य तद्-इच्छायां जातायां योगमाययैव सम्पादितम् \।\।४८\।\।

इति सारार्थ-दर्शिन्यां हर्षिण्यां भक्त-चेतसाम् \।

ऊनत्रिंशोऽपि दशमे सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां

दशम-स्कन्धे रास-क्रीडा-वर्णनं

नामैकोनत्रिंशोऽध्यायः \।

\।\। १०.२९ \।\।

**\॥।**

(१०.३०)

## अथ त्रिंशोऽध्यायः {#अथ-त्रिंशोध्यायः ।उन्नुम्बेरेद्}

### गोपी-द्वारा भगवतो\ऽनुसन्धानं तद्-आचरितानुकरणं यमुना-पुलिने तद्-आगम-प्रतीक्षणं च \। {#गोपी-द्वारा-भगवतोनुसन्धानं-तद्-आचरितानुकरणं-यमुना-पुलिने-तद्-आगम-प्रतीक्षणं-च ।उन्नुम्बेरेद्}

\।\। १०.३०.१ \।\।

श्री-शुक उवाच---

अन्तर्हिते भगवति सहसैव व्रजाङ्गनाः \।

अतप्यंस् तम् अचक्षाणाः करिण्य इव यूथपम् \।\।

**श्रीधर-स्वामी (भावार्थ-दीपिका) :**

त्रिंशे विरह-सन्तप्त-गोपीभिः कृष्ण-मार्गणम् \।

उनमत्तवन् न नियतं भ्रमन्तीभिर् वने वने \।\।\*\।\।

**अचक्षाणा** अपश्यन्त्यः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *कृष्णस्य मार्गणम्*
अन्वेषणम् \। तच् च *नियतं* यथावन्, *न* \। कुतः ? *उन्मत्तवत्*
विरहाकुलतयोन्मत्ता इव सञ्जाता इति \।\।

हरेर् एव योगैश्वर्यं स्वाभाविकं नान्यस्येति ज्ञापनाय गोपीनां
भक्त्य्-अतिशयम् आह---**श्री-शुक** इति \। **तं** श्री-कृष्णम् \।
**करिण्यः** इभ्यः, करेणुर् इभ्यां नेभे स्त्री इत्य् अमरः \।
**यूथपं** गजेन्द्रम् \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद्-अन्तर्धान-कथनेन
श्री-बादरायणेर् अप्य् आर्ति-भरोदयात् कथा-विच्छेदेन मध्ये\ऽध्यायापातः
\। तद् एवं जात-दुःखत्वे\ऽपि तासाम् एकां सर्वतः परमां याम् आदाय
श्री-भगवान् अन्तर्हितः तस्याः सौभाग्यं क्षणाद् अनुसन्धाय धैर्यम्
अवलम्बमान आह---**अन्तर्** इति \। **सहसैवान्तर्हिते** इति
अन्तर्धानस्य प्रकाराद्य्-अतर्कणात् \। अतर्किते तु सहसा इत्य् अमरः \।
अयं तापाधिक्ये हेतुर् ऊह्यः \। **व्रजस्याङ्गना** इति तासां
तद्-एक-प्रियत्वेन विरह-तापस्यौचित्यम् आधिक्यं चाभिप्रेतम् \।
**यूथपं** मत्त-गजेन्द्रं **करिण्य इव** इति तद्-एकालम्बनत्वेन वा
तासां तद्-विच्छेदात् तापाधिक्ये दृष्टान्तः \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद्-अन्तर्धान-कथनेन
श्री-बादरायणेर् अप्य् आर्ति-भरोदयात् कथा-विच्छेदेन मध्ये\ऽध्यायापातः
\। **श्री**-युक्तः **शुक उवाच** इति श्री-भगवद्-अन्तर्धानेन तस्यापि
शोकोदयाच् छुकवद् अव्यक्त-मधुरोक्तेः \। एवम् अग्रे\ऽप्य् ऊह्यम् \। क्षणात्
स्वस्थः सन् विलपन्न् इवाह---**अन्तर्** इति \। **सहसैवान्तर्हिते**
इति, अन्तर्धानस्य प्रकाराद्य्-अतर्कणात्, अतर्किते तु सहसा इत्य् अमरः \।
अयं तापाधिक्ये\ऽपि हेतुर् ऊह्यः \। **व्रजस्याङ्गना** इति तासां
तद्-एक-प्रियत्वेन विरह-तापस्य औचित्यम् आधिक्यं चाभिप्रेतम् \।
**यूथपं** मत्त-गजेन्द्रं करिण्य इवेति रत्यां विदग्धो हि गजः
इत्य्-आदि वचनानुसारेण तद्-एकालम्बनत्वेन वा तासां तद्-विच्छेदात्
तापाधिक्ये दृष्टान्तः \।\।१\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३८९) :** अथ प्रवासः \। नाना-विधश्
चैष तद्-अनन्तर-सङ्गश् च श्री-व्रज-देवीर् एवाधिकृत्योदाहरणीयः \।
सङ्गत्य्-अर्थं तत्र प्रवास-लक्षणम्---

> पूर्व-सङ्गतयोर् यूनोर् भवेद् देशान्तरादिभिः \।
>
> व्यवधानं तु यत् प्राज्ञैः स प्रवास इतीर्यते \।\।
>
> तज्-जन्य-विप्रलम्भोऽयं प्रवासत्वेन कथ्यते \। \[उ।नी।
> १५.१५२-१५३\] इत्य् अर्थः \।

अत्र---

> चिन्ता प्रजागरोद्वेगौ तानवं मलिनाङ्गता \।
>
> प्रलापो व्याधिर् उन्मादो मोहो मृत्युर् दशा दश \।\। \[उ।नी। १५.१६७\]

अयं च किञ्चित् दूर-गमन-मयः सुदूर-गमन-मयश् च \। तत्र
पूर्वोऽपि द्विविधः \। एक-लीला-गतः लीला-परम्परान्तराल-गतश् च \।
पूर्वो यथा---**अन्तर्हिते** इति \। तथा ततश् चान्तर्दधे कृष्णः
\[भा।पु। १०.३०.३९\] इति स्पष्टम् \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :**
तद्-अनन्तरं यद् भूतं, तद् आह---**अन्तर्हिते** इत्य्-आदि \।
**अचक्षाणा** अपश्यन्त्यः सहसैवातप्यन् सन्तापं चक्रुः \।\।१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** यद्यपि
श्री-कृष्णान्तर्धान-तप्तानां गोपीनां तापेन श्री-शुको\ऽपि सन्तप्तः,
तथापि तन्-मण्डलस्थं श्री-कृष्णं तत्-प्राण-रक्षां कुर्वन्तं जानन्
मनः समाहितं कृत्वा तद्-ध्यानानन्तर-जातां लीलां कथयितुम् आह \।
उपेक्षया स्वाधीनतां सम्पादयितुं किञ्चिद् अप्य् अकथयित्वा **सहसैव**
अकस्माद् **अन्तर्हिते**, तासाम् अन्तर्हितं यथा तथा चक्षुर् अविषयं
प्राप्ते, **भगवति** रसैश्वर्य-पूर्णे विलासस्य पूर्णता-सिद्ध्य्-अर्थं
तथा कृतवति सति, **व्रजाङ्गना** इति पदेन तासां तद्-एक-जीवनत्वेन
विरह-तापाधिक्यं सूचितम्\। कीदृश्या ? संमानन-कर्तारम् आत्मनो
जीवानुभूतम् **अचक्षाणा** अपश्यन्त्यस् तद्-एकालम्बनत्वेन तद्-विरहे
तासां तापाधिक्येन दृष्टान्तः **यूथपं** मत्त-गजेन्द्रम् अपश्यन्त्यः
**करिण्यो** यथा, तथा भवन्ति, तथा ता **अतप्यन्** \।

अयम् अभिप्रायः---रतिं गज एव जानाति, यतः स्पर्श-मात्रेण बद्धा
भवति, करिण्यो\ऽपि स्पर्श-सुखं जानन्ति \। अत एवान्योन्यादर्शने
तापाधिक्यम् इति \। एतासां रत्य्-आत्मकस् तापो नित्य-सिद्ध एव
श्री-कृष्ण-दर्शनालिङ्गनालापैर् आनन्द-रूपो भवति \। स एवं
विप्रलम्भे दुःखत्वेन प्रतीतो भवति, न तु तथा
शृङ्गारस्योभय-रूपत्वात् \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्रिंशे तु विरहोन्मत्ता कृष्णं पृष्टा नगान् स्त्रियः \।

तल्-लीलाम् अनुचक्रुस् ताः सम्भुज्य स च तां जहौ \।\।\*\।\।

**अचक्षाणा** अपश्यन्त्यः \।\।१\।\।

**\॥।**

\।\। १०.३०.२ \।\।

गत्यानुराग-स्मित-विभ्रमेक्षितैर्

मनोरमालाप-विहार-विभ्रमैः \।

आक्षिप्त-चित्ताः प्रमदा रमा-पतेस्

तास् ता विचेष्टा जगृहुस् तद्-आत्मिकाः \।\।

**श्रीधर-स्वामी (भावार्थ-दीपिका) : गत्या** च **अनुराग-स्मिताभ्यां**
**विभ्रमेक्षितानि** स-विलास-निरीक्षणानि, तैश् च **मनोरमा आलापाश्**
च **विहाराः** क्रीडाश् च **विभ्रमाः,** अन्ये च विलासाः, तैश् च
**रमा-पतेर्** गत्य्-आदिभिर् एतैर् **आक्षिप्तान्य्** आकृष्टानि **चित्तानि**
यासां, ताः \। अतस् **तस्मिन्न्** एव **आत्मा** यासां, तास् तस्य
**वि**विधाश् **चेष्टा जगृहुः,** तद्-अनुकरणेन अक्रीडन् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : गत्या**
बाल-सिंह-खेलन-गमनेन \। **अनुराग-स्मिताभ्यां**
स्नेह-मन्द-हासाभ्याम्, **विभ्रमः** सेवायां संशये भावः इति हैमः
\। चित्त-वृत्त्य्-अनवस्थानं शृङ्गाराद् **विभ्रमो** मतः इति
हरि-दीक्षितः \। रमते\ऽनयेति **रमा** राधा, तस्याः **पतेः**
राधा-सहायस्य \। **तास् ता** इति द्विर्-उक्तिः सम्भ्रमात् \। पूर्वं या या
लीलाः कृताः, **तास् ता** इत्य् अर्थः \। तच्-छब्दस्य पूर्व-परामर्शित्वात्
\। तद्-अनुकरणेन तत्-तुल्य-देशादि-करणेन अनु पश्चात् पूर्वं दृष्ट्वा
यत् ताद्रूप्येण क्रियते, तद्-अनुकरणम् \। तद्वत् तन् नेत्य् अर्थः
\।\।२\।\।

---------------------------------------------------------------------------------------------------------------------

**कैवल्य-दीपिका :** अथ **मान-विप्रलम्भः** \। स च
प्रणयेर्ष्याभ्यां द्वेधा \। अत्र प्रेम-पूर्वको वशीकारः प्रणयः \।
तद्-भङ्गे मानः \। स च स्त्रियाः पुंस उभयोर् वा तत्र भेदान्तराणि
स्वयम् ऊह्यानि \। पुं-विषयं तु प्रणय-मानम् अत्राह---**गत्या** इत्य्-आदि
\। **अनुरागेण** यत् **स्मितं** **विभ्रमेक्षितानि** चञ्चलावलोकनानि \।
**आलापो** गोष्ठी \। **विहारो** जल-क्रीडादिः \। **विभ्रमः**
शृङ्गार-चेष्टा तैर् आक्षिप्तम् आकृष्टम् \।\।२\।\। \[मु।फ। १२.१८\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : गत्या** इत्य्-आदि \। **तास्
ता विचेष्टा जगृहुर्** इत्य्-आदि \। पश्चाद् दर्शयिष्यते, अन्यथा गायन्त्य
उच्चैर् अमुम् एव संहता \[भा।पु। १०.३०.४\] इत्य्-आदि न लगति \। अथवा,
काश्चित् **तद्-आत्मिकाः** सत्य एवं चक्रुः, काश्चिद् ध्यायन्त्यो वनाद् वनं
विचिक्युर् इत्य् अर्थः \।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तापम्
एवाभिव्यञ्जयति---गत्येत्य्-आदिना पद्याधिकाध्याय-द्वयेन \। **गत्येति**
कायिकी चेष्टा सर्वोपलक्ष्यते \। **अनुरागेण स्मितं विभ्रमेक्षितानि** च
तैर् मानसी, तेषाम् अनुराग-कृतत्वात् \। **मनोरमैर् आलापादिभिः**
मनोरमालापेन वाचिकी, मनोरम-विहार-विभ्रमैस् त्रिविधैव
तत्-तत्-समुचितत्वात् \। **विहारो** गोवर्धनोद्धरणादि-लीला
वेणु-वादनादिर् वा \। **विभ्रमः** शृङ्गार-चेष्ट \। तथा चोक्तं,
चित्त-वृत्त्य्-अनवस्थानं शृङ्गाराद् विभ्रमो मतः इति \। एषां यथोत्तरं
श्रैष्ठ्यम् \। तैः पूर्वाचरितैर् **आक्षिप्त-चित्ताः** \।

ततश् च **तद्-आत्मिकास्** तन्-मय्यः सत्यः \। तद्-आत्मिकाश् च बभूवुर्
इति पृथग्-वाक्यं वा \। \[**प्रमदाः**\] अनुकरण-तन्मयत्वयोर् द्वयोर्
अपि वक्ष्यमाणत्वात् प्रकृष्टो मदो यासां ता इति
पूर्वोक्त-प्रकृष्ट-मानाभिप्रायेण \। यद् वा, प्रमदो हर्षः \।
आनन्द-रूपा अपि परमार्ताः सत्य इति भावः \।

**रमाया** लक्ष्म्याः **पत्युर्** इति परम-वैदग्धी \। तया च
पत्य्-आदीनाम् उत्तमतापि सूचिता \। यद् वा, रमा श्री-राधेति पूर्ववद् इति
वक्ष्यमाण-तत्-साहित्यं सूचितम् \। **तास् ताः** परमानिर्वचनीया इति
तद्-अनुकरणस्याशक्यत्वम् उक्तम् \। तथापि **जगृहुः** \। यद् वा,
पूर्वोक्ताः सर्वा विविध-चेष्टाः \। अयं च प्रेम-विलासो नागरीणां
स्वाभाविक एव \। अत एव प्रियानुकरणं लीला \[उ।नी। ११.२८\] इत्य्
अलङ्कार-शास्त्रे लीलेत्य् उच्यते \।

यद् वा, **तास् ता विचेष्टाः,** कृष्णस्य तास् ता लीलाः कर्त्र्यः प्रमदा
कर्म-भूता **जगृहुः** \। कथम्भूताः प्रमदाः ? **तद्-आत्मिकास्**
तच्-चित्ताः \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तापम्
एवाभिव्यञ्जयति---गत्येत्य्-आदिना पद्याधिकाध्याय-द्वयेन \। **गतिः**
सामान्या, **अनुरागः** स्व-विषयकः कान्त-योग्यो भावः, **स्मितं
विभ्रमेक्षितानि** च तैः \। विभ्रमो\ऽत्र भ्रू-प्रभृतीनां
तत्-तन्-मधुर-चेष्टाः \। **विहारः** शृङ्गार-चेष्टा उत्तरो **विभ्रमः**
शृङ्गार-भाव-विशेषः \। तथा चोक्तं चित्त-वृत्त्य्-अनवस्थानं शृङ्गाराद्
विभ्रमो मतः इति \। तद्-अनुराग-चित्त-वृत्त्य्-अनवस्थाने मानसे
गति-स्मित-विभ्रम-युक्तेक्षित-विहाराः कायिकाः \। **आलापो** वाचिक इति
ज्ञेयम् \। एतद्-उपलक्षणत्वेनान्ये\ऽपि भावा ज्ञेयाः \।

अत्र च गतेः सामान्यत्वेन पृथग्-उक्तिः \। स्मितादिकयोर्
अनुरागारम्भ-मात्र-जायामानत्वेन तत्-समुदितोक्तिः \। आलाप-विहारयोर्
विभ्रम-जन्मनैव जायमानत्वेन तत्-समुदितेति \। तैर् गत्य्-आदिभिस्
ताभिः समेताभिर् \[भा।पु। १०.२९.४३\] इत्य्-आदि-वर्णितैः पूर्वाचरितैर्
**आक्षिप्त-चित्ताः** \।

ततश् च तद्-आत्मिकास् तन्मय्यः सत्यः **प्रमादास् तास् ता** बाहु-प्रसार-
\[भा।पु। १०.२९.४६\] इत्य्-आदिभिः पूर्वोक्ताः सर्वा विविधाश् चेष्टा
**जगृहुः** प्राप्ताः \। तत्र प्रमदा योगि-कार्य-पुरस्कारेण जातित एव
प्रकृष्ट-मद-युक्ताः, किं पुनस् तत्-प्रेमवत्यस् ता इत्य् अर्थः \।
**रमायाः** सर्व-रूप-गुण-माधुर्यैश्वर्य-सम्पद्-अधिष्ठातृ-शक्तेः
**पत्युर्** अध्यक्षस्य इति सर्वातिशायिता सूचिता \। यद् वा, रमा
श्री-राधा इति पूर्ववत् \। इति वक्ष्यमाण-तत्-साहित्यं सूचितम् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गत्येत्य्-आदि प्रकरणात् \। अत्र
**रमापतेः** सर्व-रूप-गुण-माधुर्यैश्वर्य-सम्पद्-अधिष्ठातृ-शक्तेः
पत्युर् अधोक्षजस्येत्य् अर्थः \। अथवा, **तास् ता** बाहु-प्रसार-
\[भा।पु। १०.२९.४६\] इत्य्-आदिभिः पूर्वोक्ताः \। तत्र तद्-आत्मकत्वम्
अभिव्यञ्जस्यति \।\।२\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३२४)** : प्रियानुकरणं लीला रम्यैर्
वेश-क्रियादिभिः \[उ।नी। ११.२८\] तस्यां वेश-क्रियया तच्-चेष्टानुकरणं,
यथा---अन्तर्हिते भगवति \[भा।पु। १०.३०.१\] इत्य्-आद्य्-अनन्तरम्
**गत्यानुराग-स्मित-** \[भा।पु। १०.३०.२\] इत्य्-आदि \।\।२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद्-अदर्शन-सम-कालम् एव
सौभग-मदो मानश् च शान्तः \। तत्-प्रकारम् आह---**गत्या** इत्य्-आदि
द्वाभ्याम् \। **रमापतेः** श्री-कृष्णस्य **गत्य्-आदिभिर्**
**आक्षिप्त-चित्ताः** सत्यः **प्रमदास् तास् ताः विचेष्टा रमापतेर्** एव,
**तास् ता लीला जगृहुश्** चेतसि दधुर् इत्य् अर्थः \। ताः कीदृश्यः ?
तस्मिन्न् एव आत्मा मनो यासां, तास् **तद्-आत्मिकाः**, न तु **तास् ता** लीलास्
**तद्-आत्मिकाः** सत्यो **जगृहुर्** अनुचक्रुः \। तथा सत्यः गायन्त्य
उच्चैः \[४\] इत्य्-आदीन्य् असङ्गतानि स्युः \। किन्त्व् एषाम् अन्ते लीला
भगवतस् तास् ता ह्य् अनुचक्रुस् तद्-आत्मिका \[१४\] इत्य्-आदिकम् एव
तादात्म्यम् \।\।२\।\।

\ऽ

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** संयोगे
स्वरूप-मात्रानुभवः, विप्रलम्भे यावल्-लीलानुभवः \। अत एव
विप्रलम्भे यावल्-लीलाक्रान्तः कृष्णस् तासां मनसि प्रविश्यवान् इत्य्
आह---गत्येति \। **ताः प्रमदाः** श्री-कृष्णे सम्मानेन
प्रकृष्ट-मद-युक्ताः \। इदानीं तद्-उपेक्षिता तद्-विरहे **रमा-पतेस् तास्
ता विचेष्टा** पूतना-प्राण-शोषणादि-लीला **जगृहुर्** अनुकृतवत्यः \।
कीद्र्श्यः प्रमदाः ? श्री-कृष्णस्य **गत्य्-आदिभिर् आक्षिप्त-चित्ताः** \।
पुनः कीदृश्यः ? **तद्-आत्मिकास्** तन्-मय्यः \। यद् वा, स एवात्मा
चेतयिता यासाम् \।

अयं भावः---सम्भोगात्मके शृङ्गारे भोक्तृ-भोग्यात्मिका प्रतीतिर् आसीत् \।
विप्रलम्भे प्रेष्ठस्यान्तः-प्रवेशात् ग्रह-गृहीतवत् स्वकीय-चेष्टा
विस्मिताः कृष्णात्मकत्वेन तदीया चेष्टा गृहीतवत्यः \।
तद्-आकारान्तः-करणावृत्तौ जातायां सत्यां, तस्यैव **गतिर्** गजस्येव,
तथा **अनुरागो** मानसो भावस् तत्-पूर्वकं **स्मितम्** \। **विभ्रमो**
विलासस् तत्-पूर्वकानि **ईक्षितानि**, तैः मनो रमयन्ति ये **मनोरमा
आलापा** गुह्य-भाषणानि \।

**विहारः** क्रीडा विशेष-**विभ्रमो** विलास-विशेषः \। यद् वा, विविधं
भ्रमणं कुञ्जान्तरं गमनम् \। यद् वा, विभ्रमो नाम सुवलनम् \।
एतैर् व्यस्तैः समस्तैर् वा \। तत्र गति-विहारौ कायिकौ,
स्मित-विभ्रमेक्षितानि चाक्षुषाः, आलापो वाचिकः, विभ्रमो मानसः \। तद्
उक्तं रसार्णवे---चित्त-वृत्त्य्-अनवस्थानं शृङ्गाराद् विभ्रमो
मतः[^६१]इति \।

[^६१]: नोत् फ़ोउन्द् इन् म्य् एदितिओन् ओफ़् *रसार्णव*।


रमयन्तीति **रमा** व्रज-देव्यस् तासां **पतेः** पालकस्यात एव तासां
प्राण-रक्षार्थं तद्-आत्मा जातस् तस्य \। एतैर् गत्य्-आदिभिर्
**आक्षिप्त-चित्ताः** \। अपह्नवं प्रापितं चित्तं यासां ताः पूर्वं
स्वभावत एव प्रकृष्ट-मदाः, इदानीं विरहे गत-मदाः \। प्र-शब्दो
गतार्थे श्री-कृष्ण-लीलानुकरणं कृतवत्यः \। तद् उक्तं रसार्णवे---

> प्रियानुकरणं यत् तु मधुरालाप-पूर्वकैः \।
>
> चेष्टितैर् गतिभिर् वा स्यात् सा लीलेति निगद्यते \।\। \[र।सु। १.२००\]

ननु पूर्वम् उक्तं भवाम दास्यः \[भा।पु। १०.२९.३९\] इति प्रभोश्
चेष्टानुकरणं नोचितं विडम्बन-पर्यवसानत्वात् ?
तत्राह---**तद्-आत्मिकाः** \। स एवात्मनि स्वरूपे यासां ताः \।
कृष्णात्मकत्वे जाते स्वानुसन्धानं विस्मृतवत्यः \। एतासां च यदि
स्वानुसन्धानं भवेत् तदायम् उपालम्भः स्यात्, न तु तद् अस्तीति \। अतः
प्रियस्य लीलानुकरणं तापापनोदार्थम् उद्देशत उक्तम् \। विस्तरतो\ऽग्रे
वक्ष्यति \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततस् तम् इतस् ततः
कुञ्जेष्व् अन्विष्यन्तीनां तम् अप्राप्तवतीनां
प्रतीक्षण-विवर्धमान-विरह-पीडया यः खलून्मादः सञ्चारी अभूत्,
तस्य प्रकट-प्राकट्य-प्रकारं वर्णयति---गत्येति द्वाभ्याम् \।
**रमा-पतेः** सर्व-सौन्दर्य-सम्पत्ति-स्वामिनः कृष्णस्य **गत्या**
स्वाभाविकेन पाद-विन्यासेन प्रथमं स्वान्तिकागमनम् आगत्य यानि
**अनुराग**-युक्तानि **स्मितानि** च **वि**शिष्टो **भ्रमो** भ्रमणं
तारकाया यत्र तथाभूतानि **ईक्षितानि** च तैः \।

ततश् च **मनोरम आलापः**---\"अयि स्थल-पद्मिनि ! अतितृष्णार्ताय
मधुपाय स्व-मकरन्दं दास्यसि न वा ? भो भ्रमर ! पद्मिन्याः पतिः
सूर्य एव, न तु भ्रमरः \। तत् कथं त्वां स्वं स्वीयं मधु
पाययिष्यति ? भो पद्मिनि ! पद्मिनीनां भवतीनां स्वभाव एवायं, यत्
ताः स्व-पतिं सूर्यं स्वीयं मधुनैव पाययन्ति \। किं तूपपतिं
भ्रमरम् एव\" इति \। ततस् तद्-आलापेनैव पराजितया विहसन्त्या तया
सह अधर-मधु-पान-**विहारः** \।

एवं वा, \"आब्जा-नामि-मत्-समीप-स्थ-नीप-तरु-तलं गच्छन्तीं त्वां
महा-दर्पकः सर्पो\ऽदशत् \। तद्-विषं ते वक्षः-स्थल-पर्यन्तम्
उदसर्पत् \। तद् अपि त्वं कुल-वधूत्वाद् एव माम् तद्-उपशमं न
पृच्छसि ? तद् अहं दयालुत्वात् स्वयम् एव त्वद्-अन्तिकम् एत्य
तद्-विषोपशमकं मन्त्रं पठन् कर-तलाभ्यां त्वद्-अङ्गं सङ्घट्टयामि
\।\"\"भो भो जाङ्गलिक ! न मां सर्पो\ऽदशत् \। यां सर्पो दशति स्म
तद्-गात्रम् एव कर-तलाभ्यां सङ्घट्टय \।\"\"भो कुलाङ्गने !
त्वदीय-गद्गद-स्वराद् एव विष-ज्वालाकुलत्वं तव ज्ञायते इति ज्ञात्वापि
यद्य् अपि अहं त्वाम् उपेक्षे, तदा मां स्त्री-वधो लगिष्यतीत्य् अतस्
तद्-विषम् उपशमयिष्याम्य् एव \।\" इत्य् उक्त्वा तस्या वक्षः-स्थले
नखरार्पणादिकं चकार \।

ततो **विहारः** सम्प्रयोगः \। ततो **विभ्रमः** कामोन्मत्तता \। यद्
उक्तं---चित्त-वृत्त्य्-अनवस्थानं शृङ्गाराद् विभ्रमो मतः इति \। तैर्
विरहावस्थायाम् अतिशयेन स्मृत्या रूढैर् आक्षिप्तानि \। \"अरे किम् इह
कुरुध्वे ? बहिर्भूय प्राण-प्रेष्ठम् अन्वेष्टुं गच्छत\" इति तिरस्कृत्य
देहतो निःसारितानि स्व-चित्तानि याभिस् ताः \। यतः **प्रमदाः**
प्रकर्षेण माद्यन्तीति ताः \। ततश् चोन्मादं प्राप्य **तद्-आत्मिकास्**
तस्येवात्मानो बुद्ध्य्-आदयो यासां ताः \। अतस् **तास् तास्** तदीया
**विविध-चेष्टा जगृहुर्** बुद्धि-पूर्वक-ग्रहणादीन् अनुचक्रुर् इत्य् अर्थः
\।\।२\।\।

**\॥।**

\।\। १०.३०.३ \।\।

गति-स्मित-प्रेक्षण-भाषणादिषु

प्रियाः प्रियस्य प्रतिरूढ-मूर्तयः \।

असाव् अहं त्व्[^६२] इत्य् अबलास् तद्-आत्मिका

[^६२]: न्व् इति क्वचिद् दृष्टम् \।


न्यवेदिषुः[^६३] कृष्ण-विहार-विभ्रमाः \।\।

[^६३]: व्यवेदिषुः इति क्वचिद् दृष्टम् \।


**श्रीधर-स्वामी (भावार्थ-दीपिका) :** अपि च गति-स्मितेति \।
**प्रियस्य गत्य्-**आदिषु **प्रतिरूढा** आविष्टा **मूर्तयो** यासां ताः \।
अतः **कृष्ण-विहार-विभ्रमाः** कृष्णस्य एव विहार-विभ्रमाः
क्रीडा-विलासा यासां ताः \। **अहम्** एव कृष्ण इति परस्परं
**निवेदितवत्यः** \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न केवलम्
अनुकरणेनैवाक्रीडन्, किन्तु ताद्रूप्येणापीत्य् आह---अपि चेति \।
**प्रियस्य** श्री-कृष्णस्य \। *आविष्टाः* तद्-आकारतां नीताः, यतस्
तद्-आविष्टाः \। *अतो* हेतोः \। हे **अबलाः** ! **असौ कृष्णो\ऽहम् एव** \।
यद् वा---**तद्-आत्मिकास्** ताद्रूप्यं प्राप्ता अबला इति सम्बन्धः \।\।३\।\।

---------------------------------------------------------------------------------------------------------------------

**कैवल्य-दीपिका : गति-** इति \। **गत्य्-आदिषु** **प्रियस्य
प्रतिरूढा** अनुकृता **मूर्तिर्** याभिस् ताः \। हे **अबलाः** ! अमी
कृष्णोऽहम् इति **न्यवेदिषुः** परस्परं निवेदयामासुर् इत्य् अर्थः \।
यतः **कृष्ण-विहारे** **विभ्रमो** यासां तास् तथा \।
चित्त-वृत्त्य्-अनवस्थानं शृङ्गाराद् विभ्रमो मतः \[सा।द। ३.१४\]
\।\।३\।\। \[मु।फ। १२.१९\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : असौ कृष्णो\ऽहम् एव**
इति न्यवेदिषुः, परस्परं न्यवेदयन् \। तु-शब्द एवार्थः \। अन्यथा
देह-रक्षा न भवतीति भगवान् एव तासां तथान्तः-करणे प्रादुर्भूय
तादात्म्यं सम्पादयामास \। अत एवोक्तं तत्रैवान्तरधीयत \[भा।पु।
१०.२९.४८\] इति \। तत्रैव तास्व् एव अन्तर्-वर्ती बभूव \।\।३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र तदात्मिकत्वम्
अभिव्यञ्जयति---गतीति \। गत्य्-आदिषु उक्तेषु, आदि-शब्दाद्
विहार-विभ्रमौ, उक्तानुवादत्वेन पूर्वोक्त-तत्-तद्-विशेषणान्य् अत्र
नोक्तानि \। प्रतिरूढ-लीलाभिर् आविष्टा मूर्तयः,
इन्द्रियाङ्गादि-सङ्घातात्मक-देहा यासां ता इत्य् अन्तर्-बहिस्-तद्-भावापत्तिर्
उक्ता \। तथा चोक्तं प्रह्लादेन---तद्-भाव-भावानुकृताशयाकृतिः
\[भा।पु। ७.७.३६\] इति \।

**अबलाः** स्त्रियः इति स्त्री-चेष्टानुकरणम् एव युक्तम् इति ध्वनितम् \।
तथापि, यद् वा, ताप-भरेणाशेष-बल-रहिताः सत्यः \। **तु** एव \।
**अहम् एवासौ** इति प्रत्येकं सर्वाण्य् अवेदयन्त इति विरह-विवशतोक्ता
लीलाविष्टता वा \। तत्र हेतुः---**तद्-आत्मिकाः** तन्मय्यः सत्य इति \।
तच्-छब्देन श्री-कृष्णस् तद्-गत्य्-आदयो वा, श्री-कृष्णो\ऽहम् इति
साक्षाद्-अनुक्तिर् विरह-वैवश्यात्, तद्-आत्मिकत्वाद् एव वा \। तन्मयत्वं च
प्रेम-लीला-भर-स्वभावेनैव, न त्व् अभेद-ज्ञानादिनेत्य्
आशयेनाह---**प्रियाः प्रियस्येति** \। **कृष्ण-** इति
परमाकर्षकत्वाभिप्रायेण \। अन्यत् तैर् व्याख्यातम् \।

यद् वा, अनुकरणम् एवात्रापि ज्ञेयम् \। ततश् च पूर्व-श्लोके
**तद्-आत्मिका** इत्य् अनुकरण-सम्यक्ता बोधिता \। ताम् एव
दर्शयति---**गति-** इति \। हे **अबलाः** ! **असौ**
तत्-तद्-विहार-नागरो\ऽ**हम्** इत्य् एतत् श्री-कृष्ण-वाक्यम् इति शेषः \।
तच् च पूर्वं नर्मादिना कदाचित् तेनोक्तम् अस्तीत्य् अत एव ज्ञेयम् \। कुतो
वाक्यं न समापितम् ? इत्य् अपेक्षायाम् आह---**तद्-आत्मिका** इति
तन्-मनस्काः \।

यद् वा, अयम् अनुकरण-सम्यक्ता-बोधनार्थं पुनर् अपि पूर्ववद् धेतुः
\। अत एव कृष्ण-विहारवद् **विभ्रमश्** चुम्बनालिङ्गनादि-चेष्टा-विशेषो
यासाम् \। यद् वा, कृष्णस्य इव **विहार-विभ्रमः**---विगतो हारो यस्मात्,
तादृशो विभ्रमो विलासो यासाम् \। किं वा, **कृष्ण-विहार** इति विशिष्टो
भ्रमो याभ्यः, न निश्चेतुं शक्यते कृष्ण एवायं विहरति, ता वा तम्
अनुकुर्वन्तीत्य् अर्थः \।

वाक्यासमापने च विरह-विह्वलतैव हेतुर् विभाति \। अथवा, **असौ**
तत्-तत्-प्रकारैर् बहुशः श्री-कृष्णेन रमिता या, सा **अहम्** इत्य् अर्थः
\। तद्-अप्रकाशनं वैदग्ध्या विरह-विह्वलतयैव वा \।
तादृश-निवेदने हेतुः---**तस्मिन्न्** अवाच्ये मरणे **आत्मा** चित्तं यासां,
ता इति अत्यन्त-दुःखेन मुमूर्षया तन् **न्यवेदयन्न्** इत्य् अर्थः \।
यतः **कृष्ण-विहारैर् विभ्रम उन्मादो** यासां तद्-विलास-स्मरणेन
परम-विह्वला इत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र तद्-आत्मकत्वम्
एवाभिव्यञ्जयति---**गति-** इति \। **प्रियस्य गत्य्-**आदिषु उक्तेषु
आदि-शब्दाद् विहार-विभ्रमौ उक्तानुवादित्वेन पूर्वोक्त-तत्-तद्-विशेषणानि
नोक्तानि \। तेषु **प्रतिरूढाः** सदृशीभूता **मूर्तयः**,
इन्द्रियादि-सङ्घातात्मक-देहा यासां ताः \। इत्य्
अन्तर्-बहिस्-तद्-भावापत्तिर् उक्ता \। **अबलाः** स्त्रियः इति
स्त्री-चेष्टानुकरणम् एव युक्तम् इति ध्वनितम् \। तथापि **तु** एव यत्र
युष्माकम् उत्कण्ठा **अहम् एवासौ** तत्-तद्-विहार-नागर इति प्रत्येकं
सर्वा मिथो न्यवेदयन्त \।

कीदृश्यः सत्यः ? **कृष्णवद् विहारे विभ्रमो** विलासो यासां,
कृष्ण-विहारस्य विभ्रमो भ्रान्तिर् याभ्यो वा तादृश्यः \। तन्मयत्वं च
प्रेम-लीला-भरत्व-भावेनैव, न तु अहंग्रहोपासनावेशेनेत्य्
आशयेनाह---प्रियाः प्रियस्येति \। **प्रियास्** तस्मिन्
स्वाभाविक-प्रेमवत्यः **प्रियस्य** स्वस्मिन्न् अपि
स्मर्यमाण-तादृश-प्रेमकस्येत्य् अर्थः \।

लीलाख्यश् चानुभावो\ऽयं---प्रियानुकरणं लीला रम्यैर् वेश-क्रियादिभिः
\[उ।नी। ११.२८\] इत्य्-उक्तेः \। तथा च प्रयोगः---मुहुर्
अवलोकित-मण्डन-लीला, मधुरिपुर् अहम् इति भावना-शीला \[गी।गो। ५.६\]
इति \।\।३\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३२५) : तास् ताः** बाहु-प्रसारा \[भा।पु।
१०.२९.४६\] इत्य्-आदिनोक्तास् तदीय-लीला इत्य् अर्थः \। पश्चाद्-आवेशेन रूपं
तद्-अभेद-भावना-रूपम्---गति-स्मित-प्रेक्षण-भाषणादिषु इत्य्-आदि \।

एवं स्व-विलास-रूपां लीलाम् उद्भाव्यापि तासां निजो भावो निगूढं
तिष्ठत्य् एव, यथा वक्ष्यते\--यतन्त्य् उन्निदधेऽम्बरम् \[भा।पु।
१०.३०.२०\] इत्य् अत्र यतन्तीति \। अथैतद् अग्रेऽपि काल-क्षेपार्थं या
लीला, याभिर् गातुं प्रवर्तिताः प्रेमावेशेन, ता लीला एव, तास्व् आविष्टा इति
तत्-तद्-अनुकरण-विशेषे हेतुर् ज्ञेयः \। एतद्-अनुकरणं च प्रायो न
लीला-शब्द-वाच्यम्, बाल्यादि-रूपस्य
अनालम्बनत्वेनोज्ज्वल-रसाङ्गत्वाभावात् \। तत्र पूतनादीनां
प्रीति-मात्र-विरोधि-भावानाम् अपि तथा श्री-कृष्ण-जनन्य्-आदीनां
निज-प्रीति-विशेष-विरोधि-भावानाम् अपि चेष्टानुकरणं
श्री-कृष्णानुकर्त्रीणां गोपिकानां सखीभिस् तासां विरह-काल-क्षेपाय
तत्-तद्-भाव-पोषार्थं कृत्रिमतयैवाङ्गीकृतं, न तु तत्-तद्-भावेनेति
समाधेयम् \।

केचिच् चैवं व्याचक्षते---पूतना-वध-लीला-स्मरणावेशे सति कासाञ्चित्
पूतनानुकरणम् अपि श्री-कृष्णानिष्ट-शङ्कया भयेनैव भवति \। यथा
लोकेऽपि आत्मानिष्ट-शङ्कया भयोन्मत्तस्य
तद्-भय-हेतु-व्याघ्राद्य्-अनुकरणं भवति \। ततस् तद्-अनुकरणेऽपि
आत्मनीव श्री-कृष्णे प्रीतिर् एवोल्लसति, न तु द्वेषः \। सा प्रीतिर्
यथात्मनि तद्-रूपतयैव तिष्ठति, तथैव तासां श्री-कृष्णेऽपि
स्वभावोचितैवानुवर्तते \।

ततः बद्धान्यया स्रजा काचिद् \[भा।पु। १०.३०.२३\] इत्य्-आदौ
श्री-यशोदानुकरणं च तथैव मन्तव्यम् \। पूर्वं हि
दामोदर-लीला-स्मरणावेशेन तस्याः श्री-कृष्ण-भावः \। ततश् च वक्त्रं
निनाय भय-भावनया स्थितस्य \[भा।पु। १.८.३१\] इत्य्-उक्त-रीत्या
श्री-यशोदातो भयम् अपि जातम् \। बाल्य-स्वभावानुस्मरणेन
तद्-अनुकरणं च \। ततश् च सैव स्वयम् अन्यां काञ्ची-तल्-लीलावेशेनैव
कृष्णायमानां च बबन्ध \। तथापि पूर्ववत् स्वभावोचितैव प्रीतिस्
तस्याम् अन्तर्वर्तत एव \। सा हि प्रीतिस् तत्-तद्-भावस्य
परमाश्रय-रूपा \। ततो बहिर् एव तत्-तद्-अनुकरणात्
श्री-यशोदा-भावस्य च मध्ये श्री-कृष्ण-भाव-व्यवधानेन
निज-भावास्पर्शान् न विरोध इति \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गतीति \। गत्य्-आदिषु प्रतिरूढाः
सदृशी-भूताः मूर्तय इन्द्रियादि-सङ्घातात्मक-देहा यासां ताः \। ततश् च
चिरात् प्राप्तावधानानां तासाम् अवस्थां वर्णयति \।\।३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तद्-आवेशे जाते सति किं
वृत्तम् इत्य् अत आह---गति-स्मितेति \। **प्रियस्य** प्रीति-विषयस्य
गत्य्-आदिषु **प्रतिरूढ-मूर्तयः** प्रतिरूढाः लीलाभिर् आविष्टा देहा
यासां ताः \। अत एव **अबलाः** कृष्ण-ग्रह-गृहीतत्वात् पारतन्त्र्यम्
उक्तम् \। यतस् **तद्-आत्मिकाः** कृष्णाविष्टेन्द्रिय-देहा अन्योन्यं कृष्णो\ऽहम्
इति **न्यवेदिषुः** निवेदितवत्यः \।

ननु भोक्तृ-भोग्यात्मके भेदे विद्यमाने कथम् अभेदोक्तिर् जाता ? इति
चेत्, तत्राह---**तद्-आत्मिका** इति \। तासां देहेन्द्रियादिषु प्रविष्टस्य
श्री-कृष्णस्यैवोक्त्या, न तासाम् इति \। यथा ज्ञानी आत्म-साक्षात्कारे जाते
\"ब्रह्माहम् अस्मि\" इति वदति \। यथा च कर्मसु अस्मिन् कर्मणि त्वं
ब्रह्म भवेत्य् उक्ते स तु ब्रह्मास्मीति वदति \। यथा तत्र
भावाभेदेनैव व्यवहारः, तथात्रापि कृष्णाभेद-प्रतीतिः, तथोक्तं---

> अभेदोक्तिस् त्रिधा दृष्टा ज्ञाने भक्तौ च कर्मणि \।
>
> अत्राधिकारी स भवेद् यः फलेषु च भेदवान् \।\। इति \।

पुनः कीदृश्यः ? **कृष्ण-विहार-विभ्रमाः** कृष्णस्यैव विहारः क्रीडा,
तस्यां विभ्रमो यासां ताः \। काचित् कृष्णवद् विहरति, तां दृष्ट्वान्यासां
विभ्रमो भवति \। तद् उक्तं रसार्णवे---

> प्रियागमन-वेलायां मदनावेश-सम्भ्रमात् \।
>
> विभ्रमोऽङ्गद-हारादि-भूषा-स्थान-विपर्ययः \।\। \[र।सु। १.२०३\]
> इति \।

कृष्ण-गत्य्-आदिषु मूर्तयो\ऽध्यस्ताः मूर्तिषु गत्य्-आदयो\ऽध्यस्ताः \। एवम्
अन्योन्य-धर्माभिनिवेशात् विलासस्य पूर्णता-विच्युतिश् च जाता \। **गतिः**
पादयोः, **स्मितं** मुखे, **प्रेक्षणं** चक्षूंषि, **भाषणं** वाचिकं
रूप-लक्षणम् एतत् \। सर्वे\ऽपि विभ्रमादयः लीलादयो बन्धा अपि
प्रिय-सम्बन्धिनः संयोगावस्थायां अनुभूताः, स्मृति-पथम् अवतीर्णाः
सन्तो विपरीता जाताः \। रसाधिक्ये स्त्रियः पुरुषत्वम् आपद्यन्ते इति
वात्स्यायणः \।

यद् वा, स्व-गत्य्-आदिषु **प्रियस्य प्रतिरूढ-मूर्तयः** \। अत एव
**कृष्ण-विहार-विभ्रमाः** कृष्ण-विहार-विभ्रमश्
चुम्बनालिङ्गनादि-विलास-विशेषो यासां ताः \। यद् वा, कृष्णस्यैव विहारः
विगतस् त्रुटितो हारो यस्मात्, तादृशो विभ्रमो विलासो यासां ताः \। यद् वा,
कृष्णस्यैवायं विहार इति विभ्रमो भ्रान्तिर् याभ्यस् ताः \। कृष्ण एवायं
विहरति इति परस्परं चेष्टितवत्यः \। यतस् **तद्-आत्मिकाः**
तन्-मनस्काः असमापित-वाक्या एवान्योन्य-रसावहम् इति **निवेदितव्यः** \।

विरह एव तासां तदात्मिकत्वं कृतवान् इति भावनं ह्य् अभेद-ज्ञानं
तासां तात्त्विकं, किन्तु प्रेम्णा तस्मिन्न् एव क्षणे तादात्म्यं जाते तात्त्विकं
चेद् अभविष्यत्, तदा श्री-कृष्णाविर्भावे जाते तथात्वम् अभविष्यत् \। अग्रे
वक्षति---तं विलोक्यागतं प्रेष्ठं प्रीत्य्-उत्फुल्ल-दृशो\ऽबलाः उत्तस्थुर्
\[भा।पु। १०.३२.३\] इति उत्थानं न भवेत् \। तथा चोक्तं
गीत-गोविन्दे---

> मुहुर् अवलोकित-मण्डन-लीला \।
>
> मधु-रिपुर् अहम् इति भावन-शीला \।\। \[गी।गो। ६.५\] इति \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्यैवोन्मादस्य
प्रौढत्वे सति तासाम् अवस्थाम् आह---गतीति \। **प्रियस्य गत्य्**-आदिषु
पूर्वोक्तेषु **प्रतिरूढा मूर्तयो** देहा यासां ताः \। आदौ प्रियस्य
गति-स्मितादयः \। आसां प्रत्येकं मूर्तौ चित्तेन्द्रियादि-मय्याम् आरूढाः \।
ततस् तेषु गति-स्मितादिषु आसां मूर्तिश् च प्रत्यारूढा इत्य् अर्थः \। ततश्
चोन्मादाद् एकीभावे सति **असौ कृष्ण एवाहं**, किं वा, अहम् एव कृष्ण
इत्य्-आदि सावधारणां भावानां विहाय असाव् अहं कृष्णो\ऽहम् इति
रसास्वाद-प्रौढिम-मयीम् अवस्थां प्राप्य **तद्-आत्मिकाः**
प्राप्त-कृष्ण-तादात्म्याः, न तु अहङ्ग्रहोपासना-वशाद् एवेति ज्ञेयम्,
**प्रियं प्रियस्य**इत्य्-उक्तेः \। **न्यवेदिषुः** परस्परं
निवेदितवत्यः, न तु वयं व्रज-स्त्रियः इति मनाग् अपि का अपि जानन्ति
स्मेत्य् अर्थः \। तत्र हेतुः---**कृष्ण-विहारैः** स्मर्यमाणैर्
**विभ्रम** उन्मादो यासां ताः \।\।३\।\।

**\॥।**

\।\। १०.३०.४ \।\।

गायन्त्य उच्चैर् अमुम् एव संहता

विचिक्युर् उन्मत्तकवद् वनाद् वनम् \।

पप्रच्छुर् आकाशवद् अन्तरं बहिर्

भूतेषु सन्तं पुरुषं वनस्पतीन् \।\।

**श्रीधर-स्वामी (भावार्थ-दीपिका) :** किं च, गायन्त्य इति \। **वनाद्
वनान्तरं** गच्छन्त्यो **विचिक्युर्** अमृगयन् \। उन्मत्त-तुल्यत्वम्
आह---**वनस्पतीन् पप्रच्छुः** \। **भूतेष्वन्तरं** मध्ये
**सन्तंपुरुषं बहिश्** च सन्तम् इति \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ताद्रूप्यं प्राप्ता अप्य् अन्यद्
अपि किञ्चिच् चक्रुर् इत्य् आह---किं चेति \। गायन्त्य इति \। तं प्रति दूरान्
निजार्ति-श्रावणार्थम् \। यद् वा, गीत-प्रियस्य तस्य तेनाकर्षणार्थम् \।
**अमुं** श्री-कृष्णम् **एव** न त्व् अन्यत् किञ्चित् **संहता** मिलिताः
सम्यग् मार्गणार्थम् अन्योन्यार्त्य्-उपशमार्थं वा \। **वनस्पतीन्** पुष्पं
विना फल-धारिणः \। सर्व-व्यापिनः स्थान-प्रश्नोऽत्य्**उन्मत्तताम्**
एवाह---

> यच् च किञ्चिज् जगद्-वस्तु दृश्यते श्रूयते\ऽपि वा \।
>
> अन्तर् बहिश् च तत् सर्वं व्याप्य नारायणः स्थितः \।\। इति श्रुतेः
> \।\।४\।\।

---------------------------------------------------------------------------------------------------------------------

**कैवल्य-दीपिका :** विभ्रमम् एवाह---**गायन्त्य** इति \। **अमुम्**
कृष्णम् \। **संहता** मिलिताः \। **वनाद् वनम्** वने वने **विचिक्युः**
अन्वेषयामासुः \। **अन्तरम्** अन्तः \।\। ४\।\। \[मु।फ। १२.२०\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :संहता** एकीभूय
**वनाद् वनम् अन्या विचिक्युः** \। न केवलं विचिक्युः, **पप्रच्छुः** \।
**आकाशवत्** शून्यम् इव, पृच्छा तु बुद्धि-पूर्विका न भवतीति भावः\।
**वनस्पतीन्** लक्ष्यीकृत्य **अन्तर्-बहिर्-भूतेषु सन्तम्** अन्तर्यामिणं
**पुरुषम्** इव श्री-कृष्णं पप्रच्छुः \। पृच्छेर् द्विकर्मकत्वात् \।
प्रधान-कर्म श्री-कृष्णे\ऽध्याहार्यः \।\।४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न चैवं केवलम्
अनुकरणं लीलाविष्टता वा, किन्तु विरह-विह्वलाः सत्य इतस्
ततोऽन्वेषयन्त्यः पुरो दृश्यमानात् सर्वान् एवापृच्छन्न् इत्य् आह---गायन्त्य
इति \। **उच्चैर्** गानं तं प्रति दूरान् निजार्ति-श्रावणार्थम् \। किं वा,
गीत-प्रियस्य तस्य तेनाकर्षणार्थम् \। किं वा, आर्ति-भर-स्वभावाद्
एवम् एवेति \। यद्यपि त्यागेन परम-प्रदत्वेन च तद्-गानादिकं न
युज्यते, तथापि **अमुम्** एवेति तदानीम् अपि तद्-एक-प्रियत्वम् \।

किं वा, तद्-एक-गान-शीलत्वम् उक्तम् \। **संहता** अन्योन्यं मिलिताः
सत्यः सर्वत्र सम्यङ्-मार्गणार्थम् \। किं वा, सख्येनान्योन्यम्
आर्त्य्-उपशमार्थम् \। किं वा, आर्ति-विशेष-स्वभावाद् एव \।

वनस्पतीन् प्रति प्रश्ने हेतुः---**उन्मत्तकवद्** इति \। स्वार्थे कुत्सायां
वा कः \। तेन केशाद्य्-असंवरणं ध्वन्यते \। तत्रान्वेषणे प्रश्ने च
विचाराभावेनाभिनिवेशोऽपि निरस्तः \। अन्यथा वृक्षेषु प्रश्नानुपपत्तिः
\। **वनाद् वनम्** इति प्रतिवनेऽन्वेषानेनेतस् ततो बहुल-परिभ्रमणं
तेनानेक-कालम् अन्वेषणम् अपि सूचितम् \।

**आकाशो** यथा **बहिर् अन्तर्** व्याप्यास्ते, तथा **भूतेषु**
सर्व-जीवेषु **पुरुषं** पुरुष-रूपेणान्तरम् अन्तर्-बहिश् च व्याप्य
**सन्तम्** \। यद् वा, भूतेसु प्राप्तेषु कुञ्जादिषु अन्तर् बहिश् च
स्व-निकटे सन्तम् अप्य् उन्मादाद् एव वृक्षादीन् पप्रच्छुः \।

यद् व, पुरुषं निज-स्वामिनम् इति तादृशे प्रश्ने मार्गणे च हेतुः \। यद्
वा, अहो बत सर्वत्र सन्तम् अपि स्वयं तथा ज्ञायमानम् अपि
विरहज-प्रेमार्ति-भरेण वृक्षान् अपि ताः पृष्टवत्य इति स्वयम् अपि
तादृशाप्य् आह---आकाशेत्य्-आदि \। अर्थः स एव \। अहो शृणु
प्रेमार्ति-वैवश्य-माहात्म्यम् इति भावाह् \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च चिरात्
प्राप्तावधानानां तासां पुनर् उन्मादाख्याम् अवस्थां वर्णयति---गायन्त्य
इति \।

गानम् अत्र गोकुले प्रसिद्धं पूतना-वधादि-मयम् \। तच् च
विष-जलाप्ययाद्[^६४]\[भा।पु। १०.३१.३\] इत्य्-आदि वक्ष्यमाण-रीत्या
स्व-रक्षणाभिप्रायेण \। **उच्चैर् गानं** तु तं प्रति दूरान्
निजार्ति-श्रावणार्थम् \। किं वा, गीत-प्रियस्य तस्य तेनाकर्षणार्थम् \।
किं वा, आर्ति-भर-स्वभावाद् एव **अमुम्** एवेति \। यद्यपि त्यागेन
परम-दुःखोऽसौ, तथापि तम् एवेत्य् अर्थः \। गणयति गुण-ग्रामं
भ्रामं भ्रमाद् अपि नेहते \[गी।गो। २.१०\][^६५] इत्य्-आदिवत् \।
**संहता** अन्योन्यं मिलिताः सत्यः सर्वत्र सम्यङ्-मार्गणार्थम् \।

[^६४]: विष-जलाप्ययाद् व्याल-राक्षसाद् वर्ष-मारुताद् वैद्युतानलात् \।

    वृष-मयात्मजाद् विश्वतो-भयाद् ऋषभ ते वयं रक्षिता मुहुः \।\।


[^६५]: गणयति गुण-ग्रामं भ्रामं भ्रमाद् अपि नेहते

    वहति च परितोषं दोषं विमुञ्चति दूरतः \।

    युवतिषु वलत्-तृष्णे कृष्णे विहरति मां विना

    पुनर् अपि मनो वामं कामं करोति करोमि किम् \।\।१०\।\।


किं वा, सख्येनान्योन्यम् आर्त्य्-उपशमनार्थम् \। किं वा,
आर्ति-विशेष-स्वभावाद् एव \। गानान्वेषणयोर् यौगपद्यम् इदं
**गायन्त्य** एव भ्रमन्ति, मध्ये मध्ये तु पृच्छन्तीत्य् अर्थः \।

**वनस्पतीन्** प्रति प्रश्ने हेतुः---**उन्मत्तकवद्** इति \। स्वार्थे कन्
\। तेन केशाद्य्-असंवरणं व्यज्यते \। **पुरुषं** सर्वान्तर्यामि-रूपम्
अपि \। अत एव **आकाशवद् भूतेष्व् अन्तरं बहिश् च** व्याप्य **सन्तं
पप्रच्छुः** \। निज-प्रेमावलम्बन-केवल-नर-लीला-रूपेणैव तस्य
तत्-प्रश्न-विषयत्वाद् इति भावः \।

यद् वा, अहो बत तासाम् इदं सर्वं किम् अरण्य-रुदितम् एव जातं ? नेत्य्
आह---आकाशेति \। वक्ष्यते च स्वयं---मया परोक्षं
भजता[^६६]\[भा।पु। १०.३२.२१\] इति \।

[^६६]: एवं मद्-अर्थोज्झित-लोक-वेद-

    स्वानां हि वो मय्य् अनुवृत्तयेऽबलाः \।

    मया परोक्षं भजता तिरोहितं

    मासूयितुं मार्हथ तत् प्रियं प्रियाः \।\।


यद् व, पुरुषं स्व-नायकं पप्रच्छुः \। तं च भूतेषु प्राणिषु
स्थावर-जङ्गमेषु आकाशवद् अन्तरं बहिश् च सन्तं साक्षाद् इव सत्तया
स्फुरन्तं पप्रच्छुः \। तादृश-ज्ञान-स्फूर्तिश् च तासां
प्रेम-विवर्त-विशेषाद् एव---वन-लतास् तरव आत्मनि विष्णुं व्यञ्जयन्त्य
इव पुष्प-फलाढ्या \[भा।पु। १०.३५.९\] इतिवत् \। तत्र बहिः-स्फूरणं
दूरतः, अन्तस् तु निकटात्\। तत्र च सत्य् उन्मादेनैवानिनिद्रियेष्व् अपि
वनस्पति-जातिषु प्रश्नो योग्य इति भावः\।\।४\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३४५) :** उन्मादो
हृदय-भ्रान्तौ---गायन्त्य उच्चैर् अमुम् एव संहता इत्य्-आदि \। स्पष्टम्
\।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गायन्त्य इति \। गानम् अत्र
गोकुल-प्रसिद्धं पूतना-वधादि-मयं गानान्वेषणयोर् यौगपद्यम् इदं
**गायन्त्य** एव भ्रमन्ति, मध्ये मध्ये तु पृच्छन्ति\।**पुरुषं**
सर्वान्तर्यामि-रूपम् अपि, अत एव **आकाशवत् भूतेष्वन्तरं बहिश्** च
व्याप्य **सन्तम्** अपि **पप्रच्छुः** \। तत्र हेतुः---अमुं तासु तु
निज-प्रेमालम्बन-रूपेणैव स्फुरन्तम् इत्य् अर्थः \।

यद् वा, पुरुषं स्व-नायकं पप्रच्छुः \। तं च भूतेषु प्राणिषु
आकाशवद् अन्तरं बहिश् च व्याप्य सन्तं पप्रच्छुः \। तस्य तत्र तत्र
सत्तां पप्रच्छुर् इत्य् अर्थः \। किञ्चित् प्रतिबिम्बं पृच्छन्तं
पृच्छन्तीतिवत् \। तादृश-ज्ञानं च तासां प्रेम्णा तत्र तत्र स्फूर्तेर्
एव---वन-लतास् तरव आत्मनि विष्णुं व्यञ्जयन्त्य इव पुष्प-फलाढ्या
\[भा।पु। १०.३५.९\] इतिवत् \।\।४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तास् ता चेष्टा हृदि
कृत्वैव तस्थुर् इति न, अपि तु तद्-गान-पूर्वकं वनाद् वनं च
विचारयामासुर् इत्य् आह---गायन्त्य उच्चैर् इत्य्-आदि \। **उच्चैर्** इति
कदाचिद् दूरे वा गतो वर्तत इत्य् आशङ्क्य उच्चैर् गानम् \। **अमुं**
श्री-कृष्णं **संहता** एव मिलिता एव कदाचिद् आत्म-मध्ये कापि
वियुज्येतेति **उन्मत्तकवत्** उन्मत्तिका इव, अनुकम्पायां कन् \। न
केवलं **विचिक्युः, पप्रच्छुश्** च \। प्रच्छि द्वि-कर्मकः \। तत्रामुं
श्री-कृष्णम् इति मुख्यं कर्म \। **भूतेष्व् आकाशवत्** \। **अन्तरम्**
अन्तरे **बहिर्** बाह्ये च **सन्तं पुरुषम्** आत्मानम् इति गौणं कर्म \।
तत्र प्रष्टव्यान्तराभावात् तां लक्षीकृत्यैव पप्रच्छुर् इत्य् अर्थः \।
भूतेसु सन्तम् इति भूतं लक्ष्यीकृत्येत्य् आयाते \। **वनस्पतीन्** इति
वनस्पतीन् प्रतीत्य्-अर्थः \। तेन गानं कर्म, अमुम् इति गौणं कर्म,
पुरुषम् इति वनस्पतीन् इति कर्म-प्रवचनीयार्था द्वितीया \। वनस्पतीन्
प्राप्येति वार्थः \। हारम् इत्य् उक्ते पिधेहीत्य्-आदि
क्रियाध्याहारेणान्वय-बोधात् \।\।४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तादात्म्यापन्नानां
सञ्चारि-भावोदयेन दिव्योन्माद-कृतं चेष्टितम् आह---गायन्त्य इति \।
**संहता** अन्योन्य-मिलिताः सत्यो **वनाद् वनं** गच्छन्त्य इतस् ततो
**विचिक्युर्** अमृगयन् \। यस् त्व् अन्तर्धानेन दुःखदवत् प्रतीयमानस्
तम् **अमुमेवौच्चैर् गायन्त्यः** \। दूरं गतम् इति मत्वा
निजार्ति-ज्ञापनार्थम् उच्चैर् गानम् \। यद् वा, कीर्तिः गायकेष्व् अति
प्रीति-युक्तत्वात् तस्येत्य् उच्चैर् गानम् उन्मत्तवत् स्वार्थे क-प्रत्ययः \।
निजाङ्गावगुण्ठन-विस्मृति-पूर्वकम् अन्वेषितवत्यः \।

न केवलम् अन्वेषणम्, अपि तु पृष्टवत्योऽपि \। तद् उक्तं रसार्णवे---

> उन्मादश् चित्त-विभ्रान्तिर् वियोगाद् इष्ट-नाशतः \।
>
> वियोगजे तु चेष्टाः स्युर् धावनं परिदेवनम् \।\।
>
> असम्बद्ध-प्रलपनं शयणं सहसोत्थितिः \।
>
> अचेतनैः सहालापो निर्निमित्त-स्मितादयः \।\। \[र।सु। २.४५-४६\] इति
> \।

उन्मत्तस्यैव तासाम् आचरितम् आह---**आकाशवत्** \। **बहिर् अन्तरम्**
एक-रूपम् एव **सन्तंपुरुषं,** पूर्षु शयनाद् अन्तर्यामिनम् \। अत एव
**वनस्पतीन्** महतो वृक्षान् **पप्रच्छुः** \। अहो अमी
देव-वर-[^६७]\[भा।पु। १०.१५.५\] इत्य्-आदिना श्री-कृष्णोक्तं स्मृत्वा तेषु
स्नेहातिशयस्य दृष्ट-चरत्वात्\। वृक्षेषु प्रश्नः भूतेषु जङ्गमेषु
बहिर्-इन्द्रिय-व्यापार-युक्तेषु बहिः सन्तं बहिर्-इन्द्रिय-वृत्त्यापरोक्षम्
उपलभ्य मानत्वात् \। स्थावरेषु अन्तरं सन्तं यतः पुरुषं तेष्व् अन्तर्
एव निविष्टम् एते निधि पालका इव प्रत्यक् वृत्तय इति सम्भाव्य
पप्रच्छुर् इति \।

[^६७]: अहो अमी देव-वरामरार्चितं

    पादाम्बुजं ते सुमनः-फलार्हणम् \।

    नमन्त्य् उपादाय शिखाभिर् आत्मनस्

    तमो-\ऽपहत्यै तरु-जन्म यत्-कृतम् \।\।


यद् वा, आकाशवत् शून्यवत् उन्मादाः पप्रच्छुर् इति \। यद् वा, भूतेषु
स्थावर-जङ्गमेषु अन्तरं सन्तं वनस्पतीन् बहिः पृच्छवत्य इति \।
उन्मादाद् एवात्म-विवेक-शून्याः \। जङ्गमान् पृष्ट्वा स्थावराणि पृच्छन्ति
स्मेत्य् अर्थः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यदा च स तासाम् उन्मादः
स्व-प्रौढिमानं विहाय मन्दीबभूव, तदा ता अर्ध-बाह्यानुसन्धानवत्यो
यथा चेष्टन्ते स्म, तद् वर्णयति---गायन्त्य इति \। कान्त-विच्छेदेन
दुःखिन्यो वयं व्रज-स्त्रियस् तम् अन्वेषयाम इति बाह्यानुसन्धानम् \।
**संहता** मिलिता **वनाद् वनं गच्छन्त्यः** \। **उन्मत्तकवत्** ईषद्
उन्मत्ता इव, अल्पार्थ-क-प्रत्ययः \। **पुरुषं** श्री-कृष्णम् \।
**वनस्पतीन् पप्रच्छुर्** इत्य् उन्माद-लक्षणम् \।

ननु सर्व-मुख्यया वृन्दावनेश्वर्या सह कृष्णस् तदा सुखेन रमते
एवेति जानीमः \। किन्तु, तद्-विरहोन्मत्तानाम् आसां गोपीनाम्
उन्माद-प्रश्नादिकं स जानाति न वेत्य् अतो विशिनष्टि---**भूतेषु** सर्वेष्व्
**अन्तरं बहिश् चाकाशवद्** व्याप्य स्थितम् \। तेन
कृष्ण-स्वरूपस्यापरिच्छिन्नत्वेऽपि सर्व-गतत्वात् तासां प्रश्नादिकं तत्र
तत्रैवालक्ष्यमाणः शृणोत्य् एवेति द्योतितम् \।\।४\।\।

**\॥।**

\।\। १०.३०.५ \।\।

दृष्टो वः कच्चिद् अश्वत्थ प्लक्ष न्यग्रोध नो मनः \।

नन्द-सूनुर् गतो हृत्वा प्रेम-हासावलोकनैः \।\।

**श्रीधर-स्वामी (भावार्थ-दीपिका) :** तत् प्रपञ्चयति
नवभिः---तत्र महत्त्वाद् एते पश्येयुर् इत्य् आशयाश्वत्थादीन्
पृच्छन्ति---दृष्ट इति \। **प्रेम-हास**-विलसितैर् **अवलोकनैर् अस्माकं
मनो हृत्वा** चोर इव **गतो वो** युष्माभिः किं **दृष्टः ?** इति
\।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तत्* प्रश्न-वृत्तम् \।
*तत्र* वनस्पतिषु \। *एते*\ऽश्वत्थादयो *महत्त्वाद्* अच्युतत्वाद्
दूर-दर्विन इति \। यद् वा, विष्णु-ब्रह्म-रुद्राणां क्रमेणाधिष्ठानान्य्
एते\ऽतो\ऽपि महान्त इति\। **अश्वत्थम्** उद्दिश्याहुः---न मया दृष्ट इति
चल-दलतया तच् चेष्टिताध्यवसानात्, श्वो\ऽपि न स्थास्यतीति निर्वेदाच् च
\। युक्तम् उक्तम् \। अक्षि-रहितेनानेन कथं दृश्यः ? इति परस्परम्
अक्षिमन्तम् उद्दिश्याहुः---**प्लक्षेति,** प्रकृष्टे अक्षिणी यस्येत्य् अ-कारस्य
पूर्व-रूपत्वं शङ्कध्वादित्वात्, र-लयोर् ऐक्याच् च सिद्धम् \। अथ
पश्यन्न् अपि वाग्-इन्द्रियाभावाद् वक्तुं न शक्नोति, अतस् तद्वन्तं
वट-मध्यमस्याहुः---नव-पल्लवान्य् अस्य जिह्वा-तुल्यानीति ज्ञेयम् \।
मनसो रत्नत्वम् \। हृत्वेति---न चोरं युष्मान् साधून् पृच्छामेति
\।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वो युष्माभिर् युष्मदीयो वा
\। सम्बन्ध-ज्ञापनं तद्-दर्शन-सम्भावनार्थम् \। ततः स्नेहेन
कथनाय च \। यद् वा, प्रेम-भर-स्वभाव एवायं, येन
निज-भावो\ऽन्यं स्व-सदृशं लक्ष्यीकृत्योच्च्यत इति प्रत्येकं पृथक्
सम्बोधनं, वैष्णवत्वेनादरात् \। तत्राश्वत्थस्य विष्णु-विभूतित्वेन
वैष्णवत्वं प्रसिद्धम् एव \। वटे वटे च मां विद्धि इत्य् अर्जुनं प्रति
भू-तल-वर्ति मुख्य-श्री-मूर्ति-प्रसङ्गे श्री-भगवद्-उक्तेः \।
न्यग्रोधस्य च तथा \।

तयोः साहचर्येण प्लक्षस्यापि श्री-विष्णु-शिव-ब्रह्मणां क्रमेण ते
अधिष्ठानानीति केचित् \। यद्यपि विरह-विह्वलतयोन्मत्तवत्तान् प्रति
प्रश्नात् तादृशाभिप्रायो न घटते, यश् चासौ कुत्र कुत्रापि
श्री-स्वामि-पादैर् व्याख्यातो\ऽस्ति, स तु निवृत्ति-परेयं पञ्चाध्यायीति
व्यक्तीकरिष्यमाण इति स्व-प्रतिज्ञानुसारेणैव, न च
श्री-गोपिका-भावानुसारेण \। अतः केवलं पुरतो दृश्यमानान् प्रत्येकं
प्रश्नः \। तथापि पूर्वापर-वाक्य-सङ्गत्य्-अर्थं तेषां
व्याख्यानुसारेणैव किञ्चिद् उल्लिख्यते, नन्द-सूनुर् इति निज-स्वामिनं
प्रति तथैवोक्त्य्-उपपत्तेः \। किं वा, रसिकताद्य्-अभिप्रायेण \। एवम्
अग्रे\ऽपि \।

ननु किम्-अर्थम् असौ युष्माभिः पृच्छ्यते ? तत्राहुः---**नो मनो हृत्वा
गत** इति \। हृत्वेति मनसो रत्नत्वं ध्वन्यते \। अतो
नष्टोद्देशित्वेनागतास् तं चौरं साधून् युष्मान् पृच्छाम इति भावः \।
कच्चिद् इति प्रश्नात् \। तर्हि कथ्यताम् इति शेषः \। विरह-विह्वलतया
वाक्य-समाप्त्य्-असम्भवात् \। ततश् चात्रैव यत्नात् सम्यग् अन्वेषयामः \।
किं वात्र भवद्भिर् दृष्टे सत्य् अनुमीयते \। सो\ऽत्र निकटे\ऽस्तीति
तथाप्य् आश्वस्ताः प्राणान् निरुध्य रक्सेमेति भावः \। यद् वा,
उन्मत्तकवद् \[४\] इत्य् उक्तेर् अत्यन्तार्ति-विवशतया
प्रत्युत्तरापेक्षाद्य्-असम्भवात् तथैव वाक्य-समाप्तिर् इति ज्ञेयम् \। एवम्
अग्रे\ऽपि \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वो युष्माभिः प्रत्येकं पृथक्
सम्बोधनं श्री-कृष्ण-प्रियत्वेनादरात् \। ननु किम्-अर्थम् असौ युष्माभिः
पृच्छ्यते ? तत्राहुः---नो मनो हृत्वा गत इति \। हृत्वेति मनसो
रत्नत्वं व्यज्यते \। अतो नष्टोद्देशित्वेनागतास् तं चौरं साधून् युष्मान्
पृच्छाम इति भावः \। अत एव दुःखेन साक्षात् तन्-नामोक्तिर् अपि साक्षात्
श्री-कृष्ण-नामानुक्तिस् त्व् ईर्ष्ययापि \। अपि-शब्दाच् चोरस्य
नाम्नो\ऽग्राह्यत्वेन सूचकस्यापि तद् भवेद् इत्य्-उक्तेः \। कच्चित् प्रश्ने \।
भवद्भिर् दृष्टे सति साच्याम् एव दिशि विहरतीति समाश्वासम्
आसाद्यान्वेषयाम इति भावः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : नन्द-सूनुर्** इति स्व-विश्वासे हेतुः
तथापीत्य् अर्थः \।\।५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद् एव
प्रपञ्चयति*---*दृष्टो व इत्य्-आदि \। **अश्वत्थ-प्लक्ष-न्यग्रोधा**
वनस्पतयः, तैर् अपुष्पाद् वनस्पतिर् इति \। तथा कारणं विनापि
फलवत्त्वे\ऽमी भाग्य-भाज एव, तद् अवश्यम् एभिर् दृष्टो\ऽसाव् इत्य्
आशयेन तान् एव प्रथमं पप्रच्छुः \।

ननु तत्-पृच्छया किं वः ? इत्य् अत आहुः---**नो**\ऽस्माकं **मनो हृत्वा
गत** इति चेद् भवत्यो बह्व्यः, स त्व् एकः, कथम् अहार्षीत् ? इत्य्
आहुः---**नन्द-सूनुः** नन्दस्य व्रज-राजस्य पुत्रः, तेनासौ
बली-भवतीत्य् अर्थः \। केन साधनेनापहृतं वो मनः ?
तत्राहुः---**प्रेम-हासावलोकनैर्** अस्माकम् अन्तर् अन्तस्थं मनो बहिर्
आकृष्येत्य् अर्थः \।\।५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं सामान्यतः प्रश्ने
उन्मत्त-तुल्यत्वम् उक्ताः \। इदानीं ततः ताम् अगृहीत्वा पृच्छति---दृष्ट
इति \। एते हि वैष्णवाः श्री-कृष्णं श्रुत्वा यथार्थं कथयिष्यन्तीति
मनसि विचिन्त्य पृच्छन्ति \। भो **अश्वत्थ** ! भो **प्लक्ष** ! भो
**न्यग्रोध** ! अश्वत्थस्य भगवद्-विभूतित्वात् अश्वत्थः
सर्व-वृक्षाणाम् \[गीता १०.२६\] इत्य् उक्तत्वात् \। प्लक्षस्यापि
रुद्र-विभूतित्वात्, बटस्यापि ब्रह्म-विभूतित्वात् \।

यद्यपि व्रज-देवीनाम् इदम् अनुसन्धानं नास्ति, तथापि उपनिषद्-रूपाणां
पूर्व-संस्कार-वशाद् उक्तिर् अनुसन्धेया \। **वो** युष्माभिर् **दृष्टः
कच्चिद्** इति कोमल-प्रश्ने \। यद् वा, वो युष्माकं प्रभुः सम्बन्धवान्
\।

ननु दृष्टश् चेत् तर्हि तेन किं ? तत्राहुः---**प्रेम-हासावलोकनैः**
प्रेम्णान्तः प्रवेशः हासावलोकनाभ्यां हरणम् \। अत एव न तस्य किञ्चिद्
अप्य् अशक्यम् इति भावः \। न हि गोप्यं हि साधूनाम् इति प्रसिद्ध्या युष्मान्
पृच्छामः भवद्भिर् अकथितान्य् अत्र गत्वान्यान् प्रक्ष्याम इति \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रश्नं प्रपञ्चयति
नवभिः \। तत्राप्य् अत्युच्चतरत्वाद् एनं दूर-वर्तिनम् अपि तम् अवश्यं
पश्येयुर् इति सम्भाव्य पृच्छन्ति*---*दृष्ट इति \।
**प्लक्षः**\"पीलुखन्वु\" इति ख्यातः \। **न्यग्रोधो** बटः \।
किम्-अर्थं पृच्छथ ? इति तेषाम् अपि प्रश्नम् आशङ्क्याहुः---**नन्दस्य**
साधोः **सूनुर्** अपि **नो**\ऽस्माकं नेत्र-द्वारतो\ऽन्तः **मनो हृत्वा
गतः** \। **प्रेम्णः** सर्व-लोकोन्मादकेन महा-मोहनौषध-विशेषेण
सहितैर् **हासावलोकनैः** प्रेषितैर् भृत्यैर् अस्माकं
नेत्र-द्वारतो\ऽन्तःकरणम् अन्तः-पुरं प्रवेशितैर् मनो-रत्नं चोरयित्वा
पलायित इत्य् अर्थः \। क्षणं स्थित्वा, \"अहो किम् एताभिः क्षुद्राभिः ?
इत्य् अस्मान् अवजानन्तः स्तब्धा अभी प्रत्युत्तरं न ददते \। तद् अलम्
एतैः क्षुद्र-फलैः परोपकार-धर्मानभिज्ञैर् अप्रफुल्लैः
अशुद्धान्तःकरणैः !\" इति तान् विहायान्यत्र गताः \।\।५\।\।

**\॥।**

\।\। १०.३०.६ \।\।

कच्चित् कुरवकाशोक-नाग-पुन्नाग-चम्पकाः \।

रामानुजो मानिनीनाम् इतो[^६८] दर्प-हर-स्मितः \।\।

[^६८]: गतो इति प्रायः पाठः \। इत इति स्वामि-सम्मतः \।


**श्रीधर-स्वामी (भावार्थ-दीपिका) :** महान्तः स्व-पुष्पैर्
बहूपकारिणश् चेति कुरवकादीन् पृच्छन्ति---कच्चिद् इति \। **हे
कुरवकादयः** ! **दर्प-हरं स्मितं** यस्य स **इतो गतः कच्चिद्
दृष्टः ?** इति \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कौ रवो यस्य स
तथानेनायं शब्दवान् वदिष्यतीत्य् आहुः---हे **कुरवकेति** \। अन्या
ऊचुः---अयं कु ईषद् रवो भ्रमराणां यत्रेति भ्रमरा अप्य् अत्र नो यान्ति
\। यद् वा, कु-शब्दत्वाच् छोक-वृद्धि-करो\ऽतो\ऽशोकं शोक-नाशकं
पृच्छत \। नायं वक्तुं क्षमः \। नाम त्व् अस्य जन्म-शील-वर्करस्याज
इव ज्ञेयम् \। नागः नागकेसरः \। केसरोपलक्षित-पक्ष्मवत्त्वाद् अयं
स-चक्षुर् अनेनावश्यं दृष्टः \।

अन्या ऊचुः---अयम् अस्माद् अपि तुङ्गः पुन्नागो दूर-दर्शी वदिष्यतीत्य् अयम् \।
तद्-इतरा ऊचुः---हसत्य् अयं पुष्प-व्याजेन \। दृष्टो\ऽनेन युष्मच्-चोर
इति \। रामो यथा मत्तस् तथा सो\ऽपीत्य् आह---**रामानुज** इति \।
**मानिनीनां** वयो-रूपादिभिर् जात-मानानाम् अस्माकं
तदैवाकस्मिक-पवनेन चालिताग्र-शाखांस् तान् आलक्ष्याहुः---अहो
शिरो-धूननेन वयं न जानीम इति ब्रुवत एते \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महत्तमत्वाद् एते\ऽस्मान्
क्षुद्राः प्रत्यवज्ञया न नूनं कथयेयुर् इति मत्वान्यान्
पृच्छन्ति---कच्चिद् इति \। **कुरवकः** शोणो\ऽम्लानः \। **नागो**
नागकेसरः \। किम् **इतो गतः** ? यद् वा, अत्र वर्तमाने पूर्वं दृष्ट
इति पृष्टम् \। अधुना त्व् इत इति दूरतो\ऽपि दर्शनं सम्भवेत् \। तथापि
न सुलभः स्याद् इति निकटागतस्य सतो\ऽत्रैव तत्-पदान्य् अन्विष्य तैश्
च तम् अन्वेषयाम इति भावः \।

ननु मानिन्यः कथं तं पृच्छत ? तत्राहुः---**मानिनीनाम्** इति \।
तत्-स्मित-मात्रेणैव मानो न तिष्ठेत् \। केवलम् आत्मनो
वैदग्धी-विशेषेण तेनैवास्माकं मानो जनितो, न तत्रास्माकम् अपराध
इति \। किं वा, तदानीम् तत्-स्मितेन मानो हृतः \। अत एवान्वेषयाम इति \।
किं वा, तादृश-महा-मोहनस्य विच्छेदेन क्षणम् अपि जीवितुं न शक्नुम,
इत्य् अतः पृच्छाम इति भावः\।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महत्तमत्वाद् एते\ऽस्मान्
क्षुद्राः प्रत्यवज्ञया नूनं न कथयेयुर् इति मत्वान्यान्
पृच्छन्ति---कच्चिद् इति \। **कुरवकः** शोणो\ऽम्लानः, **नागो**
नागकेसरः \। किम् **इतो गतः**? यद् वा, अत्रान्तर्हितो वर्तते पूर्वं
दृष्ट इति पृष्टम् \। अधुना त्व् इत इति दूरतो\ऽपि दर्शनं सम्भवेत् \।
तथापि न सुलभः स्याद् इति निकटागतस्य सतो\ऽत्रैव तत्-पदान्य्
अन्विष्य तैश् च तम् अन्वेषयाम इति भावः \। गत इति च पाठे बहुत्र,
तन्-मते टीकायाम् इत इत्य् अध्याहृत्य व्याख्यातम् \। **रामनुज** इति
नन्द-सूनुर् इतिवत् \।

ननु मानिनीनां युष्माकं कथं तेन मनो हृतम् ?
तत्राहुः---**मानिनीनाम्** इति \। तासां **दर्प-हरं स्मितम्** अपि यस्य
तादृशो\ऽपीति तस्याविमृश्यकाकारित्वं च ध्वनितम् \। दर्पो गर्वः \।
तदानीम् एव तत्-कृतेन कपट-स्मितेन मान-मय-गर्वो हृतः \। अत
एवान्वेषयाम इति तथा तादृश-महा-मोहनस्य विच्छेदेन क्षणम् अपि
जीवितुं न शक्नुम इत्य् अतः पृच्छाम इति भावः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : इत** इति इण धातोर् निष्ठा-प्रयोगः
**मानिनीनां दर्प-हर-स्मित** इति यश् च तादृशो\ऽपि गत इत्य्
अविमृश्य-कारित्वं तस्य व्यञ्जितम् \।\।६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सख्यः ! एभिर् असौ न
दृष्ट एव \। तेषां कुसुमाभावात् समीपं स नायात् \। तेन सुकुसमान् एव
तरून् पृच्छाम इत्य् आहुः---कच्चिद् इत्य्-आदि \। **कच्चित्** प्रश्ने \। के
**कुरवकादयः** ! **रामानुजो दृष्ट** इत्य् आध्याहार्या पूर्व एव
वावर्तनीयः \। तस्यैवं कार्यम् अयुक्तं किम् ? तद् आहुः---**मानिनीनाम्**
अस्माकं **दर्प-हरणम्** इति \। यत इत्य् आहुः---मानिनीनां दर्प-हरः
स्मितः \।\।६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तत्रोत्तर-प्राप्यात्मानम्
अवज्ञातम् इति मत्वा एते क्षुद्राः सद् सेव्य फलाः किं ज्ञास्यन्तीत्य्
अवज्ञयान्यत्र गत्वा सुगन्ध-पुष्पात् कुरवकादीन् पृच्छन्ति \। एते
कुरवकादयः पञ्च काम-बाणा द्रव-पुष्प-सम्पन्नाः \। एतेषां
पुष्पावचयनं कुर्वन् दृष्टो भविष्यतीति सम्भाव्यम् आहुः---हे
**कुरवक** ! हे **अशोक** ! हे **नाग-केशर** ! हे **पुन्नाग**! हे
**चम्पक** ! भवन्तः परोपकार-स्वभावाः सर्वान् सुरभी-कुर्वतस्
तिष्ठन्ति \। वो दृष्टः ? **कच्चिद्** इति प्रश्ने \। कं पृच्छथ ? इति
चेत् तत्राहुः---**रामानुजो गत** इति साक्षान् नामानुक्तिः प्रियत्वाद् ईर्ष्यया
वेति \।

ननु, युष्माकं किं हृतम् ? अथ च भवत्यो मानिन्यः कथं पृच्छथ ?
इति चेत् तत्राहुः---**दर्प-हर-स्मित** इति \। दर्पो गर्वस् तं हरति
स्मितं यस्य \। दर्पम् एव सर्वस्वं हृत्वा गतः \। गर्व-मूलको मानः,
गर्वे गते स्वत एव मान-हानिर् जाता तद्-अर्थं पृच्छते दृष्टश् चेत्
तर्हि कथयतेति \। गर्व-लक्षणं रसार्णवे---

> ऐश्वर्य-रूप-तारुण्य-कुल-विद्या-बलैर् अपि \।
>
> इष्ट-लाभादिनान्येषाम् अवज्ञा गर्व ईरितः \।\। \[र।सु। २.२५\] इति \।
>
> यत् तु प्रेमानुबन्धेन स्वातन्त्र्याद् धृदयङ्गमम् \।
>
> बध्नाति भाव-कौटिल्यं सोऽयं मान इतीर्यते \।\। \[र।सु। २.११२\]
> इति \।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुष्पोद्यानं प्रविश्याहो
सत्यम् एव एते शुद्धान्तः-करणाः प्रष्टव्याः यद् अहो स्व-मकरन्दैर्
मधुव्रतान् अतिथीन् सेवन्ते इति वृक्षान् आसाद्याहुः---कच्चिद् इति \।
**कुरुवकः** शोणो\ऽम्लानः \। **नागो** नाग-केशरः \। **कच्चिद् गतः**
? किं वा, कच्चिद् इहैव निह्नुत्य स्थितो वेति भावः \।

ननु, किम्-अर्थं पृच्छथ ? इत्य् आशङ्क्याहुः---**मानिनीनां**
मान-धनानाम् अस्माकं **दर्पं** मानं **हरति स्मितं** यस्येति वयं
निर्धनीकृता एवाभूमेति भावः \। तदैवाकस्मिकेन पवनेन
चालिताग्र-शाखांस् तान् आलक्ष्याहो शिरो-धूननेन वयं न जानीम इति
ब्रुवते, तद् अलम् अमीभिः कठोरैः पुरुष-जातिभिर् इत्य् अन्यतो जग्मुः
\।\।६\।\।

**\॥।**

\।\। १०.३०.७ \।\।

कच्चित् तुलसि कल्याणि गोविन्द-चरण-प्रिये \।

सह त्व् आलि-कुलैर् बिभ्रद् दृष्टस् तेऽतिप्रियो\ऽच्युतः \।\।

**श्रीधर-स्वामी (भावार्थ-दीपिका) :** अलि-कुलैःसहत्वा त्वां
बिभ्रत्तवातिप्रियस् त्वया किं दृष्टः ? इति \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे सख्यः ! इयम्
अत्यातिप्रिया तुलसी \। तद् एनां मिलित्वैवाग्रे गतोऽत इयं प्रष्टव्येति
प्राहुः \। तुलं तौल्यं स्यति दूरीकरोतीति **तुलसी** \। यया तुल्यान्या
नेति भावः \। स्यतेर् औणादिको डट् जल्प्यः \। दर्श-स्पर्शादिनैव
सर्व-कल्याण-करी त्वम् असि \। तत्र हेतुः---**गोविन्द-चरण-प्रियेति**
\। यथान्योऽपि गोविन्द-प्रियो दर्शनादिना लोकं पुनाति---

> मद्-भक्त-दर्शनाद् अर्चनाद् वन्दनाद् अपि \।
>
> महा-पातक-युक्तोऽपि भवेत् कल्याण-भाजनम् \।\। इत्य्-आदि-पुराणात् \।

**अच्युत** इति \। वस्तुतस् तस्य स्त्रीषु रागाभावम् आहेति \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एते पुरुष-जातित्वेन
श्री-कृष्ण-सेवका अस्माकं मानं विज्ञायासूयया न किल कथयेयुर् इति
निज-सखीम् इव मन्यमानाः सौभाग्य-विशेषेण च सन्दर्शनं सम्भाव्य
श्री-तुलसीं पृच्छन्ति---कच्चिद् इति \।

**कल्याणि** ! हे जगन्-मङ्गल-कारिणि ! परम-सौभाग्यवतीति वा\।
तत्र हेतुः---**गोविन्दस्य** गोकुलेन्द्रस्य निजाशेष-माधुर्यं
प्रकटन-परस्य भगवतश् **चरणौ प्रियौ** यस्यास् तत्-सम्बोधनम्
\। तयोः प्रिये वेति महा-लक्ष्मीतोऽप्य् अधिक-सौभाग्यं सूचितम् \।
बहुल-प्रयासेन लक्ष्मी-काम्य-रजसस् तत्राप्य्
अशेष-भगवत्ताभिव्यञ्जकस्य श्री-कृष्णस्य चरणयोः स्वतः प्रियत्वात्
\। अब्जादि-रूपकाप्रयोगस् तत्-प्रियत्वेनेर्ष्यया \। अतोऽ**लि-कुलैः सह**
वर्तमानाम् अपि **त्वां बिभ्रत्** पूर्वम् एव
वैजयन्त्य्-अन्तर्गतत्वेनाधुनैव वावचित्य मालादि-रूपेण धारयन् \।
अत एव तवातिप्रियत्वेन त्वया दृष्टोऽसि कच्चित् ? अलि-कुलैर् इति तस्याः
सदा मकरन्द-मयत्वं, तेन च सदैवापरित्याज्यत्वम् \। तथा मत्तानां
तेषां झङ्कारेण निह्नुत्य्-असम्भवत्वं च सूचितम् \। अतोऽवश्यं
त्वद्-अन्तिकम् आगतस् त्वया दृष्ट इति भावः \। **अच्युत** इति कदापि
त्वत्तो न विच्युतो भवतीति तद् एव दृढीकृतम् \।

श्लेषेण अलि-कुलैर् इति बहु-वल्लभाम् अपि त्वां प्रियत्वेन बिभर्ति, न
च त्वद्-एक-प्रिया अस्मान्, अतोऽतिक्रान्ताः प्रियाः \। किं वा, अतिक्रान्तं
प्रियं सर्वम् अपि येन स तथेतीर्ष्यया असूयोक्तिः \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एते पुरुष-जातित्वेन प्रायः
श्री-कृष्ण-पक्ष-ग्राहिणोऽस्माकं मानं विज्ञायासूयया न किल कथयेयुर्
इति स्त्री-जातित्वेनात्म-पक्ष-ग्राहिणीं मन्यमानाः शश्वत्
दृष्ट-तत्-प्रीत्य्-अनुमित-सौभाग्य-विशेषेण च तस्याः श्री-कृष्ण-दर्शनं
सम्भाव्य श्री-तुलसीं पृच्छन्ति---कच्चिद् इति \।

**कल्याणि** ! हे जगन्-मङ्गल-कारिणि ! परम-सौभाग्यवतीति वा\।
अत्र हेतुर्---गोविन्देति \। **गोविन्दो** गोकुलेन्द्रः तच्-**चरण-प्रिया
त्वं** श्रीर् यत्-पदाम्बुज इत्य्-आदिवत् \। यद् वा,
चरण-शब्दोऽत्रादर-मात्र-व्यञ्जकः आचार्य-चरणा वदन्तीतिवत् \।
आदरश् चाधुना दैन्येन---हे गोकुलेन्द्र-प्रिये इत्य् अर्थः \। इति
तस्यागमनावश्यकत्वं विवक्षितम् \। तत्-प्रियत्वे हेतुः---सहेति \। न
च तत्र तवान् अवधानं सम्भवेत् \। यतस् तेऽतिप्रिय इति
श्लेषेणातिकान्त-प्रियान् अस्मद्-विधान् इत्य् अपि ध्वनितम् \। अलि-कुलैः सह
इति तस्याः साद्गुण्यं दर्शितम् \। अलीनाम् अप्य् अन्वार्यत्व-सूचनात् \। यद्
वा, अतिप्रियत्वम् एव विवृतं, तत् प्रियत्वेनैव ते शिलीमुखा अपि न
निवार्यन्त इति सूचनात्, तथा मत्तानां तेषां झङ्कारेण
निह्नुवासम्भवत्वं च सूचितम् \। अतोऽवश्यं त्वद्-अन्तिकम् आगतस् त्वया
दृष्ट इति भावः \। **अच्युत** इति श्लेषेण कदापि त्वत्तो न विच्युतो
भविष्यतीति तद् एव दृढीकृतम् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : गोविन्दस्य** श्री-विष्णोश् **चरणौ
प्रियौ** यस्याः, हे तादृशे ! यद् वा,
चरण-शब्दोऽत्रादर-मात्र-व्यञ्जकः आचार्य-चरणः वदन्तीतिवत् \।
आदरश् चाधुना दैन्येन हे गोकुलेन्द्र-प्रिये इत्य् अर्थः \।\।७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सख्यः ! एते
तत्-सहचर-प्रायाः दृष्ट्वापि न कथयिष्यन्ति \। तया तु तुलसी
स्त्रीत्व-भावात् कोमल-हृदयाः \। अतः कथयिष्यत्य् एव दृष्टश् चानया स
इति सम्भाव्यते, तत्-प्रियत्वात् \। तद् एनम् इव पृच्छाम इत्य्
आहुः---कच्चित् तुलसीत्य्-आदि \। हे **कल्याणि**! चिर-जीवनि ! कल्याणीत्वे
हेतुः---**गोविन्द-चरण-प्रिये** ! तेऽतिप्रियोऽ**च्युतो** दृष्टः ?
अति-प्रियत्वे हेतुः---**त्वा** त्वां **बिभ्रद्** दधतः \। **अलि-कुलैः
सह** एवम् एव त्वयि तत्-प्रेम \। अलि-कुलैर् आकुलाम् अपि त्वां वहत्य् एव
\।\।७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अश्वत्थादयस् त्व् अपुष्पाः
कुरवकादयस् त्व् अफलाः, एते पुरुषा अस्मद्-दुःखं न जानन्ति, प्रियस्य
विश्वास-पात्राणि च रहसि तद्-अनुवर्तिनश् च ज्ञापिते सति तस्य क्षोभश्
चेज् जायते \। तदा को वेद किं स्याद् इति नोत्तरं दत्तवत्यः \। तुलसीं
स्त्री-जातिः फल-पुष्पाभावेति कृष्ण-प्रियास्ति इयम् अस्मद्-दुःखं
ज्ञास्यतीति कृष्ण-दर्शनं सम्भाव्य पृच्छन्ति---हे **तुलसि** !

हे कल्याणि मङ्गल-रूपे ! सदा सौभाग्यवति \। तत्र
हेतु-गर्भ-विशेषणं---**गोविन्द-चरण-प्रिये** \। गोविन्द-चरणौ
प्रियौ यस्याः \। गोविन्द-चरणयोः प्रिया वा तस्याः सम्बोधनम् \।
गोविन्देति गोकुल-रक्षा-बद्ध-व्रतः \। इदम् अप्य् अस्मासु प्रापकम् इति \।
लक्ष्मीतोऽपि तव सौभाग्यम् अधिकम् अस्तीति \। तस्यास् तु
वक्षः-स्थलैक-वसतित्वात् \। अत एवालि-कुलैर् अनुगम्यमानां त्वां
बहु-वल्लभाम् अपि त्यजति एक-वल्लभा अपि अस्मान् त्यक्तवान् \।

कीदृशस् तवातिप्रियः ? यद् वा, अतिक्रान्ताः प्रिया अस्मद्-आद्याः येन सः \।
यद् वा अतिक्रान्तं प्रियं रति-सुखं येन स्वतन्त्रत्वात् \।
विलास-च्युति-रहितम् अस्मांस् त्यक्त्वाधुना त्वया सह विलासं करोत्य् एव
\। अयं भावः---यथा लक्ष्म्यां स्थितायाम् अपि त्वय्य् एव तस्य
प्रीत्य्-अतिशयः, तथास्मत्-समक्षम् अपि त्वय्य् एव प्रीतिं करिष्यते वातः
किम्-अर्थं गोप्यते कथने तव न कदाचित् क्षतिर् अतस् त्वया कथ्यताम्
इति \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एता अस्मत्-पक्ष-ग्राहिण्यः
स्त्री-जातयः स्त्री-जन-हृच्-छय-पीडां विदुष्यः कृपावत्यो भविष्यन्ति,
तद् इमाः पृच्छाम इत्य् आसाद्य तन्-मध्ये परम-मुख्यतमां तुलसीं
पप्रच्छुः---कच्चिद् इति \। हे कल्याणीति वयम् अकल्याण्यः कृष्ण-विच्छेदात्
\। त्वम् एव कुशलिनी \। अत्र हेतुर्---गोविन्देति \। यद् वा,
**चरण**-शब्दोऽत्रादर-मात्र-व्यञ्जकः, आचार्य-चरणा वदन्तीतिवत् \।

ननु, यूयम् अपि तच्-चरण-प्रिया भवथैव ? सत्यं, तद् अपि
साद्गुण्याधिक्यात् त्वम् एव सौभाग्यवती विच्छेदाभावाद् इत्य् आहुः \।
**त्वा** त्वां **बिभ्रद् एव गतः** \। तत्र तव सौरभ्याधिक्यम् एव
कारणम् इति व्यञ्जयामासुः \। **अलि-कुलैः सहेति**
परः-सहस्र-भ्रमर-कृतोद्वेगम् अप्य् अगणयित्वा त्वां बिभ्रद् इति
सुगन्ध-प्रियेण तेनास्माकम् अग्रहणम् एतादृश-सौरभ्यवत्त्वाभावाद्
एवेति निशिनुम इति भावः \।\।७\।\।

**\॥।**

\।\। १०.३०.८ \।\।

मालत्य् अदर्शि वः कच्चिन् मल्लिके जाति यूथिके \।

प्रीतिं वो जनयन् यातः कर-स्पर्शेन माधवः \।\।

**श्रीधर-स्वामी (भावार्थ-दीपिका) :** गुणातिरेकेऽपि नम्रत्वाद् इमाः
पश्येयुर् इति पृच्छन्ति---मालतीति \। हे **मालति, मल्लिके, जाति,
यूथिके**, वो युष्माभिः **किम् अदर्शि** दृष्टः ? **कर-स्पर्शेन वः
प्रीतिं जनयन्** किं **यातः ?** इति \। अत्र मालती-जात्योर्
अवान्तर-विशेषो द्रष्टव्यः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रूप-धन-विद्यावत्त्वे ये
नम्रास् त एव भगवद्-दर्शका नान्ये \।

> जन्म-कर्म-वयो-रूप-विद्यैश्वर्य-धनादिभिः \।
>
> यद्य् अस्य न भवेत् स्तम्भस् तत्रायं मद्-अनुग्रहः \।\। इत्य्-उक्तेः \।

आसु गुणातिरेके\ऽपीति \। माया राधाया रतिर् अस्याम् इति मालती, रलयोर्
ऐक्यात् \। बह्वादित्वान् णीप् \। अनेन तत्-प्रियत्वात् तस्यापि प्रियैवेयम् \।
मल्लः सर्व-पुष्पाधिको गन्धो\ऽस्या अस्तीति मल्लिका \। मल्लः पात्रे
कपाले च मत्स्य-भेदे बलीयसी इति मेदिनी \। सर्वोत्कृष्ट-गन्धवतीयम्
अपि तस्य प्रिया \। जातिवत् सर्व-प्रियत्वाद् इयं जातीत्य् उच्यते \। नायं
क्तिन्नन्तः किन्तु समूह-रूपं गुच्छम् अस्या अस्तीति \। यूथिका
शत-पत्रिका इति विजय-ध्वजः \। प्रियार्थम् अस्याः पुष्प-गुच्छं
ग्रहीतु प्रवृत्तो\ऽनयावश्य-दृष्ट इति \। मा परम-रमा तस्या धवः
कान्तः माधवो वसन्त इव प्रकाशकः, दासीषु पुष्पिणीषु कर-स्पर्शेन
नख-क्षतादि-सूचनेन सेर्ष्यं नर्म चेति सूचितम् \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सापत्न्याद् इयं खलु तं
न कथयेद् इति श्री-कृष्ण-सेविकाः पृच्छन्ति---मालतीति \।
सत्-पुष्पार्पणेन श्री-कृष्णस्य दासीर् मत्वा स्नेहेन प्रत्येकं सम्बोधनम्
\। व इति पूर्ववत् \। यातः किम् इति तैर् व्याख्यातम् \। यद् वा, पूर्ववत्
तासां तद्-दर्शनं सम्भावयन्ति---प्रीतिम् इति \। यातः सन्
कर-स्पर्शेनेति युष्मत्-पुष्पाणाम् उत्कृष्टानां श्री-हस्त-द्वारावचयेनेत्य्
अर्थः \। अतो युष्मत्-पार्श्वे तद्-आगमनं सम्भवेद् एवेति भावः \।
श्लेषेण दासीषु तासु नख-क्षतिर् नर्मणभिप्रेता \। नखैर् एव
पुष्प-च्छेदनात् पुष्पावचय-प्रयोजनं वितर्कयन्ति---माधव इति \।
मधुना मधुर-रसेन क्रीडतीति मधुर-रस-क्रीडार्थम् इत्य् अर्थः \।
मायाया लक्ष्म्या धव इति लक्ष्म्य्-अर्थम् इत्य् अर्थः \। ईर्ष्योक्तिर् इयम् \।
वस्तुतस् तु पूर्ववत् मा श्री-राधैव, तस्या भूषणार्थम् एव \। तच् च
तासां तद्-अनुसन्धानाभावे\ऽपि दैव-गत्या विशुद्ध-प्रकृत्या वा स्वतः
सर्व-परिस्फूर्तेः स्वयम् एव मुखान् निःसरतीति ज्ञेयम् \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथापि
तद्-आद्रियमाण-स्वाभिमानाद् इयं खलु न कथयेद् इति नम्रीभूय
पुष्पार्पणेन नूनं श्री-कृष्ण-सेविका अपि निरभिमाना एता एव
पृच्छन्ति---मालतीति \। वैयग्र्येण प्रत्येकं सम्बोधनम् \। अतः किम्
इति तैर् व्याख्यातम् \। तत्र किम् इति कच्चिद् इत्य्
अस्यैवानुवर्तमानस्यार्थः \। दर्शनं तावज् जातम् एव तत्र स्पर्शो\ऽपि
किं जात इति विशेषम् एव पृच्छाम इति भावः \। यद् वा, तासां
तद्-दर्शनं सम्भवयन्ति पुष्पानाम् उत्कृष्टानां श्री-हस्त-द्वारावचयेनेत्य्
अर्थः \। यात इति समान-दुःखत्वेनात्मभ्यं तत् कथयितुं योग्यम् एव
च इति भावः \। एवं दासीषु पुष्पिणीषु तासु नख-क्षतादि-सूचनेन
सेर्ष्यं नर्म चाभिप्रेतम् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पुष्प-प्रियत्वात् माधवो वसन्त
इत्य् अभिप्रायः \।\।८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सख्यः ! अनया
दृष्टो\ऽसौ सापन्त्याद् एव न कथ्यते \। तद् एता मालत्य्-आदीः पृच्छाम
एतास्व् अस्माकं सखी-प्राया एवेति \। तथा पृच्छन्ति---मालतीत्य् आदि \। हे
मालति ! हे मल्लिके ! हे जाति ! हे यूथिके ! माधवः कर-स्पर्शेन वः
प्रीतिं जनयन् यात इति सिद्धवन् निर्दिष्टेन हेतुनादर्शीति
निःसन्देह-परम् \। कच्चिद् इति सम्बोधनार्थम् एव \। तेन नो वचनं
याथातथ्यम् एव कथ्यताम् \। केन पथा गतो\ऽसाव् इति भावार्थः
\।\।८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तत उत्तरम् अलब्धा
विचारयन्ति इयं सापत्न्याद् ईर्ष्ययति न कथितवती श्री-कृष्ण-समानाद्
अतिगर्वितेति मत्वाग्रे पुष्प-लता दृष्ट्वा एषु पुष्पाभरणैश् चाभिमाना
रहिता \। अतो नूनं कथयिष्यतीति सम्भाव्यम् आहुः---मालतीति \। हे
मालति ! हे मल्लिके ! हे जाति ! हे यूथिके ! वो युष्माभिर् अदर्शि दृष्टः
कच्चित् ? तर्हि कथ्यताम् स-वृन्त-पुष्पावचयं दृष्ट्वा ईर्ष्याकुलतया
पृच्छति---कर-स्पर्शेन युष्मत्-पुष्पानां श्री-हस्त-द्वारावचयनेन वो
युष्माकं प्रीति-सुखं जनयन् अनेन मार्गो यातः ? नखैर् एव
पुष्प-च्छेदात् नर्मणा नख-क्षतिर् एवाभिव्यञ्जिता \।

हेतुनेव पुष्पावचयं सम्भावयन्ति---माधव इति लक्ष्मीपतित्वात् \।
तस्याः चूडा-बन्धार्थं पुष्पावचयः \। यद् वा, मा शोभा सम्पत् तस्याः
पतिः \। पुष्पमय-स्वाङ्गं शोभा-सम्पादनार्थं पुष्पावचयः \। यद् वा,
माधवो मूर्तो वसन्त इव, अत एव पुष्पावचयः \। यथास्मान्
कर-स्पर्शालिङ्गनादिना सुखयित्वा वृजिनोऽर्णवे निक्षिप्य कुत्रापि गतः \।
तथा युष्मान् अपि कर-स्पर्शेन नख-क्षतादिना प्रीतिं दत्त्वा कुतोऽपि
गतः \। यतोऽयं न दृश्यते \। भवतीभिर् अपि विरह-दुःखम्
अनुभूयते, अत एव दुःख-भराक्रान्तत्वान् नोत्तर-दाने सामर्थ्यम्
अस्तीति भावः \। एताः स्त्री-जातयोऽपि प्रीति-निभृत-मनसः स्व-पराः किम्
इति कथयिष्यन्ति अफलत्वात् इति विचार्य एते च्टादयः फलैः
परोपकारिणः प्राप्ताश् च मुनय इव ध्यान-पराः \। अत एतान् पृच्छामेति
अग्रे गत्वा चूतादीन् पृच्छन्ति \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो
सौभाग्य-गर्वेणोन्मत्तेयम् अस्मान् न पश्यति, तद्
एतादृश-सौभाग्य-रहिता एतत्-सपत्नीर् माद्र्शीर् इमाः पृच्छाम इत्य् अन्यतो
गत्वाहुः---मालतीति \। युष्मत्-पुष्पावचयनार्थं यत् करेण स्पर्शस् तेन
वर्षा-शरद्-अतिप्रफुल्लत्व-लिङ्गेन मालती-जात्योर् अवान्तर-भेदो
द्रष्टव्यः \।\।८\।\।

**\॥।**

\।\। १०.३०.९ \।\।

चूत-प्रियाल-पनसासन-कोविदार-

जम्ब्व्-अर्क-बिल्व-बकुलाम्र-कदम्ब-नीपाः \।

येऽन्ये परार्थ-भवका यमुनोपकूलाः

शंसन्तु कृष्ण-पदवीं रहितात्मनां नः \।\।

**श्रीधर-स्वामी (भावार्थ-दीपिका) :** फलादिभिः सर्व-प्राणिनां
सन्तर्पका एते पश्येयुर् इति पृच्छन्ति---चूतेति \। चूताम्रयोर्
अवान्तर-जाति-भेदः कदम्ब-नीपयोश् च \। हे **चूतादयः**, येऽन्ये च
**परार्थ-भवकाः** परार्थम् एव भवो जन्म येषां ते \।
**यमुनोपकूलास्** तस्याः कूल-समीपे वर्तमानाः, तीर्थ-वासिन इत्य्
अर्थः \। ते भवन्तो **रहितात्मनां** शून्य-चेतसां **नः
कृष्ण-पदवीं** कृष्णस्य मार्गं **शंसन्तु** कथयन्तु \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : चूताम्रयोर्**
अम्ल-मधुर-गुण-भेदाद् अवान्तर-जातिः \। अम्लाम्र-जातिर्
मधुराम्र-जातिश् च \। **नीपो**\ऽल्प-पुष्पः, **कदम्बो** बहु-पुष्पश् च
\। **प्रियालो** राजादनः \। **पनसः** कण्टकि-फलः \। **असनः**
पीत-सारः \। **कोविदारः** कञ्चनारकः \। **जम्बूः** कृष्ण-फला
स्निग्ध-पत्रा \। **अर्कः** प्रसिद्धः, **बिल्वो**\ऽपि \। **बकुलो**
\"मौलसरी\" इति प्रसिद्धः \। *इत्य् अर्थ*
इति---तीर्थ-सेवा-रूप-तपो-बलेन पर-ताप-निवारण-समर्था इति
भावः \। **रहितो** विरहेण **हत आत्मा** ज्ञानं येषां गोपी-जनानां,
तेषां \। रहित आत्मा कृष्णो येषां श्री-कृष्ण-त्यक्तानाम् इति वार्थः \।
एषूत्तम-पुष्प-फल-रहितो\ऽप्य् अर्कः शिव-प्रियत्वाद् उक्तः \। यद् वा,
श्री-वृन्दावनीयत्वेन त्वम् एव कथयसि चेत्, तर्हि त्वाम् एव
सर्वोपरितनत्वेन स्थापयाम इति \। चूताम्र-नीप-कदम्बानां पुनर् उक्तिस्
तु चेतो\ऽनवस्थानाद् वा बोध्या \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-कृष्णस्य लक्ष्म्या वा
दास्य एताः \। शङ्कया तं बत न कथयेयुर् इति अन्यान् आप्तान्
पृच्छन्ति---चूतेति \। चूताम्रयो रस-भेदेन, कदम्ब-नीपयोश् च
वर्णादि-भेदेन भेदः \। प्रियालः साल-भेदः \। असनः पीतसालः \।
उत्तम-पुष्प-फल-रहितो\ऽर्कः श्री-शिव-प्रिय-पुष्पत्वाद् अत्रोक्तः \।
अन्ये
पीलु-करीर-मधुक-नागरङ्ग-नारिकेल-पूग-ताल-कदली-लवली-बदरी-प्रभृतयः
\।

ननु युष्मान् प्रति तत्-कथनेन किम् अस्मत्-प्रयोजनम् ? तत्राहुः---परेति
\। अत्र श्री-स्वामि-पाद-मते *भवका* इति इ-कार-रहित-पाठः, *भवो
जन्मेति* व्याख्यानात् \। बहु-व्रीहौ कः, इ-कार-युक्त-पाठस् तु सर्वत्र
दृश्यते, ततश् च भविकं मङ्गलम् अभ्युदय इत्य् अर्थः \। तस्याप्य्
अर्थः स एव \। तथापि **यमुनोपकूला** इति पर-दुःखासहिष्णुता
सूचिता \। तत्रापि श्री-सूर्य-नन्दिन्यास् तस्या भ्रातुः श्री-यमस्य
पाप-लोक-दण्डाधिकारतः पर-दुःखासहिष्णुतयावतीर्णायाः सङ्गेन
तादृशत्वात् \। तद्-आख्यायिका पद्म-पुराणे श्री-यमुना-माहात्म्ये
प्रसिद्धैव \। यद् वा, तीर्थ-वासित्वेन सत्यम् एव शंसनीयं, न तु
वञ्चनीयम् इति भावः \।

ननु स्वयम् एव युष्माभिर् अन्विष्य गृह्यताम् इत्य् आशङ्क्य निजार्ति-ज्ञापनेन
कृपां जनयन्त्यः स-कातर्यम् आहुः---**रहितात्मनां**
विरह-हत-ज्ञानानाम् इत्य् अर्थः \। यद् वा, आत्मा प्रियः श्री-कृष्णः,
तत्-त्यक्तानाम् इत्य् अर्थः \। अतो मृत-प्रायाः स्वयम् अन्वेष्टुं न शक्नुम
इति भावः \। पूर्वं सर्वेषु प्रायो दर्शनं पृष्टम्, एषु च गुण-विशेषेण
तद्-दर्शनस्य निश्चय-सम्भावनया केवलं तद्-वर्त्मोपदेश-प्रार्थनम्
इति \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-कृष्ण-दास्य एताः शङ्कया
तं बत न कथयेयुर् इति मुनि-प्रायत्वेनाप्तान् अन्यान् पृच्छन्ति---चूतेति
\। **चूतो** लता-जातिः \। **आम्रो** वृक्ष-जातिः \। पूर्वत्रैव न त्व् आम्रे
कविभिर् लतात्वं प्रयुज्यते, मध्य-देशादौ लताकाराश् च ते दृश्यन्ते
इति \। **नीपश्** च नीपो धूलि-कदम्बे स्याद् इति विश्व-प्रकाशात् \।
पराग-प्रधानो महा-पुष्पो\ऽसौ ज्ञेयः \। **प्रियालः** तस्यैव बीजं
चारु-बीजतया ख्यातं भुज्यते \। **पनसं** कण्टकि-फलः \।
**असनः** पीतसालः \। **कोविदारो** युग-पत्रकः कोयिलाव इति
विन्ध्यादौ प्रसिद्धः \। काञ्चनार-तुल्यः काञ्चनार-भेदो\ऽयम् \।
**अर्को**\ऽतिनिकृष्टो\ऽपि पृष्ट इति तासाम् उत्कण्ठातिशयः स्पष्टीकृतः \।

ननु युष्मान् प्रति तत्-कथनेन किम् अस्मत्-प्रयोजनम् ? तत्राहुः---परेति
\। अत्र श्री-स्वामि-पाद-मते *भवका* इति इ-कार-रहित-पाठः, *भवो
जन्म* इति व्याख्यानात् \। बहु-व्रीहौ कः इ-कार-युक्त-पाठस् तु सर्वत्र
दृश्यते, ततश् च **भविकं** मङ्गलम् अभ्युदय इत्य् अर्थः \। तस्याप्य्
अर्थः स एव \। तथापि **यमुनोपकूला** इति तीर्थ-वासित्वेन
सत्य-वादित्वात् कृपालुत्वाच् च सत्यम् एव शंसनीयं, न तु वञ्चनीयम् इति
भावः \। उप समीपे कूलं येषां ते उपकूलाः, यमुनाया उपकूला
यमुनोपकूला इति च विग्रहः \।

ननु स्वयम् एव युष्माभिर् अन्विष्य गृह्यताम् इत्य् आशङ्क्य निजार्ति-ज्ञापनेन
कृपां जनयन्त्यः स-कातर्यम् आहुः---**रहितात्मनां**
विरह-हत-ज्ञानानाम् इत्य् अर्थः \। अतो मृत-प्रायाः स्वयम् अन्वेष्टुं न
शक्नुम इति भावः \। पूर्वं सर्वेषु प्रायो दर्शनं पृष्टम् एषु तु
पूर्व-पूर्वेषु प्रत्युत्तरालाभेन चातुर्यान् निश्चित्यैव केवलं
तद्-वर्त्मोद्देश-प्रार्थनम् \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चूतो लता-जातिः \। आम्रो
वृक्ष-जातिः \। पूर्वत्रैव लतात्वं प्रयुज्यत इति \। नीप इति नीपो
धूलि-कदम्बे स्यात् इति विश्व-प्रकाशात् \। पराग-प्रधानो महा-पुष्पो\ऽसौ
ज्ञेयः\। अर्को\ऽतिनिकृष्टो\ऽपि पृष्ट इति तासाम् उत्कण्ठातिशयः
स्पष्टीकृतः \।\।९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सख्यः ! तेनैवामूर्
निषिद्धाः \। यतो न कथयन्ति \। तत् किम् आसाम् उपरोध-करणेन ? अमी
तावद् यमुना-तीर-वासित्वेन तीर्थ-वासी, तथा परोपकारित्वेन च
सत्य-वचस एव तरवः \। तद् एतान् पृच्छाम इति पुनर् अन्यान्
पृच्छन्ति---च्यूतेत्य् आदि \। कदम्ब-नीपयोर् अवान्तर-भेदात्
पृथङ्-निर्देशः \। ये\ऽन्ये\ऽगृहीत-नाम्नः प्रति तेषाम् अभिमान-निरासाय
**यमुनोपकुला** इति तीर्थ-वासित्वम् \। **परार्थ-भवकाः**
परार्थ-कुशला इत्य् अवश्यम् एवैभिर् वक्तव्यम् \।

ननु वयं मौनिन इत्य् आशङ्क्याहुः---**कृष्ण-पदवीम्** इति \।
वाक्-प्रयोगं विनापि पल्लवादि-व्यापारेणापि पदव्याः कथन-सम्भवात् \।
तस्मात् पदवीं पन्थानम् एव तस्य कथयत, न तु तम् \।
**रहितात्मत्वेन** निज-दैन्य-प्रकटनम् \।\।९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** चूतेति \। चूताम्रयोः
रस-भेदेन भेदः \। कदम्ब-नीपयोः वर्ण-भेदेन भेदः \। नीपो
धूलि-कदम्बे स्याद् इति विश्वः \। पराग-प्रधानो महा-पुष्पो नीपः
कदम्बस् तुल्य-प्रमाण-पुष्प इति \। प्रियलश् चारु-बीजतयाख्यातः
पनसः कटङ्की-फलः \। असनः पीत-शालाख्यः, कोविदारश् चमरिकः इत्य्
अमरः \। बृहत्-पत्रं काञ्चनार इति ख्यातः \। जम्ब्व्-आदयः प्रसिद्धा
एव \। मधूक-नारिकेल-करीर-पूग-ताल-तमाल-प्रभृतयः ते सर्वे
नोऽस्माकं कृष्ण-पदवीं शंसन्तु \।

ननु कृष्ण-चूचने को वास्माकं लाभो भविष्यति ? इति चेत्
तत्राहुः---**परार्थ-भवकाः** परार्थं परोपकारार्थम् एव भवो
जन्म येषां ते \। भाविका इति पाठे परार्थम् एव भाविकं मङ्गलं
प्रशस्ताचरणम् इति यावत् \। एषां ते---

> नित्यं प्रशस्ताचरणम् अप्रशस्तस्य वर्जनम् \।
>
> एतद् धि मङ्गलं प्रोक्तं स्वयम् एव स्वयम् भवेत् \।\।

पुनर् अपि कथनार्थं तेषां प्रशंसाय **यमुनोपकूलाः** यमुना
भक्ति-रूपा इव तस्याः जलेन सिक्ताः \। अतो भक्ता एव
श्री-कृष्ण-दर्शनार्थं यमुना-कुल-वासिनः कृपालवश् चातः कथयन्तु \।

ननु स्वयम् एव किम् इति न मृग्यते किं प्रश्नेन ? इति चेत्
तत्राहुः---**रहितात्मनां** शूण्य-चित्तानां कन्दिशीकानां स्वयम्
एवान्वेष्टुम् अशक्तानाम् इत्य् अर्थः \। यद् वा, रहितो विरहित आत्मा
श्री-कृष्णो यासु तासां कृष्णेन त्यक्तानां दीनानां नः कृष्ण-पदवीं
कृष्ण-प्राप्त्य्-उपायं शंसन्तु \। यथा भवद्भिः श्री-कृष्णः प्राप्तस् तम्
एवोपायं कथयन्त्व् इति भावः \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो एताः स्व-सपत्न्यास्
तुलस्यास् तस्मात् कृष्णाच् च भीत्या जानन्तो\ऽपि न ब्रुवते, तद् अलम्
एताभिः परतन्त्राभिर् इत्य् अन्यतो गत्वा सत्यम् इमे एव
यमुना-तीर्थ-वर्तिनो निष्पन्दत्वेनैवानुमीयमान-विष्णु-स्मरणवन्तो
भवन्ति, अतो न मृषा वदिष्यन्तीति विश्वस्याहुः---चूतेति \।

**चूताम्रयोर्** लता-वृक्ष-जातित्वेन भेदः \। **नीपो** धूलि-कदम्बो
बृहत्-पुष्पः \। **कदम्बः** क्षुद्र-पुष्पो\ऽतिसुगन्धः \। **प्रियालः**
शाल-भेदः \। **असनः** पीत-शालः \। **कोविदारः** काञ्चनार-भेदः
\। **अर्को** निकृष्टो\ऽपि गोपीश्वर-प्रियत्वात् तत्-समीपे सदा
वर्तमानः\। अन्ये नारिकेल-गुवाकादयः ते भवन्तः आत्म-शून्यानां नः
कृष्ण-मार्गं कथयत \।

ननु कस्मै प्रयोजनाय कथयामः ? तत्राहुः---परार्थम् एव
**भविकम्** अभ्युदयो येषां ते \। **यमुना उपकुले** येषां ते इति
गड्व्-आदि \।\।९\।\।

**\॥।**

\।\। १०.३०.१० \।\।

किं ते कृतं क्षिति तपो बत केशवाङ्घ्रि-

स्पर्शोत्सवोत्पुलकिताङ्ग-रुहैर् विभासि \।

अप्य् अङ्घ्रि-सम्भव उरुक्रम-विक्रमाद् वा

आहो वराह-वपुषः परिरम्भणेन \।\।

**श्रीधर-स्वामी (भावार्थ-दीपिका) :** हे **क्षिति** क्षिते ! त्वया **किं
तपः कृतं** या त्वं **केशवाङ्घ्रि-स्पर्शोत्सवा** ?
केशवस्याङ्घ्रि-स्पर्शेनोत्सवो यस्याः सा \। कुतः ? **अङ्ग-रुहैर्
उत्पुलकिता** रोमाञ्चिता **विभासि** शोभसे \। तत्र विशेषं
पृच्छति---**अपि** किम् अयम् उत्सवोऽ**ङ्घ्रि-सम्भवो**ऽधुना
तवैक-देशाङ्घ्रि-स्पर्श-सम्भूतः ? यद् वा, नैतावत् किन्तु
**उरुक्रम-विक्रमात्** पूर्वम् एव त्रिविक्रमस्य पदा सर्वाक्रमणात् \।
**आहो** अथवा \। नैतावद् एव, अपि तु ततोऽपि पूर्वं **वराहस्य
वपुषः परिरम्भणेनेति** \। अतस् त्वया नूनं दृष्टस् तं दर्शयेति
\।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निर्जाति-विज्ञापनाय
विवशतया निपत्योचुः---हे क्षितीति \। गुणाभाव आर्षः \। उत्सवः कथं
ज्ञातः ? इत्य् आशङ्कते---*कुत* इति \। **अङ्गरुहैः** रोमभिः \। *तत्र*
उत्सवे \। *एक-देशे* श्री-कृष्णाङ्घ्रि-स्पर्शेणोद्भूतः \। अथवार्थको *यद्
वेति* द्वितीयो विकल्पः \। **आहो** स्विद् इत्य् अर्थे तृतीयो विकल्पः \। यद्
वा---वरम् आहवं सुरत-सङ्ग्रामं पुष्णातीति तस्मान् नन्द-किशोराद् एवेति
\। इह केशवेति प्रशस्त-केशं श्री-कृष्णम् एव वक्ति गोपीनाम्
अर्थान्तरस्यानभीष्टत्वाद् इति विजयध्वजः \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** किं ते कृतं क्षिति
तप इत्य्-आदि \। **क्षिति** हे क्षिते ! निवास-गत्योर् इति क्षयन्त्य् अस्याम्
इत्य् औणादिकस् ति-प्रत्ययः \। तस्माद् ई-प्रत्ययः क्षिती सम्बोधने क्षिते
\। त्वया **किं तपस्** तप्तं यतः **केशवाङ्घ्रि-स्पर्शोत्सवा** \।
उत्सवस्य लिङ्गम् आह---**अङ्ग-रुहैर्** द्रुमैर् **उत्पुलकिता** सती
**विभासि** \। अपिः प्रश्ने \। एक-देश-वर्तिनः
केशवस्याङ्घ्रि-सम्भवो\ऽयम् उत्सवः\। **किम् उरुक्रमस्य विक्रमाद्वा**
वामनस्य विशेष-क्रमण-रूपाद् भाग्यात् \। अथवा **वराह-वपुषः
परिरम्भणेन** भाग्येन ? अन्यथा इतस् तपस्या-फलम् एतत् ते न
भवतीति भावः \।\।१०-१३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं
निजार्ति-विज्ञापनेनाधिक-दुःखोदय-विवशतया भूमौ निपातात् \। किं वा,
पदवी-प्रार्थनेन पदवी-स्मरणाद् भूमौ दृष्टीं निधाय तस्याः
स्निग्ध-दूर्वाङ्कुराद्य्-उद्गमं दृष्ट्वा
श्री-कृष्ण-पादाब्ज-स्पर्श-जात-पुलक-जातं सम्भाव्य, तस्याः
परम-सौभाग्यं मत्वा, परमार्त्या आहुः---किम् इति \।

**केशव**- इति परमेश्वरत्वं पूर्ववत् \। किं वा, प्रकृष्टाः केशाः
सन्त्य् अस्येति व्युत्पत्त्या परम-सौन्दर्यं सूचितम् \। विशेषेण भासीति
शोभा-विशेषेणानन्य-हेतुकोत्सवत्वम् अभिप्रेतम् \।
अङ्घ्र्य्-अब्जादि-रूपकाप्रयोगः कोमलत्वादि-गुण-नैरपेक्ष्येणापि
केवल-तत्-तल-स्पर्श-मात्रेणैव तद्-उत्सव-विवक्षया \। ईदृश उत्सवः
केवलम् अङ्घ्रि-सम्बन्ध-मात्रेण न स्यात्, किन्तु सम्भोगेनैवेति
पक्षान्तरम् आहुः---आहो इति \। अन्यत् तैर् व्यञ्जितम् \।

यद् वा, तादृश-शोभा-दृष्ट्या श्री-कृष्ण-पादाब्ज-स्पर्शेनैव तम् उत्सवं
सम्भाव्य तस्य सर्वोत्कृष्टतां सूचयन्त्यस् तस्याः सौभाग्यम् अधिकं
वर्णयन्ति---अपीति \। अङ्घ्रि-सम्भवो\ऽयम् उत्सवः \। अपि किं
त्रिविक्रमस्य लोक-त्रयाक्रमणार्थं प्रकटितैश्वर्यस्य श्री-विष्णोः
पादेन सर्वाक्रमणाद् बभूव ? अपि तु नैव, तदानीम्
ईदृशोत्सव-शोभा-विशेषासम्पत्तेः \। अहो न भवतु वा,
पाद-स्पर्श-मात्रात् त्वद्-उद्धारार्थं प्रकटित-महा-वराह-मूर्तेर्
भगवतः साक्षात्-सम्भोगे\ऽपि न सिद्ध इत्य् आहुः---आहो इति \।

यद् वा, अङ्घ्रि-सम्भव उत्सवस् त्रिविक्रम-पाद-स्पर्शात् कारणात् \। किं
वा, वराह-मूर्ति-परिरम्भणेन कारणेन बभूव \। तत् कथयेति शेषः
\। इति सर्वथा श्री-कृष्णस्य तत्-तत्-सकाशान् माहात्म्य-विशेषः सूचितः \।
अतस् तद्-विरहं कथं सहेमहीति\। किं वा, त्वं परम-सुभगा, वयं
च तद्-रहिता दुर्भगा एवेति कृपया तत्-पदवीं सम्यग् दर्शयेति भावः
\।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं पदवी-प्रार्थनेन
पदवी-स्मरणाद् भूमौ दृष्टीं निधाय तस्याः सर्व-व्यापकत्वेनावस्य
तद्-दर्शनं सम्भाव्य तस्यां स्निग्ध-दूर्वाङ्कुराद्य्-उद्गमं पुलक-जातं
मत्वा, तच् च श्री-कृष्णस्य पादाब्जस्य स्पर्शोत्सवेनैव सम्भाव्य, तस्य
सर्वोत्कृष्टतां सूचयन्त्यस् तस्याः सौभाग्यम् अधिकं वर्णयन्ति---किं ते
इति \।

**तपो**\ऽत्र पुण्य-जनकं कर्म \। अपीति **अङ्घ्रि-सम्भवो**\ऽयम्
**उत्सवः** \। अपि किं त्रेधा विष्णुर् विचक्रम इति श्रुति-वर्णितस्य
त्रिविक्रमस्य लोक-त्रयाक्रमणार्थं प्रकटितैश्वर्यस्य श्री-विष्णोश्
चरण-विक्षेपेण सर्वाक्रमणाद् बभूव \। अपि तु नैव, तदानीम्
ईदृशोत्सव-शोभा-विशेषासम्पत्तेः \। **आहो** न भवतु वा,
पाद-स्पर्श-मात्रात् त्वद्-उद्धारार्थं प्रकटित-महा-वराह-मूर्तेर्
भगवतः साक्षात्-सम्भोगे\ऽपि न सिद्ध इत्य् आहुः---आहो इति \।

यद् वा, तप एव विकल्पयन्ति केशवाङ्घ्रि-स्पर्श-सम्भव उत्सवस्
त्रिविक्रम-पाद-स्पर्शात् कारणात् \। किं वा, वराह-मूर्ति-परिरम्भेण
कारणेन बभूव \। तत् कथयेति शेष इति \। श्री-कृष्णस्य तं तम्
अतिक्रम्य माहात्म्य-विशेषः सूचितः \। अतस् तद्-विरहं कथं
सहेमहीति\। किं वा, त्वं परम-सुभगा, वयं च तद्-रहिता दुर्भगा
एवेति कृपया तत्-पदवीं सम्यग् दर्शयेति भावः \।\।१०\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३१२) :** स्वभावः खल्व् अयं
प्रीति-परमोत्कर्षस्य यत् स्व-विषयं सर्वत उत्कर्षेणानुभावयति \।
यथादि-भरतेन मृग-प्रेम्णा तदीय-खुर-स्पर्शात् पृथिव्या अपि
महा-भागधेयत्वं वर्णितम्---किं वा अरे आचरितं तपस् तपस्विन्या यद्
इयम् अवनिः \[भा।पु। ५.८.२३\] इत्य्-आदिना \। एवम् एव---किं ते कृतं
क्षिति इति \।\।

अत्र पूर्वार्धे प्रेम्णा श्री-कृष्ण-माधुर्य-महिमोक्तिः \। उत्तरार्धे
तेनैवान्यत्र हेयतोक्तिः \। अत्र च अपीति किम्-अर्थे \। ततश् च
एषोऽ**ङ्घ्रि-सम्भवो** हर्ष-विकारः **उरुक्रमस्य** त्रिविक्रमस्य
**विक्रमाद्वापि** पाद-विक्षेपाद् वापि किं जातः ? **आहो** इति पक्षान्तरे
\। **वराह-वपुषः** कान्त-भावतोऽपि **परिरम्भणेन** वा
एषोऽङ्घ्रि-सम्भवः किं जातः ? न हि न हीत्य् अर्थः \। अपीति स्तोकार्थे
वा सर्पिषोऽपि स्याद् इतिवत् \। ततश् च उरुक्रम-विक्रमाद् अपि
एषोऽङ्घ्रि-सम्भवो विकारः स्यात् \। किन्तु स्तोक एव स्याद् इत्य् अर्थः
\।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** किं ते इति \।\।१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हे सख्यः ! अमी तावन्
निःस्पन्दतया तद्-एक-ध्यान-निष्ठा अस्माकं वचनम् अपि न शृण्वन्ति, किं
पुनः कथयिष्यन्ति \। तद् एतान् इत्वा क्षितिम् एव पृच्छामः \। इयं तावत्
तद्-विज्ञैव यत्र यत्र गच्छतु नास्याः अगोचरः स दृश्येत च \।
तद्-देश-चरत्व-गमकं पुलकम् अस्या इति तथा कुर्वन्ति---किं ते कृतम्
इत्य्-आदि \।

हे **क्षितिते** त्वया **किं तपः कृतम्** ? ननु, तपः कृतम् इति कथम्
अनुमितं ? तत्राहुः---**बत** हर्षे **केशवाङ्घ्रि-स्पर्शेन उत्सवो**
यस्याः सा तथा त्वम् \। उत्सव एव कथम् अनुमितः ?
तत्राहुः---**अङ्ग-रुह**-प्रायैस् तरुभिः पुलकिता सती चेद् **विभासि**
स्व-सुकृतं स्वयम् अकथनीयम् इति चेन् न कथयसि तद् अस्याभिर् एव तत्
कथ्यते शृण्व् इत्य् आहुः---अपीत्य् आदि \। **उरुक्रमो** वामनस् तस्य
**विक्रमात्** पाद-स्पर्शाद् वा \। **आहो वराह-वपुषः** वराहावतारस्य
भगवतः **परिरम्भणेन** \। उभयोः कारणयोर् एकतरेण भवितव्यं
मिलितम् एव वा, एकस्य चरण-स्पर्शः, अन्यस्य सर्वालिङ्गनम् इति \।
तस्माद् दृष्टः त्वया श्री-कृष्णः कथ्यतां क्वास्ते इति शेषः \।\।१०-१३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इतोऽप्य् उत्तरम् अलब्ध्वा
पदवी-कथनेन दृष्टि-पथम् अवतीर्ण-क्षितिं दृष्ट्वा रोमाञ्चितत्वात्
त्वयेवावश्यं दृष्ट एव श्री-कृष्ण इति सम्भाव्याहुः---किं ते कृतम् इति \।
हे क्षिति ! ते त्वया किं तपः कृतं, यतः परम-सौभाग्यवत्य् असि \।

ननु भवतीभिः कथं ज्ञातम् ? तत्राहुः---केशवेति \। कश् च ईशश् च
केशो तौ वशयति, अन्यस्य का कथा ? प्रशस्त-केश-युक्तस्य वा
**तस्याङ्घ्रि-स्पर्शेनोत्सवो** यस्याः, सा त्वं **विभासि**\। तत्र लिङ्गम्
**अङ्ग-रुहैस्** तृणाद्य्-अङ्कुरैर् **उत्पुलकिता** रोमाञ्चितातीव शोभसे \।
रोमाञ्चं दृष्ट्वा भावोत्पत्तिः सम्भाव्यते, भावम् अन्तरेण रोमाञ्चो न
भवति \। अङ्घ्रि-स्पर्शम् अन्तरेण भावोत्पत्तिर् न भवति \।

अतो नूनम् अङ्घ्रि-स्पर्शो नास्ति, तत्रोत्प्रेक्षन्ते---**अपीति** \।
सम्भावनायाम् अयम् उत्सव इदानीम् एवाङ्घ्रि-स्पर्श-सम्भवः \। एतावद् एव
न, तत् कुतः ? नवनीताद् अपि कोमलाङ्घ्रि-स्पर्श-मात्राद् अयम् उत्सवो न
सम्भाव्यते, यतस् त्वं कोमलत्वादि-गुण-निरपेक्षासि \।

अथवा, नैतावत् इतः पूर्वम् **उरुक्रम-विक्रमात्** त्रैलोक्याक्रमणार्थम्
आविष्कृत-त्रिविक्रम-मूर्तेः पादेन सर्वाङ्गाक्रमणाद् धेतोर् अयम् उत्सव
इत्य् अपि न, तदानीम् ईदृश-शोभाया असंयते \। **आहो** स्वित्
पाद-स्पर्श-मात्र-जनितो न भवति, किं तु ततः पूर्वं
तवोद्धरणार्थम् आविष्कृत-**वराह-मूर्तेर्** भगवतः सर्वाङ्गेषु
**परिरम्भणम्** आलिङ्गनं वा, अयम् उत्सवश् चरण-सम्भव इत्य् अत्र
सन्देहं नास्ति \। कारण-विशेषं पृच्छामस् त्वं परम-सुभगासि
दुर्भगानाम् अस्माकं कृपया पदवीं दर्शयेति \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो किम् एते
विष्णु-समाधिमत्त्वाद् अस्मत्-प्रश्नं न शृण्वन्ति ? किं वा,
तीर्थ-वासिनो\ऽप्य् अमी कठोरा एव यतः किम् अपि न प्रतिवदन्ति ? हंहो
के जानन्ति के वा तं न जानन्तीत्य् अनिश्चित-तत्त्वास् तीर्थ-वासिनो\ऽमी
कथं व्र्था निन्द्यन्ते ? यो जनस् तम् अपश्यत् जानात्य् एवेति
निश्चित-तत्त्वो भवति, स पृच्छ्यताम् इति कयाचिद् उक्ते---प्रिय-सखि !
स एव जनः खलु कः ? तं किं त्वं जानासीति सर्वाभिः पृष्टा सा
तर्जन्या पृथिवीं दर्शयामास \। ततश् च सत्यम् एव त्वं ब्रूषे यत्र
तत्र स वर्तते सा पृथिव्य् एवेति पृथिव्या अस्यास् तद्-विच्छेदो नास्तीति
कृष्णस्य पितृ-वर्ग-सखि-वर्ग-प्रेयसी-वर्ग-दास-वर्गेभ्यो\ऽपि
विरह-दुःखानभिज्ञत्वात् पृथिव्य् एव धन्येत्य् अतो\ऽस्यां पूर्व-पूर्वेष्व्
इव प्रश्नो न घटते \। किन्त्व् अस्याः प्राचीनं तप एव जिज्ञास्यम्, यत्
कृत्वा कृष्ण-विरहात्यन्ताभाववत्यो वयम् अपि भवाम इति विमृश्य
पृच्छन्ति---किम् इति \।

हे **क्षिति** क्षिते ! त्वया **किं तपः कृतम्** यतस् त्वं
**केश्वस्याङ्घ्रि-स्पर्शेन उत्सवो** यस्याः सा त्वं **विभासि** \।
यतो\ऽ**ङ्गरुहैस्** तृणाङ्कुरैर् उद्गच्छद्भिर् **उत्पुलकिता**
उत्कृष्ट-पुलक-युक्ता यत्र यत्र स वर्तते, तत्रैव त्वाम् अङ्घ्रिभ्यां
स्पृष्ट्वेव तिष्ठतीति कृष्णाङ्ग-सङ्ग-सुखं तव रात्रिन्दिवं व्याप्यैव
यतो\ऽभूत् तपो वक्तुम् अर्हसि \। वयं विरहिण्यो दुर्भगास् तच् छ्रुत्वापि
कृतार्थीभवाम इति भावः \।

तद् अब्रुवाणां ताम् अभिलक्ष्य पुरा-वृत्त-स्मरणात् स्वयम्
एवाभ्यूहन्ति---**अपीति** \। **उरुक्रमस्य** त्रिविक्रम-देवस्य
**विक्रमात्** यो\ऽङ्घ्रि-सम्भवः अङ्घ्रि-प्राप्तिः भू-प्राप्तौ संपूरः
तत्र यदि तदीय-महा-भार-सहन-लक्षणं यत् तपः, तद् एव किम् ?
इत्य् अर्थः \। **वै** इति निश्चये, पाद-पूरणे वा \। **आहो** स्वित्
महा-**वराह-वपुषः परिरम्भणेन**
तदीय-दृढ-परिरम्भणोत्थ-पीडा-प्राप्ति-लक्षणं यत् तपः, तद् एव
किम् ? इत्य् अर्थः \। अन्याभिर् दुर्लभं तवैतद् उत्सव-प्राप्ति-साधनं
यत् तपः, तद् अपि स्त्रियास् तव पुरुष-सङ्ग-लक्षणत्वात् सुख-मयम्
एवेति नास्ति त्वत्तो\ऽन्या धन्येति भावः \।\।१०\।\।

**\॥।**

\।\। १०.३०.११ \।\।

अप्य् एणपत्न्य्[^६९] उपगतः प्रिययेह गात्रैस्

[^६९]: एण-पत्नीति "पत्युर् नो यज्ञ-संयोगे" इति सूत्राद् एणानां
    भवान्तर-यज्ञैर् याज्ञिकत्वं \। एण्या यज्ञ-पत्नीत्वम् इति
    दृष्ट-प्रशंसा \।


तन्वन् दृशां सखि सुनिर्वृतिम् अच्युतो वः \।

कान्ताङ्ग-सङ्ग-कुच-कुङ्कुम-रञ्जितायाः

कुन्द-स्रजः कुल-पतेर् इह वाति गन्धः \।\।

**श्रीधर-स्वामी (भावार्थ-दीपिका) :** हरिण्या दृष्टि-प्रत्यासत्त्या
कृष्ण-दर्शनं सम्भाव्याहुः---**अपीति** \। हे **सखि एण-पत्नि** !
**अपि** किम् **उपगतः** समीपं गतः ? **गात्रैः** सुन्दरैर्
मुख-बाह्व्-आदिभिः \। **प्रियया** सहेति यद् उक्तं तत्र द्योतकम् \।
**कान्ताया अङ्ग-सङ्गः,** तेन तत्-**कुच-कुङ्कुमेन रञ्जितायाः**
**कुन्द**-कुसुम-**स्रजो गन्धः** \। **कुलपतेः** श्री-कृष्णस्य \।
**वात्य्** आगच्छति \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : एण-पत्नि** मृग-जाये !
**कान्ताया अङ्गयोर्** अवयवे **सङ्गो** ययोस् तौ **कुचौ,** तयोः
**कुङ्कुमेन रञ्जिताया** अरुणी-भूतायाः \। यद् वा, कान्तस्य हरेर्
अङ्ग-सङ्गो यस्याः, तस्याः कुचौ तयोः कुङ्कुमेति पूर्ववत् \। कान्तायाः
कमनीयाया वेति \। **कुलपतिर्** गोपी-समूह-नाथः, तस्य \।
गन्धोऽस्यास्तीति **गन्धो** गन्धवान् **वायुः** \। मत्व्-अर्थीयोऽच् \।
गन्ध **इह** **वाति** स्वयं च न दृश्यते तत्-सद्-भावो विज्ञायत इति
व्यङ्ग्यालङ्कारोक्तिः \।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इयम् अपि श्री-तुलसीवत्
तस्य नित्य-प्रिया सापत्न्यात् तद्-इच्छानुसाराद् वा न कथयेद् इति सख्येन
विश्वस्य एणीं पृच्छन्ति---**अपि** इति \। हे **एणस्य पत्नि** ! इति
त्वयापि प्रिया-विरह-दुःखं ज्ञायत एव, अतः कथ्यताम् इति भावः \।
एकत्वं विरहार्ति-भरेण दूरे दृष्ट्य्-प्रसरणाद् एकस्या एव दृष्टेः \।
**दृशाम्** इति **व** इति च बहुत्वम् अच्युतोपगमेन गौरवात् \। यद् वा,
एकत्वं जात्य्-अपेक्षया \। किं वा, बह्वीषु तासु मध्ये\ऽन्तिक-वर्तिनीम्
एकां प्रत्य् एव प्राधान्येन प्रश्नात् \।

**प्रियया** लक्ष्म्या कयाचिद् गोप्या वा सह \। **प्रियया** इति
सह-गमनात् तेन ईर्ष्ययैव वा **गात्रैर्** **दृशां सुनिर्वृतिं**
परम-सुखं **तन्वन्न्** इति \। अन्यथा विशाल-प्रसन्न-नेत्राणाम्
असाफल्यम् \। किं वा, अन्यथेदृश-दृष्ट्य्-असम्भव इति भावाह् \। सु-शब्दो
मोक्ष-सुखाद् अपि वैशिष्ट्य-विवक्षया \। तेनात्यन्तान्तिक-सन्दर्शनम् अप्य्
अभिप्रेतम् \। अन्यथा सुनिर्वृत्य्-असम्पत्तिः \।

हे **सखि** ! इति तस्या अपि श्री-कृष्ण-विषयक-सानुराग-दृष्ट्या वने
सह-विहारादिना वा \। अतो\ऽस्मासु वञ्चना नैव कार्येति भावः \।

**अच्युतः** इति सुनिर्वृति-विस्तारणे \। किं वा, **इह** उपगमने
विच्युतिर् नास्तीति भावः \। तद् एवाभिव्यञ्जयन्ति---**कान्त-** इति \। तद्
धि जानन्ति तद्-विदः इति न्यायेन तासां तद्-**गन्ध**-परिचयो\ऽस्तीति
\। तथोक्तं---मालां बिभ्रद् वैजयन्तीं \[भा।पु। १०.२६.४४\] इति पूर्वम्
उक्तम् \। ततश् च सह त्व् आलि-कुलैर् बिभ्रत् \[भा।पु। १०.३०.७\] इति
तुलसी-माला \। अधुना च **कुन्द-स्रज** इत्य् एवं माला-त्रयं गम्यते \।
यद् वा, वैजयन्त्याम् अन्यत्रापि तुलसी-सम्भवात् तद्-धारणं ज्योत्स्न्यां
रात्रौ कुन्द-मालायाः शोभा-भराद् वैजयन्ती-परित्यागेनाधुना तस्या एव
धारणं ज्ञेयम् \।

**कुलपतेर्** गोकुलेन्द्रस्य \। किं वा, गोपी-गण-स्वामिनः \। लज्जया
वैदग्ध्या वा साक्षात् तथानुक्तिः \। अतस् \"तद् एक-पतीनाम् अस्माकं
तद्-अभावेन प्राण-रक्षा न स्याद् इति सर्वथा शीघ्रं कथय\" इति
भावः \। श्लेषेण कुत्सितं लाति आददति यो जनस् तस्यैव पतिर् इति तया
साहित्यं युक्तम् एवेतीर्ष्योक्तिः \। अन्यत् तैर् व्याख्यातम् \। यद् वा,
**प्रियया उपगतः** सङ्गतः सन्न् **इह** आस्ते \।

ननु तर्ह्य् अन्विष्य दृश्यताम् ? तत्राहुः---**गात्रैर्** इति \।
परम-धन्य-युष्मच्-चक्षुर्भिर् एव दृश्यते, न त्व् अस्माभिर् द्रष्टुं
शक्यते इत्य् अर्थः \। ननु तर्हि नात्र वर्ततैव नेत्य् आहुः---**कान्त**-
इति \। अन्यत् समानम् \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथात्रेति विचार्यते---काम् अप्य्
आदाय श्री-भगवान् अन्तर्-हित इति व्यक्तीभविष्यद् अपि पूर्वं यन्
मुनीन्द्रः स्वयं न स्फुटम् उक्तवान्, तस्यायम् अभिप्रायः---सत्स्व् अपि
नाना-भगवद्-आविर्भावेषु मम स्वयं भगवति श्री-कृष्ण-रूप एव
तस्मिन्न् आग्रह-विशेष इति \। तथा सत्स्व् अपि नाना-तत्-तत्-परिकरेषु
श्री-व्रज-वासिष्व् एव स इति \। तथा सत्स्व् अपि तेषु श्री-व्रज-देवीष्व् एव
ततो\ऽप्य् अधिकतरः स इति रहस्यं सर्वे\ऽपि ज्ञातवन्त एव \। किन्तु
तास्व् अपि सतीषु श्री-राधिकायाम् एवाधिकतमः स इति न ज्ञातवन्तः \।
तद् एतन् मद्-आग्रह-तारतम्यं च तत्-तद्-उत्कर्ष-तारतम्याद् एव \।
अस्याः परम-रहस्यायास् तद् एतत् तु साक्षाज् ज्ञापयितुं सङ्कुचति
मच्-चित्तम् \। ज्ञान-खलता-भिया विज्ञापयितुम् अपीच्छति \। तस्माद् अस्याः
सखीनां वचनात् तत्राप्रतीतौ च प्रतिपक्षाणाम् अपि वचनाद्
व्यञ्जनयैव वृत्त्या यथावसरं मध्ये मध्ये प्रकटयिष्यामः \। यदि
च जातु स्वयम् अप्य् आवेश-वशात् प्रकटयिष्यामः, तदा नाम तु तस्याः
साक्षान् न वक्ष्यामः \। एतस्यास् तत् पुनर् आस्ताम्, अन्यासाम् अपि न \।

किं च, व्यञ्जना-वृत्तिर् एव सर्वत्र नाना-रस-प्रकाशिनी, न तु मुख्या
\। सा च यदि प्रसङ्गे अवधारिते विशेष-व्यञ्जनार्थम् अभ्युदयते,
तदातीव चमत्कारिणी स्याद् इति \। तद् एतद् अभिप्रेत्य प्रथमं
सखी-द्वारेदं ज्ञापयति---यदा ताम् आदाय श्री-भगवान् सहसान्तर्हितः,
तदा सख्याः सख्यस् तु संशयाना एवासन्, किन्तु
केवल-बलानुजान्वेषण-पराभिस् ताभिः सहचारित्वे\ऽपि किञ्चिद्
उन्माद-धारित्वे\ऽपि तन्-मिथुनान्वेषण-व्यग्रतया
पृथग्-अवस्थित-स्व-यूथतया तद्-अवधान-दूर-स्फुरद्-ईहाः सत्यः
पर्यटितवत्यो वक्ष्यमाणं तत्-पाद-चिह्न-दर्शनं विनापि क्वचित् किञ्चिद्
उपलब्धवत्यश् च \। तथा हि तासां वाक्यम्---**अप्य् एणपत्नि** इति \।

अत्राखण्डस्य वाक्यस्य निखिल-पदानाम् अप्य् अनुमोदन-व्यञ्जक एवार्थः
प्रतिपद्यते \। ततः सख्यम् एवासां तन्-मिथुनम् अनुलक्ष्यते,
तद्-दर्शनोत्कण्ठा च तत्र वाक्यार्थः \। **अपि** इति सम्भावनायाम् \।
तद् इदं सम्भावयाम इत्य् अर्थः \। अथवा **अपि** इति प्रश्ने \। तद्
एतत् पृच्छाम इत्य् अर्थः \। किं तत् ? तत्राहुः---हे **सखि** ! **अच्युतो
वो** युष्माकम् **उपगतः** समीपं प्राप्तः \।

ननु वन-विहारिणस् तस्य नव्यानाम् अस्माकं समीप-प्राप्तौ किम् आश्चर्यम् ?
तत्राहुः---**प्रियया** सहेति \।

ननु तत् खल्व् आश्चर्यम् एव, किन्तु यत्र तस्य दर्शनं, तत्र तस्याः
सहयोगेन किम् आश्चर्यम् अधिकं सुखं नाम ? तत्राहुः---तयैव सह
**गात्रैस्** तादृशानन्द-व्यञ्जक-नानानुभाव-विचित्रैर् अङ्गैर् **वो**
युष्माकं भवत्या भवत्-सम्बन्धिनीनां च **दृशां** **सुनिर्वृतिं**
केवलस्य तस्य दर्शनाद् अपि तत्-साहित्य-दर्शने परमानन्दं **तन्वन्**
विस्तारयन्न् इति तद् इदं च नास्मासु गोपयितुम् अर्हसि \। वयं हि
तद्-अन्तरङ्ग-धर्म-विदः सहचर्यः, तद्-गन्धवाह-मात्रेणापि तदीयं
सर्वं ज्ञातुं शक्नुम इत्य् आहुः---**कान्ताङ्ग-** इति \। प्रथमं तावत्
**कुलपतेस्** तस्य, तत्र **कान्तायास्** तस्याः, तत्र
तद्-**अङ्ग-सङ्गस्य,** तत्र तत्-**कुच**-सङ्गि**-कुङ्कुमस्य,** तत्र च
तल्-लिप्त-**कुन्द-स्रजः** स एष **गन्धः** स्फुटम् अत्रायाति स-काकु
सम्भावन-गिरा तत्रोत्कण्ठां व्यानञ्जुः \।

**एणपत्नि** इति जात्यैव दृष्टि-प्रशंसा \। एण-पत्नीत्य् अनेन, पत्युर् नो
यज्ञ-संयोगे \[पा। ४.१.३३\] इति पाणिनि-स्मृतेर् एणानां याज्ञिकत्वं, तस्या
यज्ञ-पत्नीत्वं व्यञ्जितम् इति द्रष्टुं प्रशंसा \। **उपगतः** समीपम्
अपि प्राप्त इति तद्-भाग्य-प्रशंसा \। तत्रापि **प्रियया** इति
द्रष्टृ-दृश्ययोर् द्वयोर् अपि प्रशंसातिशयः \। **गात्रैर्** मिथः
सङ्गमेनासाधारणतां प्राप्तैर् इति पूर्ववद् एव **तन्वन्** **दृशां सखि
सुनिर्वृतिम्** इत्य् एभिर् दृष्टेश् च तद्-अतिशयः \। **अच्युत** इति
**प्रियया** सह विचार-राहित्येन पुनर् दृश्य-प्रशंसा \। **व** इति
यत्र भवतीदृशी तत्र भवत्-सङ्गिनीनाम् अपि ईदृशत्वं युक्तम् इति
द्रष्टुं प्रशंसा \।

अथ **कान्ता-** इति दृश्यायास् तस्यास् तद्-**अङ्ग-सङ्ग**- इति
लब्ध-दुर्लभस्य दृश्यस्य कान्तस्य \। **कुच-कुङ्कुम**- इति
तत्-संयोग-लब्ध-भाग्यस्य दृश्यस्य कुङ्कुमस्य तद्-रञ्जिताया इति \।
तत्-सम्बन्धेन लब्ध-शोभातिशयायाः दृश्यायाः **कुन्द-स्रजः**
शुभ्रतया तद्-उदय-शोभा-योग्यायाः स्वरूपेण च तस्या एव \।
**कुलपतेर्** इति दृश्यस्य कान्तस्य \। **इह** इति
लब्ध-तद्-गन्ध-सौभाग्यस्य दृश्यस्य तत्-स्थानस्य \। **वाति** इति
वातम् अप्य् आत्म-सात्-कृत्य स्वयम् एव सर्वतश् चलतीति गन्ध-विलसितस्य
\। **गन्ध** इति तत्-तद्-विशेष-योगात् तस्य च प्रशंसावगतेति
\।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अपि** इति द्वयम् \।\।११-१३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३६९) :** अथ साक्षात्
तद्-अनुमोदनात्मक-पूर्ण-कान्त-भावस्योदाहरणम् आह---**अप्य् एणपत्नि**
इत्य्-आदि-द्वयम् \। \[श्री-राधा-सखीनां वाक्यम् एतत् \।\] **एणपत्नि** !
एणत्व-प्रयोगेण हे प्रशस्त-नेत्रे ! पत्नीत्व-प्रयोगेण बुद्ध्या तु, हे
मादृश-मानुषी-तुल्ये ! इत्य् अर्थः \। तत्रापि हे **सखि** !
वक्ष्यमाण-सौभाग्य-भरेण हे लब्ध-मद्-विध-सख्ये ! **प्रियया**
सह **अच्युतः** श्री-कृष्णः, श्लेषेण तस्याः सकाशाद् अविश्लिष्टः सन्,
**गात्रैर्** उभयोः परस्परम् आसङ्गेन शोभा-विशेषं प्राप्तैर् अङ्गैः
कृत्वा वस् त्वादृशीनां दृशां नेत्राणां सुनिर्वृतिं
केवल-श्री-कृष्ण-दर्शनजानन्दाद् अपि अतिशयितम् आनन्दं तन्वन्
विस्तारयन् उत्तरोत्तरम् उत्कर्षयन् अपि किम् उपगतः युष्मत्-समीपं
प्राप्तोऽभूत् \।

ननु कथम् इदं भवतीभिर् अनुमितम् ? इत्य् आशङ्क्यानुमान-लिङ्गं
तन्-मिथुन-श्लाघा-गर्भ-वचनेनाहुः---**कान्ता**- इति \। **कुल-पतेर्**
व्रज-नाथ-वंश-तिलकस्य या **कुन्द-स्रक्,** तस्या **गन्धः**
सौरभ्यम् **इह वाति** वायु-सङ्गेन प्रसरति \। कथम्भूतायाः स्रजः
? **कान्ता** सर्व-साद्गुण्येन तस्यापि लालसास्पद-रूपा या स्यात्, तस्या
**अङ्ग-सङ्गे** **कुच-कुङ्कुमेन रञ्जितायाः** \। अतः
सन्तत-परिचय-विशेषेण तत्-तत्-सौरभ्य-विशेषस्यात्रास्माभिर्
अवधारितत्वात् भवतीनाम् अत्र चरन्तीनां समीपं प्राप्त एवासौ तया
युत इत्य् अर्थः \।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं स्थावरेभ्य उत्तरं
प्रलब्धा जङ्गमान् प्रश्न-कृत-निश्चया सत्यो हरिणीं दृष्ट्वा अराद् एव
स्थितां सख्येन विश्रम्य पृच्छन्ति---**अप्य् एण-पत्नि** इति \। हे
**एण-पत्नि** ! कृष्ण-सार-पत्नि ! त्वम् अपि पति-सङ्गजं सुखं
विरहजं दुःखं जानासि, अतः कथयेति \। कदाचित् **प्रियया** सह
**उपगतस्** त्वत्-समीपे गतस् त्वया दृष्टः \[इति\] काश्चित् सेर्ष्यं
कथयन्ति \। किं कुर्वन् ? **गात्रैः** कर-चरणाद्य्-अवयवैः **दृशां
सुनिर्वृतिं तन्वन्,** अन्यथा नेत्राणां प्राणदस्यासिद्धेः \। अन्यत्र
आत्यन्तिक-संनिकर्षाभावे\ऽत्यन्त-कष्ट-सुखस्याप्रसिद्धेः \। हे
**सखि** ! इति सम्बोधनेन श्री-कृष्ण-विषयकानुराग-सम्भावनया
विस्रब्धा पृच्छन्ति \। सतां सप्त-पदा मैत्री इति प्रसिद्धेः \। अतो
वञ्चनं तवानुचितम् \। **अच्युतो** विलास-च्युति-रहितः \। **प्रियया**
इति व्यञ्जना-वृत्त्या कथयन्ति \। **कुलपतेः** गोकुल-पतेः
गोकुल-नाथस्य \। यद् वा, गोपी-कुल-नाथस्य \।

**कुन्द-स्रजः** कुन्द-कुसुम-मालाया **इह गन्धो वाति** आगच्छति \।
पूर्वं वैजयन्ती-धारणम् उक्तम् \। मालां बिभ्रद् वैजयन्तीम् \[भा।पु।
१०.२९.४४\] इति \। इदानीं यया सहान्तर्हितः, तया विरचय्य
समर्पितत्वात् प्रीत्या कुन्द-स्रज-धारणम् उक्तम् \। सौगन्ध्यातिशयेन
लिङ्गम् आहुः---**कान्ता** इति \।
**कान्ताङ्ग-सङ्ग-कुच-कुङ्कुम-रञ्जितायाः** क्रीडा सैव तस्या अङ्ग-सङ्गे
न लग्नं यत् **कुच-कुङ्कुमं** काश्मीरं, तेन **रञ्जिताया** **गन्ध**
एव कुङ्कुमायितां ज्ञापयति, सात्त्विक-भावोदयात् \। तत् क्षणम् एव
रचना-विशेष-प्राकट्याद् वेति \। यद्यपि कुन्द-कुसुम-गन्धाल्पत्वं,
तथापि कुच-गत-काश्मीर-सम्बन्धेन सौरभ्याधिक्यं सूचितम् इति \।
तद् अस्माकं सोढुम् अशक्यं, त्वं तु सभाग्याय तया प्रियया सह विलासं
कुर्वन् दृष्टः सौरभ्यम् आघ्रातं च, तव तु निर्मत्सरत्वात् सर्वं
शुभम् इति सेर्ष्योक्तिर् इति \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् चाहो हन्त तेन
स्व-कान्तेन ध्वज-वज्राङ्कुशादिभिश् चिह्नैर् विचित्रिताङ्गी निहरन्ती
स्वाधीन-भर्तृका-महा-गर्वान्धा कथम् अमांस्तम् एवाचक्षीतेत्य् अग्रतो
गत्वा काम् अपि हरिणीम् आलक्ष्याहुः---**अपि** इति \।

हे **सखि** ! **एण-पत्नि** ! **प्रियया** त्वया किम् **उपगतः**
स्व-समीपे सम्प्राप्तः ? सम्बोधन-पद-साहचर्याद् एवात्र त्वयेति
लभ्यते \। **एणस्य पत्नी** भवन्त्य् अपि त्वम् अस्मत्-तुल्या तस्यैव
प्रिया, तम् एव प्रियं मन्यसे इति भावः \। यतः **गात्रैर्**
मुख-बाह्व्-आदिभिर् वा **दृशां सुनिर्वृतिम्** अत्यानन्दं **तन्वन्** सन्,
**व** इति **दृशाम्** इत्य् आदरे बहुत्वम् \। **अच्युत** इति
स्व-दृग्-आनन्द-लोभात् त्वया तद्-अनुगमनाद् एव हेतोस् त्वत्तः स न
विच्युत इति भावः \।

ततश् चाग्रतः स्वभावाद् एव गच्छन्तीं ताम् आलक्ष्य---हंहो स दृष्ट इति
किं ब्रवीमि ? तं वो दर्शयाम्य् एव मद्-अनुपथम् आगच्छतेति
ब्रुवाणेवाग्रत इयं गच्छन्ती ग्रीवां परावृत्य मुहुर् अस्मान् पश्यति \।
किं न दृश्यते ? इति पृष्टाह् काश्चिद् आहुः---तर्हि कृष्णो\ऽत्रैव \। कापि
वर्तते हरिणी तु कृष्णाद् बिभ्यतीति स्वीय-सूचकत्व-दोषापलापार्थं
क्वापि निह्नुताभूद् इति वितरयन्त्यो दैवाद् आयातं सौरभ्यम्
अनुभूय---अहो सत्यं सत्यम् एतद् एव तत्त्वम् इति स-हर्षं मुहुर्
आहुः---**कान्ताया अङ्ग-सङ्गतस्** तत्-**कुच-कुङ्कुमेन रञ्जितायाः**
**कुन्द**-पुष्प-**स्रजो गन्धः वाति** आगच्छति \। अत्र कान्तयोर्
गात्र-द्वयस्य च कुचयोश् च कुङ्कुमस्य च कुन्दस्य च गन्धस् तासां
नासाभ्याम् एव निश्चीयते स्मेति भावः \। **कुलपतेर्**
गोपी-कुल-रमणस्येति कुल-पतिस् त्व् अनिष्टां परित्यज्य सम्प्रत्य् एकयैव
कयाचित् कान्तया रममाणस्य तस्यान्यायं \ऽ

पश्यतेति भावः \।\।११\।\।

**\॥।**

\।\। १०.३०.१२ \।\।

बाहुं प्रियांस[^७०] उपधाय गृहीत-पद्मो

[^७०]: प्रियायाः स्निग्धाया अंसे स्कन्धे \।


रामानुजस् तुलसिकालि-कुलैर् मदान्धैः \।

अन्वीयमान इह वस् तरवः प्रणामं

किं वाभिनन्दति चरन् प्रणयावलोकैः \।\।

**श्रीधर-स्वामी (भावार्थ-दीपिका) :** फल-भारेण नतांस् तरून्
कृष्णं दृष्ट्वा प्रणता इति मत्वा प्रियया सह तस्य गति-विलासं
सम्भावयन्त्यः पृच्छन्ति---**बाहुम्** इति \। **तुलसिकाया अलि-कुलैर्**
अतस् तद्-आमोद-**मदान्धैर्** **अन्वीयमानो**ऽनुगम्यमान **इह चरन्न्**
इति \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विट-वृत्तिं श्रितवतो
मालत्य्-आदि-समीपे पुष्प-जिघृक्षया जिगमिषा-समये प्रश्नस् तान् प्रति
कथञ्चिद् उपयुज्यते\ऽपि अश्वत्थादि-प्रश्नः कथम् उपयुज्यते ? अतस्
तत्-सम्भवं दर्शयितुम् आहुः---**बाहुम्** इति \।
**प्रणाम**-प्रदक्षिणादिना संसारात् तारयन्तीति तरवो\ऽश्वत्थादयः,
तान् प्रत्य् आहुः---हे **तरवः** ! **रामानुजो** मदान्ध-सङ्गी एकं
**बाहुं प्रियांसे** **निधाय**, परेण
प्रिया-मुख-पद्म-लोभि-भ्रमर-निवारणाय **गृहीत-पद्मः** \। यद् वा,
हस्तेन **गृहीत-पद्मः वः प्रणामं** **प्रणयावलोकैर् अभिनन्दति**
स्वीकरोति \। **किं वा** इत्य् अनेन स्थावराणां भक्त्य्-अतिशयो ध्वनितः
\।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हरिणीनां
निरीक्षणाभिनिवेशेन निज-विरहार्ति-दृष्ट्या तासाम् अप्य् आर्ति-भरोदयात्
स्तब्धतां मत्वा, ता विहाय फल-पुष्पादि-भरेण नतान् वृक्षान् वीक्ष्य
विनय-भर-प्रणयान् परम-साधून् मत्वा, सर्वान् एव तान्
पृच्छन्ति---**बाहुम्** इति \। **बाहुं प्रियांस उपधाय** इत्य्-आदिकं
पूर्वोक्त-गन्ध-प्राप्त्या प्रियया सहागमनं सम्भाव्य, तत्र च
स्त्री-स्कन्ध-सौरभ्य-मिश्रित-श्रीमद्-बाहु-सौरभ्यं, तथा
श्री-हस्तामोदाक्त-पद्म-गन्धं, तथा भ्रमर-गन्ध-संवलितं
तद्-अङ्ग-तुलसी-गन्धं च प्राप्योक्तम् \। किं वा, नागरीणाम् ईदृशी
परिपाटी भवेद् इति युक्त्या तथोक्तम् \।

**तुलसिकाया अलि-कुलैर्** इति तस्या एव सर्वतो मधुरामोद-विशेषात् \।
अत एव **मदान्धैस्** तैर् **अन्वीयमान** इत्य् अनेन **बाहुम्** इत्य्-आदिना
च रस-विशेष-प्रकटनम् \। तथा तुलस्याः सौभाग्यं तत्-सम्बन्धाद्
अलीनां च सूचितम् \। अन्वीयमानत्वेनैव मदान्धानां तेषां महा-ध्वनिना
निज-निह्नुति-लीला-भङ्ग-शङ्कया युष्मद्-विध-व्यवधानेन तान्
परिहर्तुम् \। किं वा, युष्मत्-पुष्पेषु सञ्चारयितुम् **इह चरन्** \।

यद् वा, स्थावर-जात्या तुलसी-साम्येन निज-प्रयोजनापेक्षयापि
समय-विशेषे\ऽस्मिन् युष्मास्व् अपि तत्-कृपा सम्भाव्यते इति \। अतः
विशेषतश् च प्रणत-वत्सलत्वाद् अत्रैव **चरन्** सन्न् इति भावः \।

**प्रणयावलोकैः किम् अभिनन्दति**, अनुमोदनेन स्वीकरोति वा ? इति
तेषां सुदुर्लभत्वात् \। **किं वा** इति सकटाक्ष-प्रश्ने, अतस् तत्
कथयेति शेषः \। अन्यत् तैर् व्यञ्जितम् \।

अथवा, तच्-छ्रीमत्-पदानि तत्र च वामे संमिलित-स्वीय-पदानि वीक्ष्य,
दक्षिणे चाश्वास-प्राप्त्या इवाधिक-नतान् वृक्सान् तेन श्री-दक्षिण-हस्ते
**पद्म-ग्रहणं** सम्भाव्य क्वचिच् च भयाद् इवाग्रतो द्रुत-पतितान्य्
अधिक-मग्नान्य् आकुलानि च प्रिया-पदानि वीक्ष्य तेन च
**मदान्ध**-भ्रमरानुगमनं सम्भाव्य \। किं वा, तत्-तत्-पदोपरि
भ्रमर-मुख-निर्गत-मधु-कणान् सर्वतो वीक्ष्य तथा तथोक्तम् इति
ज्ञेयम् \।

यद् वा, केवलम् उन्मत्ततयैव तत्-तद्-उक्तिः \। न च किञ्चिद्
दर्शन-विचारादिनेति, इत्य् उन्मत्त-वचः \[भा।पु। १०.३०.१४\] इति
वक्ष्यमाणत्वात् \। श्लेषेण **मदान्धा** एव तम् अनुसरन्तीति तथा तेषां
सम्बन्धात् सो\ऽपि **मदान्ध** एवेति प्रणय-कोपोक्तिः \। यद् वा,
**मदान्धैर्** अपि, अतो गत-मानाभिर् अस्माभिर् यद् अयम् अनुगम्यते, तद्
अयुक्तम् एवेति भावः \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ तस्या
मौन-मय-विलोकनाभिनिवेशेन आशङ्कितान्
निज-विरहार्ति-दृष्ट्य्-आर्ति-भरोदयात् स्तब्धतां मत्वा तां विहाय,
फल-पुष्पादि-भर-नम्रान् वृक्षान् वीक्ष्य विनय-भर-प्रणयान् मत्वा,
सर्वान् एव तान् पृच्छन्ति---**बाहुम्** इति \।

इहापि तत्-तत्-प्रशंसयानुमोदनं व्यज्यते \। तत्र वाक्यार्थेन,
यथा---हे **तरवः** ! **रामानुजो** **वो** युष्माकं **प्रणामं** **किं
वा प्रणयावलोकैर् अभिनन्दति** ? इति स्व-स्नेहस्य तत्-कृपायाश् च
योग्यास्पदतां सूचयित्वा, तेषां द्रष्टॄणां गुण-प्रशंसा कथं
नाभिनन्देत्? इत्य् आशङ्क्य तत्र तस्य तया सह मधुर-विलासावेशं
कारणम् आहुः \। तज्-ज्ञाने च कारणं गन्ध-मात्रेण पूर्ववन्
निज-तद्-अन्तरङ्ग-धर्म-विज्ञताम् आहुः---**बाहुम्** इत्य्-आदिना \।
तत्राभिनन्दने सामान्यतः कारणं **चरन्न्** इति
तत्-तत्-क्रीडा-स्थान-गमन-व्यग्र इत्य् अर्थः \।

ननु सदा सर्वत्र भ्रमति पश्यति चास्मान् अद्य वा को विशेषः ?
तत्राहुः---**बाहुं प्रियांस उपधाय** इति \। प्रियायाः स्वस्मिन्
परम-स्निग्धाया अंसे स्कन्धे उपधाय कोमलेयम् इति यत् किञ्चिद् आधाय
इति \।

ननु, ताम् एवास्मान् दर्शयितुम् आगतः कथम् अस्मत्-प्रणामं नाभिनन्देत् ?
इत्य् आशङ्क्याहुः---**तुलसिकालि-कुलैर् अन्वीयमानः** सन् **गृहीत-पद्मः**
प्रियायास् तान् निवारयितुं दक्षिणेन भुजेन लीला-पद्म-धूननासक्त इत्य्
अर्थः \। तर्हि कथम् अभिनन्देत् ? इति भावः\।

अत्र तु **तुलसिकालि-कुलैर्** इति तत्-क्रीडानन-तुलसीनां
सर्व-सुगन्धित उत्कर्षो द्योतितः \। तथा च
वक्ष्यते---दिव्य-गन्ध-तुलसी-मधु-मत्तैः \[भा।पु। १०.३५.१०\] इति \।
अत एव **मदान्धैस्** तद्-रस-पान-मदेनान्धैर् अपि तैर्
**अन्वीयमान** इति प्रियाङ्ग-सङ्घर्षेण परिमल-विशेष-प्रकाशो दर्शितः
\। इतीत्थम् अत्रापि पूर्ववत् तत्-तत्-प्रशंसा दर्शिता \। अथ च मालां
बिभ्रद्-वैजयन्तीम् \[भा।पु। १०.२९.४३\] इति या वैजयन्ती प्रोक्ता,
मध्ये कच्चित् तुलसी- \[भा।पु। १०.३०.७\] इत्य्-आदौ त्वां बिभ्रद् इत्य्
अनेन तत्-प्राशस्त्यातिशय-प्रस्तुतत्वाद् या च तुलसी-माला सूचिता \। पुनश्
च कुन्द-स्रजः \[भा।पु। १०.३०.११\] इत्य् अनेन या कुन्द-स्रक् च दर्शिता,
सम्प्रति तस्यास् तस्याः स्खलन-हेतवो विहाराश् च व्यञ्जिताः \। तद्
इत्थं वाक्यार्थेन तत्-तत्-प्रशंसयानुमोदनम् एव व्यञ्जितम् \।

अथ पदानाम् अर्थैर् अपि पूर्ववद् अनुसन्धेयम् \। तद् एवं वक्रीणां
सख्यम् एव लब्धम् \। तस्या अमूनि नः क्षोभम् \[भा।पु। १०.३०.३०\]
इत्य्-आदौ विरोध-मुखेन च तद् एव हि निश्चितम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३६९) :** अथ तां तद्-दर्शन-जातेन
हर्षेण सम्प्रति तद्-वियोग-जातेन दुःखेन च स्थगित-वचनम् आशङ्क्य
तेन च तयोः सङ्गमम् एव निर्धार्य परमानन्देन तद्-अवसरोचितं
तदीय-विलास-विशेषं वर्णयन्त्यस् तत्र पुष्पादि-भर-नम्राणां तरूणाम्
अपि तदीय-सौविदल्लादि-भृत्य-विशेष-भावेन तन्-नमस्कारम् उत्प्रेक्ष्य
पुनस् तेषाम् एव तत्-सन्निधि-जन्य-सौभाग्य-विशेषं तान् प्रत्य् एव
पृच्छन्त्यस् तयोस् तादृश-विलासावेशातिशयम् आहुः---**बाहुं प्रियांस** इति
\। **अन्वीयमानः** अनुगम्यमानः \। परस्परं प्रणयावलोकैश् चरन्
क्रीडन् \। **इह** वो युष्माकं प्रणामं किं वाभिनन्दति सादरं गृह्णाति
\। अपि तु विलासाविष्टस्य तस्य तद्-अभिनन्दनं न सम्भावयाम इत्य्
अर्थः \।\।१२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** हरिणीनां स्वभावतश्
चाञ्चल्येन प्रदेशान्तर-स्थितौ सत्यां परस्परं संमन्त्र्य, एताः किम्
इति स्वानुभूतं कथयिष्यन्ति ? इति \। फल-पुष्प-भरेण नतान् साधून्
श्री-कृष्ण-सुतान् सर्वान् एव परोपकारिणो मत्वा तरून्
पृच्छन्ति---**बाहुम्** इति\। कुङ्कुम-गन्ध-लिङ्गेन कयाचित् सह
विहरति, तस्या अंसे स्कन्धे स्खलन-शङ्कया वामे बाहुम् **उपधाय**
संस्थाप्य विलास-भर-मन्थरत्वात् इति \। दक्षिणेन बाहुना
**गृहीत-पद्मः** \। अन्यच् च **तुलसिकायाः** सम्बन्धिभिर् **अलि-कुलैर्
अन्वीयमानः** अनुगम्यमानः \। तस्यास् तुलस्याः मकरन्द-पानेन यो
**मदः**, तेन **अन्धैः** अनेनैतत् सूचितम् \।

बाहु-सौरभ्यं प्रिया-सौरभ्यं पद्म-सौरभ्यं तुलसी-सौरभ्यं च
एतत् सौरभ्यं चतुष्टयं लब्ध्वा, सम-प्रदेश-स्थिताभिः
पर-पङ्क्तिभिर् उत्प्रेक्ष्य, विलास-भव-झङ्कार-श्रवणेन अलीनाम्
अनुमत्ततां सम्भाव्य, प्रियायाः सौभाग्यं तुलस्याः सौभाग्यम् अलीनाम्
अपि सौभाग्यम् एतत् त्रितयं मनसि परिकल्प्य, तरूणां नम्रत्वं दृष्ट्वा
पृच्छन्तीति---हे **तरवः** ! **वो** युष्माकं **प्रणामं**
**प्रणयावलोकैः किम् अभिनन्दति** अनुमोदते ? पुष्पैः फलैश्
चास्मद्-उपकारिण अस्मद्-विलासापह्नुति-कारिण इति मनसि विचार्य युष्मान् स
करोति \। किं वा, नवेति स-कटाक्ष-प्रश्ने किं कुर्वन् भवत्-सन्निधाव्
एवं विहरन् अनभिनन्दनम् एव \। पुनः पुनः पृच्छा भाव-हेतुः \।
एतेन तस्मिन् कृतघ्नत्वं मय्य् आरोपितं भवति \।

**गृहीत-पद्मः** इत्य् अस्यायम्
अभिप्रायः---प्रियाश्वास-वायु-सौरभ्य-लोभेनाप्तताम् **अलीनां**
निवारणाय तरुषु सञ्चारणाय **पद्म**-भ्रामणम् उक्तम् \। अतस्
तन्-निवारण-व्यग्रतया युष्मत्-प्रणमानभिनन्दनम् एव निश्चितम् इति \।

ननु पूर्वं चूत-प्रियाल- \[भा।पु। १०.३०.९\] इति प्रश्ने कृतेऽपि उत्तरम्
अलब्ध्वा पुनर् अपि वृक्षेषु कथं प्रश्नः ? विरह-व्याधि-व्याकुलितत्वात्
पुनः प्रश्नः कृतः इति \। तद् उक्तं---कामार्ता हि प्रकृति-कृपणा
चेतनाचेतनेषु \[मेघदूत ५\][^७१] \। अतः कथयत \। भवद्भिः
कथयिते विस्रब्धाः सत्योऽग्रेऽन्विष्याम इति भावः \।

[^७१]: धूम-ज्योतिः सलिल-मरुतां संनिपातः क्व मेघः

    संदेशार्थाः क्व पटु-करणैः प्राणिभिः प्रापणीयाः \।

    इत्य् औत्सुक्याद् अपरिगणयन् गुह्यकस् तं ययाचे

    कामार्ता हि प्रकृति-कृपणाश् चेतनाचेतनेषु \।\।५\।\।


**रामानुज** इति निर्भयत्वं चोक्तम् \। कस्यापि न सङ्कोच इत्य् अपि
सूचितम् \। **मदान्धैर्** इति मदान्धा एव तम् अनुगच्छन्ति \। वयं
गत-मदाः किम्-अर्थ्[आभि]{।मर्क्} प्रयोजनं सेत्स्यति ? इति क्षणं
निर्वेदालम्बिता विरह-व्याकुलिल्तत्वात् \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्य तत्रैव
वर्तमानत्वे\ऽन्यद् अपि लक्षणं मिथो ज्ञापयन्त्यस् तरून्
फल-पुष्प-भार-नम्रान् प्रणतान् मत्वा स-वितर्कम् आहुः---**बाहुम्** इति
\। हे **तरवः** ! **इह चरन्** कृष्णः फल-पुष्पादि-कर-प्रदायिनां
**वः** प्रजा-रूपाणां **प्रणामं** **किं** **प्रणय**-पूर्वक्**आवलोकैर्
अभिनन्दति** न **वा** ? हन्त हन्त ! युष्मद्-विधेषु सात्त्विक-साधुषु
लोकेषु कुतस् तस्य प्रीत्यावलोकनावकाशः ? इति सासूयम्
आहुः---**रामानुजो** मत्तः तत्रापि **प्रियाया अंसे बाहुं** वाम-भुजम्
**उपधाय** इति सम्प्रयोग-श्रम-वशात् श्लथ-दुर्बलः
प्रिया-स्कन्धार्पितं बाहुम् एव कोमलम् उपधानं कृत्वा तस्या
मुख-गन्धेनोत्पतिष्णूनां भ्रमराणां विद्रावणार्थम् एव
दक्षिण-पाणि-**गृहीत**-नील-कमलः \। अतस् तत्-सेवैकतान-मानसस्य
तस्य नान्यत्र दृष्टि-पात-सम्भव इति भावः \। **तुलसिकानां**
कोमल-तुलसी-काननस्य **अलि-कुलैः अन्वीयमानः** तुलसिकाः परित्यज्य
**इह** अत्रैव स अन्विष्यत \। इतस् ततः स क्वचिद् अत्रैव निह्नुतो
विहरतीति भावः \।

ननु तर्हि अलि-कुलानाम् एवानुपदं गच्छामः ? तत्राहुः---**मदान्धैर्**
इति \। न हि मदान्धानाम् अनुगतिर् भव्य-जनैः कर्तुम् उचितेति भावः
\।\।१२\।\।

**\॥।**

\।\। १०.३०.१३ \।\।

पृच्छतेमा लता बाहून् अप्य् आश्लिष्टा वनस्पतेः \।

नूनं तत्-करज-स्पृष्टा बिभ्रत्य् उत्पुलकान्य् अहो \।\।

**श्रीधर-स्वामी (भावार्थ-दीपिका) :** काश्चिद् आहुः---हे सख्यः ! **इमा
लताः** कृष्णेन सङ्गता **नूनम्**, अत **इमाः पृच्छत** \। ननु
स्व-पति-सङ्गतौ तत्-सङ्गतिर् दुर्घटा, न \। **वनस्पतेः** पत्युर्
**बाहुना आश्लिष्टा अपि** अहो भाग्यं **नूनं** **तन्**-नखैः **स्पृष्टा**
यत **उत्पुलकानि बिभ्रति** \। न हि स्व-पति-सङ्गताव्
ईदृक्-पुलक-सम्भव इति भावः \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः *कृष्णेन सङ्गता* \।
*अतो* हेतोः \। अत्राशङ्कते---*नन्व्* इति \। तत्-सङ्गतिः कृष्ण-सङ्गतिः
\। *दुर्घटा* अशक्या \। *न* इत्य् आह---*तन्-नखैः* कृष्ण-नखैः
स्पर्शः कथं ज्ञातः ? तत्राहुः---*यत* इति \। **उत्पुलकान्य्**
ऊर्ध्व-रोमाणि \। अन्यथा तद्-असम्भवम् आहुः---*न हि* इति \। *इति
भाव* इति यादृक्-पर-पुरुष-स्पर्शे स्त्रीणाम् आनन्दस्
तादृक्त्व-पति-सङ्गेनेति तात्पर्यम् \।

अन्यद् अपि लक्षणम् अन्या दर्शयन्त्य आहुः---**पृच्छत** इति \। हे
सख्यः ! **इमा लता** एव कृष्ण-सङ्गम-लक्ष्म-धारिणीः **पृच्छत** \।
न च स्व-पति-सङ्गतौ तत्-सङ्गतिर् दुर्घटेति वाच्यम् \। यतो
**वनस्पतेः** पत्युर् **बाहून्** **सम्**यग् **आश्लिष्टा** अपि अहो
कामोद्रेकः \। **नूनं** तन्-नखैः **स्पृष्टा** एव **उत्पुलकानि
बिभ्रति** \। न हि स्व-पति-सङ्गताव् ईदृक्-पुलकं स्यात् \। अत एव
तल्-लक्षणस्य अस्मद्-दृश्यमानत्वात् पूर्व-पूर्वा इव न वयं तद्
अद्राक्ष्मेति मिथ्या वक्तुं प्रभविष्यन्तीति भावः \।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एते हि तद्-भक्तास्
तन्-मतम् अनुसरन्तो नूनं न कथयेयुर् नाम, तर्हि स्त्रीत्वेनात्मीया लता
एवैताः पृच्छाम इत्य् अन्योन्यम् आहुः---**पृच्छत** इति \। **बाहुना
आश्लिष्टा** इत्य्-आदिकं सर्वं निज-भावानुसारेण \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एतत् सर्वं कस्याः पदानि
चैतानि \[भा।पु। १०.३०.२७\] इति या वक्ष्यन्ति तासाम् अवधानास्पदम् एव
न बभूवेति लभ्यते \। संशयासम्भवात् काश्चित् तु किञ्चित् कृतावधाना
अपि राग-द्वेषाभावात् तद्-अश्रुत्येव स्वाभीष्टम् एव दर्शयन्ति \।
मुनीन्द्रश् चात्र पूर्वाभ्यस् तासां वासना-भेद-दर्शनाय तद्-उदासीनतां
व्यञ्जयति---**पृच्छतेमा लता** इति\। **वनस्पति**-रूपस्य पत्युर्
**बाहून्** **अप्य् आश्लिष्टा इमा** एव **लताः पृच्छत** \। नन्व् एवं चेत्,
तर्हि कथम् आसां तत्-सङ्गतिस् तर्क्यते ? तत्राहुः---**नूनं** वितर्के
**तस्य** श्री-कृष्णस्य **करजैः स्पृष्टा** इति \। ननु तद् इदम् अपि
कथं वितर्कितम् ? तत्राहुः---**उत्** उच्चैः **पुलकान्य्** अङ्कुर-रूपाणि
**बिभ्रति,** बिभ्रत्य एवासते अहो इत्य् अपूर्वतायाम् \। नन्व् एवं पुरेत्य्
अर्थः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २८६) : तटस्था**
यथा---**पृच्छतेमा** इति \। अत्र सखी-वचनं श्रुत्वापि तत्रौदासीन्यात्
ताटस्थ्यम् एव व्यक्तम् \। एवम् अनयाराधितो नूनम् \[भा।पु। १०.३०.२८\]
इति सुहृद्-वाक्यानन्तरम् अपि, धन्या अहो अमी आल्यः \[भा।पु। १०.३०.२९\]
इत्य्-आदि-वाक्ये च \।\।१३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पुनर् अपि धैर्यम् अवलम्ब्य
व्याकुलतया तरून् अवगणय्य एते वेणु-जाती-कठिनास् तद्-अनुकूलाः
किम्-अर्थं कथयिष्यन्तीति विचार्य स्त्रीत्वेनास्मात् दुःखाभिज्ञा एता लताः
कथयिष्यन्तीति सम्भाव्य अन्योऽन्यं संमन्त्रयन्त्यः कथयन्ति---
**पृच्छत** इति \। **इमा लता पृच्छत** किम् इति **वनस्पतेः** पत्युर्
**बाहुनाश्लिष्टा अपि उत्पुलकानि बिभ्रति** अङ्कुराद्य्-उत्पन्न-लिङ्गान्
**तत्-करजैर्** नखैः **स्पृष्टा** इति \। **नूनं** निश्चितं प्रियायाश्
चूडा-बन्धार्थम् अविचिन्वती तेन सङ्गतिर् जाता \। अत एता धन्याः, वयं
तु दुर्भगा इति श्री-कृष्ण-स्पर्शम् अन्तरेण नैतादृक्-पुलक-सम्भव इति
स्वानुभवं तास्व् आरोप्योक्तम् \। इतः परम् उत्तराप्राप्त्या विरता इत्य्
अर्थः \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्यद् अपि लक्सणम् अन्या
दर्शयन्त्य आहुः---**पृच्छत** इति \। हे सख्यः ! **इमा लता** एव
कृष्ण-सङ्गम-लक्ष्म-धारिणीः **पृच्छत,** न च स्वपति-सङ्गतौ
तत्-सङ्गतिर् दुर्घटेति वाच्यम् \। यतो **वनस्पतेः** पत्युर् **बाहून्**
सम्यग् **आश्लिष्टा** **अपि,** अहो कामोद्रेकः ! **नूनं** **तन्**-नखैः
**स्पृष्टा** एव **उत्पुलकानि बिभ्रति** \। न हि स्व-पति-सङ्गताव्
ईदृक्-पुलकं स्यात् \। अत एव तल्-लक्षणस्य अस्मद्-दृश्यमानत्वात्
पूर्व-पूर्वा इव न वयं तम् अद्राक्ष्मेति मिथ्या वक्तुं प्रभविष्यन्तीति
भावः \।\।१३\।\।

**\॥।**

\।\। १०.३०.१४ \।\।

इत्य् उन्मत्त-वचो गोप्यः कृष्णान्वेषण-कातराः \।

लीला भगवतस् तास् ता ह्य् अनुचक्रुस् तद्-आत्मिकाः \।\।

**श्रीधर-स्वामी (भावार्थ-दीपिका) :** उन्मत्तवत् प्रपच्छुर् इत्य् एतत्
प्रपञ्चितम् इदानीं---रमा-पतेस् तास् ता विचेष्टा जगृहुस् तदात्मिकाः
\[भा।पु। १०.३०.२\] इति यद् उक्तं तत् प्रपञ्चयति---इतीति \।
**उन्मत्त-वचो गोप्यः** उन्मत्त-वचसश् च ता गोप्यश् च \।
**कृष्णस्यान्वेषणेन कातरा** अतिविह्वलाः \। **अनुचक्रुर्** अनुकृतवत्यः
\।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एकं प्रतिश्रुतं प्रपञ्च्य
द्वितीयं प्रक्रमते---**इत्य्** उक्त-रीत्या \।
अनुकरण-धृताभिवृद्ध-वह्नि-ज्वालानां कथम् आत्मा अतिष्ठत् ?
तत्राह---**तद्-आत्मिका** इति \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : इत्य् उन्मत्त-वचो**
**गोप्य** इत्य्-आदि \। **उन्मत्त-वचो** भवति, तथा **तद्-आत्मिकाः**
सत्यः श्री-कृष्णस्य भगवतस् **तास् ता** इत्य् अनुकूलाः \। प्रतिकूलास् तु
पूतनादि \। तादात्म्य-रूपाः सर्व-नाम्नो बुद्धि-स्थ-वृत्तित्वाद् अनुकूला एव
बोद्धव्याः \।\।१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : इति** उक्त-प्रकारेण \। यद्
वा, **इति** ईदृशम् उन्मत्तवद् वचो यासां गोपीनां, **ता उन्मत्त-वच**
इत्य् उक्तानुवादः \। तत्-तद्-वाक्यानि केवलम् उन्मत्ततयैवेति
पूर्वोक्तोन्मत्तकवद् इत्य् अस्य दार्ढ्यार्थम् \। तत्र च
**उन्मत्त-वचस्त्वम्** अयोग्येष्व् अपि प्रश्नात् तत्र च तथा तथा
तत्-तत्-प्रश्नाद् इति \। **अनुचक्रुर्** इत्य् अत्र हेतुः---**कृष्णस्य**
परमाकर्षककस्य **अन्वेषणाय** विरहेण **कातरा** इति \। अतः
कातर्येणैव तत्-तद्-अनुकरणम् \। न च स्वाच्छन्द्येन सुखादि-बुद्ध्येत्य्
अर्थः \। तत्रैव हेतुः---**तद्-आत्मिकास्** तेन हृत-चित्ता इत्य् अर्थः \।
यद् वा, तच्-छब्देन लीलाः परामृश्यन्ते \। ततश् चानुकरणे\ऽभिनिवेशेन
तत् सम्यक्त्वम् अभिप्रेतम् \।

यद् वा, ननु तल्-लीला-स्मरणेनापि विरहार्तानां प्राणा दुर्धराः \।
अनुकरण-घृतेन च विवृद्ध-विरह-वह्नि-ज्वालानां तासां हृदि कथम्
आत्मा अतिष्ठत् ? इत्य् आशङ्क्याह---**तस्मिन्न्** एव **आत्मा** यासां ताः \।
अतः सुशीतलामृतार्णव-सम्बन्धेन न निःसृतः \। अन्यथा
स्व-स्थान-स्थः सन् दग्धो\ऽभविष्यद् एवेत्य् अर्थः \।
श्री-कृष्णाविष्ट-चित्ता इति तत्-तद्-अनुकरणं पारवश्येनैव, न तु
स्वच्छन्देनेत्य् अर्थः \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इति पूर्वोक्त-प्रकारकम्
**उन्मत्तस्य वच** इव वचो यासां, तादृश्यो **गोप्यः** **कृष्णान्वेषणे
कातरा** विरह-दुःखेन, तद् अपि कर्तुम् असमर्था इत्य् अर्थः \। तथा
सत्यो गायन्त्य उच्चैर् \[भा।पु। १०.३०.४\] इत्य्-आद्य्-अनुसारेण
गानानुवृत्ति-प्राप्ता या याः पूतना-वधादि-लीलाः, **तास् ता अपि** मध्ये
मध्ये\ऽ**नुचक्रुर्** इत्य् अर्थः \।

तत्र हेतुः---**तद्-आत्मिकाः** \। तस्मिन् श्री-कृष्णे आत्मा चित्तं यासां ताः,
गाढं तद्-आसक्ता इत्य् अर्थः, तत्र कृष्णानुकरणं स्फुटम् एव
तद्-आत्मकतया \। तत्र च स्वभावापरित्यागेन नाति-तद्-अभेद-स्फूर्तिः,
यतन्त्य् उन्निदधे\ऽम्बरम् \[१०.३०.२०\] इत्य् अत्र यत्न-कथनात्,
कृष्णो\ऽहं पश्यत गतिम् \[भा।पु। १०.३०.१९\] इति सर्वस्मिन्
कृष्णत्व-साधनार्थं तच्-छब्द-प्रयोगाच् च \। पूतनाद्य्-अनुकरणं च
कृष्ण-विषयक-तद्-धेतुक-भयेनेति तद्-आत्मकतयैव यथा भावेन
तस्य बाल्य-भावनयावृतत्वात्, किन्तु प्रीति-सामान्यातिशयाल्
लब्ध-कृष्ण-भावत्वेन ततो भयाद् एव \। ततस् तस्याभावेन न
मातृ-भाव-स्पर्शः, किन्तु कृष्ण-भावेनैवेति न मिथः स्पर्शानुचितयोर्
भावयोर् युतिः \। सर्वम् एतत् तासु तदानीम् उन्मादस्यानुगतत्वात् सहसैव
समपद्यत, नान्यद् एवेति च ज्ञेयम् \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** इति पूर्वोक्त-प्रकारेण
**उन्मत्तस्य वच** इव वचो यासां तादृश्यो **गोप्यः**
**कृष्णान्वेषण-कातरा** भीता इव भीताः \। विरह-दुःखेन तद् अपि
कर्तुम् असमर्था इत्य् अर्थः \। तथा सत्यो गायन्त्य उच्चैः \[भा।पु।
१०.३०.४\] इत्य्-आद्य्-अनुसारेण गानानुवृत्त्या या याः प्राप्ताः
पूतना-वधादि-लीलाः, **तास् ता** अपि मध्ये मध्ये\ऽ**नुचक्रुर्** इत्य्
अर्थः \।\।१४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इति प्रत्येकं पृष्ट्वा कस्यापि
प्रत्युत्तरम् अनासाद्य चोन्मादे जाते सति, \"कृष्णो नान्यत्र गतवान्, मय्य्
एव प्रविष्टः, तद् अहम् एव कृष्णः\" इति प्रत्येकं तादात्म्यम् अभूद् इति
दर्शयति---**इत्य् उन्मत्त-वच** इत्य्-आदि \। **इत्य्** एवं प्रकारेण
**उन्मत्त-वचो** यथा भवति, तथा **कृष्णान्वेषण-कातराः** सत्यस्
**तास् ता** **भगवतः** कृष्णस्य **लीला अनुचक्रुः** \। **तास् ता** इति
पूर्व-पूर्वानुभूताः \। अनुकरणे हेतुः---**तद्-आत्मिकास्** तादात्म्यं गताः
\।\।१४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पूर्वम् उक्तम् उन्मत्तकवत्
पप्रच्छुर् अयोग्येष्व् अपि प्रश्नान् अचेतनेषु प्रश्नस्यानौचितिं मन्यमाना
लीलानुकरणं श्री-कृष्ण-प्राप्त्य्-उपायं निश्चित्य अनुचक्रुर् इत्य्
आहुः---**इत्य् उन्मत्त**- इति \। पूर्वोक्त-प्रकारेण **उन्मत्तस्य** इव
**वचो** यासां ताः \। **उन्मत्त-वचसस् ताश्** च **ता गोप्यः** \।
**भगवतो** रसैश् चर्येण विराजमानस्य अत एवावधीर् इति \।
षड्-गुणस्य **तास् ताः** प्रसिद्धाः पूतना-प्राण-शोषणादिका **लीला
अनुचक्रुः** \। यतः **कृष्णान्वेषण-कातरा** इति मुख्यो हेतुर् अनुकरणे,
न तु स्वातन्त्र्येणेति \। लीला-स्मरणम् अपि विरह-ताप-निर्वापकं कृतं
लीलानुकरणेनेति चेत्, तत्राह---**तद्-आत्मिकाः,** स एवात्मनि मनसि
यासां ताः \। यद् वा, तस्मिन्न् एवात्मा क्षेत्रज्ञो जीवो यासां ताः \। स एव
प्राण-रक्षक इति \।

अयम् अर्थः---तासाम् आत्मा यदि स्व-देहे तिष्ठेत्, तदा विरहाग्निना
दह्येतैव तस्य शीत-लतया मृताश् च तुल्ये श्री-कृष्णे स्थितत्वात्, न
दग्ध इत्य् अर्थः \। एतासां देहा एव तद्-आवेशात् \। लीला अनुकुर्वति, न
त्व् आत्मा तस्य तु श्री-कृष्णस्यात्मनि क्रोडीकृतत्वात् \। अतो न किञ्चिद्
अनुपपन्नम् इति \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इमा आनन्द-जाड्यान् न किम्
अपि ब्रुवते इत्य् एवम् अचेतनेष्व् अपि प्रश्न-कामादि-दर्शनाभ्याम्
**उन्मत्तानां** वचांसीव **वचांसि** यासां ताः \। ततश् च तस्य
**अन्वेषणे**\ऽपि **कातरास्** तन्-मध्ये काश्चिद् एवं प्रत्येकं
पराममृशुः \। सम्प्रत्य् अहम् एव स्वरूप-चेष्टाद्य्-अनुकरणेण आत्मानं
कृष्णाकारं दर्शयित्वा अतिकातराणाम् आसां स्वस्याश् च मौहूर्तिकीम् अपि
निर्वृतिं निष्पादयाम इति मनसि कृत्वा तस्य सर्वा एव **लीलाः** क्रमेण
स्मृत्य्-आरूढीकृत्य पूतना-वध-लीलाम् **अनुचक्रुस्** तस्मिन्न् एव आत्मा मनो
यासां ताः \। तत्र च प्रतिकुलानाम् अनुकरणं योग-मायैव तन्-मध्य
एव गोपी-स्वरूपा भूत्वा तत्-तल्-लीला-सिद्ध्य्-अर्थं चकार \।
अनुकूलानुकरणं तु गोप्यश् **चक्रुर्** इति ज्ञेयम् \।

नो नः कथा वद सदःस्व् इति तन्-निषिद्धो\ऽप्य्

आनन्द-निघ्न इह ता यद् अरोचम् एव \।

नामानि तु प्रथयितास्मि तद् अत्र नासाम्

इत्थं मुनिर् मनसि सम्प्रति निश्चिकाय \।\।१४\।\।

**\॥।**

\।\। १०.३०.१५ \।\।

कस्याश्चित् पूतनायन्त्याः कृष्णायन्त्य् अपिबत् स्तनम् \।

तोकायित्वा रुदत्य् अन्या पदाहञ् छकटायतीम् \।\।

**श्रीधर-स्वामी (भावार्थ-दीपिका) : कस्याश्चिद्** इत्य्-आदिभिश् चतुर्भिर्
अनुकरणं प्रपञ्च्यते \। ततश् चतुर्भिस् तन्मयत्वं पुनर्
एकेनानुकरणम् इति विवेकः \। **पूतनायन्त्याः** पूतनावद् आचरन्त्याः
कृष्णवद् आचरन्ती **स्तनम् अपिबत्** \। **तोकायित्वा** तोकवद् आत्मानं
कृत्वा \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूतनेवाचरतीति
पूतनायते \। पूतनायत इति **पूतनायन्ती** कर्तुः क्यङ् स-लोपश् च
\[पा। ३.१.११\] इति क्यङि पुनः तङ्-अन्ताच् छानचि प्राप्ते शतृ-प्रत्ययस्
त्व् आर्षः \। श्यप्-श्यनोर् नित्यम् इति नुम् \। तोक इवाचरतीति **तोकायते**
तोकाय्यत इति तोकयित्वा, अव्यय-कृतो भावे इति भावे क्त्वा \।
**शकातायतीम्** इह नुम्-अभावस् त्व् आर्षः \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तर्हि पूतनादि \।
तादात्म्यं कस्याः ? इत्य् आह---**कस्याश्चिद्** इत्य्-आदि \। ननु तादात्म्यं
तावत् प्रेम्णः परया मर्यादया चेतसो वृत्त्य्-अन्तराभावेन
तन्-मयी-भावाह्\। तत्र कथं विजातीयेषु पूतनादिषु प्रेम्णोऽभावाद्
अनभिनिवेशेन तत् तादात्म्यम् ? लीलायाः प्रतिपक्ष-सापेक्षत्वम् अस्त्य् एवेति
चेत् तद्-आत्मिका इति न सङ्गच्छते, अनुभवे च विरोधः \। तर्ह्य् एवं
विचारणीयं---**कस्याश्चिद्** इत्य् अत्र पूर्ववत् सर्वनाम्नो
बुद्धि-स्थ-वृत्तित्वात् \। किं-शब्देनात्र योगमाया बोद्धव्या \। योगमायाम्
उपाश्रित \[भा।पु। १०.२९.१\] इत्य् अस्यैवासौ मर्यादा \। तद्-अवधि
भगवद्-इच्छा-वशाद् आसां सर्व-साहाय्या-कारिण्य् एव संयोगे वियोगे च
योगमाया बभूव \। अतस् तासां तद्-आत्मकत्वेन तल्-लीलानुकारे
लीला-सामग्री-समवधान्ययैव विजातीय-भावं प्रकटयति \।\।१५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अनुकरणम् एव
प्रपञ्चयति---**कस्याश्चिद्** इति \। तद्-विवेकस् तैर् व्यञ्जित एव \।
तत्र च **अनुचक्रुर्** इत्य् उक्ते\ऽनुकरणस्यैव प्रपञ्चने कार्ये\ऽपि
तन्मयत्वस्य प्रपञ्चनम् अनुकरणस्यैव सम्यक्त्व-बोधनार्थम् इति \।
तत्र चादौ दैहिक-चेष्टायाः प्रायो देह-चेष्टयैवानुकरणं
वाक्-चेष्टा-संवलितायाः प्रायस् तथैव मानस-चेष्टा-संवलितायाश् च
तथैवेत्य् एवं त्रिधानुकरणम् \। तत्र यद्यपि प्रायो भावनयैव
सर्वत्रानुकरणं, तथापि तत्र तत्र तत्-तत्-प्राधान्यापेक्षया
त्रैविध्यम् \।

तत्रादौ देह-चेष्टा-प्रधानानुकरणम् आह त्रिभिः \। **पूतनायन्त्याः**
पूतनायमानायाः पूतनाद्य्-अनुकरणं केवलं भावनयैव किञ्चित्
तत्-तद्-मुद्राद्य्-आचरणेन, न तु वेशादिना, सर्वथा तद्-असम्भवात् \।
अत एव वक्ष्यते---कृष्णार्भ-भावनाम् \[भा।पु। १०.३०.१६\] इति \। तद्
अपि विरह-वैवश्येन, यद्यपि न सुसिध्येत्, तथापि
विरहार्ति-भर-स्वभावेन तत्-तल्-लीलाभिनिवेशात् स्वयम् एव सम्पद्यते
इति ज्ञेयम् \। तत्र यद्यपि परम-वैष्णवीनां तासां दैत्यानुकरणं न
युज्यते, तथापि केनापि सुदुरूहेण भाव-वैचित्री-विशेषेणाविष्टास् ताः
कृष्णस्यैव **लीला अनुचक्रुः**\। तासां प्रिय-सख्यस् तु
तत्-तद्-भावाविष्टास् ता वितर्क्य तत्रैव तच्-चित्तासञ्जनेन
महा-दुःखापनोदनार्थं **तास् ता** **लीलाः** कर्त्र्यो विरह-विह्वलाः
सर्वा एव गोपीस् **तद्-आत्मिका** लीलामयीश् चक्रुः \। अतस्
तत्-तल्-लीला-परिकरत्वाद् दैत्याद्य्-अनुकरणं युक्तम् एवेति तासां सर्वम्
अनवद्यम् \।

**स्तनम् अपिबद्** इति चानुकरण-मात्रम्, न तु तत्त्वतः,
अनुकरणस्यैवापेक्ष्यत्वात् \। एवम् अग्रे\ऽन्यद् अप्य् ऊह्यम् \।
**शकटायतीं** शकटायमानाम् \। एवम् अग्रे\ऽपि शकटानुकरणं
**तोकायमानाया** उपरि शकटवत् कथञ्चिद् अवस्थानं ज्ञेयम् \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद्-आत्मकत्वेनानुकरणस्य
प्रपञ्चम् आह नवभिः---**पूतनायन्त्या** इति\। तथापि
स्वभाव-स्थितत्वेन पूतनावद् आचरन्त्या एव, न तु
तत्-तद्-विरुद्ध-भावाया इत्य् अर्थः \। **कृष्णायन्तीत्य्** अत्र तु
कृष्णार्भ-भावनाम् \[भा।पु। १०.३०.१६\] इति वक्ष्यमाणानुसारेण
भावतो\ऽपि तद् आचरन्तीति लभ्यते \। एवम् उत्तरत्रापि \। **स्तनम्
अपिबद्** इति चानुकरण-मात्रं तन्-मात्रस्योपेक्षितत्वात् \।
**शकटायतीं** शकटायमानां तादृशत्वं च हस्त-पादाभ्यां भुवम्
अवष्टभ्याधो-मुखतयैवोच्चैर् अवस्थानम् \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** तत्र
**तास् ता** इत्य्-उक्तेः सर्वा एव लीला इत्य् आयाते मूलतः प्रभृति
पूतना-मोक्षादि-लीलानुकरणस्य उपस्थितौ तद् एवाह---**कस्याश्चिद्**
इत्य्-आदि बहुभिः \। ननु **तद्-आत्मिक** इति तादात्म्य-भाजः \। तादात्म्यं
तु प्रेम्णो मर्यादया चेतसो वृत्त्य्-अन्तर-राहित्येन तन्-मयी-भावः \। न
च **तद्-आत्मिका** इति लीलात्मिका इति वक्तुं शक्यते \। लीला भगवतस्
तास् ता ह्य् अनुचक्रुः \[भा।पु। १०.३०.१४\] इत्य्-उक्तेः \। न हि लीला भूत्वा
लीला अनुचक्रुर् इति सम्भवति \। तेन कृष्णावेशात् कृष्ण-तादात्म्यम् एव \।
तदा कथं प्रतिकूलेषु पूतनादिष्व् अभिनिवेशाभावात् **पूतनायन्त्य** इति
\।\।१५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** लीलानुकरणम् एव
प्रपञ्चयति---**कस्याश्चिद्** इति \। लीलायास् त्रैविध्यं---मानसी वाचकी
दैहिकी लीला-द्वये प्रतियोगित्वेन पूतनादीनां स्फुरणम् इत्य् अभि
कथयति \। **पूतनायन्त्याः** पूतनावद् आचरन्त्याः **कस्याश्चित् \।
कृष्णायन्ती** कृष्णायमाना अपि इति \। वाचिक्यां लीलायां कथाम् अहं कृष्णः
कयाचिद् उक्तम्, अहं पूतनास्याः स्तन-पानादीनाम् अनुकरणम्\। तथापि
श्री-कृष्णम् अङ्के स्थाप्य सा यथा कृतार्था अभूत्, तथैव पूतनायन्ती
कृष्णायन्तीम् अङ्के स्थाप्य सुखम् अन्वभवत् \।
कृष्ण-स्पर्श-मात्रापेक्ष्यैव पूतनानुकरणम् इति भावः \।

पूर्व-पद्येनोक्तम् **अनुचक्रुस् तद्-आत्मिका** इति \। स एव तासाम् आत्मा
जातो\ऽतः स्वातन्त्र्याभावात् तासां प्राण-रक्षार्थं तत् तथैव कृतं
कृष्णेनेति लीला तया साद्गुण्यार्थं प्रिय-सखीभिः पूतनावद् आचरितम् \।
यथा ग्रह-गृहीतस्य स्वातन्त्र्यं नास्ति \। ग्रह एव तस्या देहे प्रविश्य
स्वकीया एव चेष्टाः करोति, तद्वद् इयं लीलेति \। एवम् अन्यत्राप्य् ऊह्यम् \।

शकट-भङ्ग-लीलाम् आह---**अन्या** काचिद् व्रज-देवी आत्मानं
**तोकायित्वा** **शकटायन्ती** शकटवद् आचरन्ती \। यदा **पादेन अहन्**
तु ताडितवती पाद-स्पर्शाशया शकटवद् अन्वकरोद् इति भावः\।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवम् अनुकरणं चतुर्भिर्
आह---**पूतनायन्त्याः** पूतनावद् आचरन्त्याः **कृष्णवद् आचरन्ती स्तनम्
अपिबत्** पानम् \। **तोकायित्वा** तोकवद् आत्मानं कृत्वा \।\।१५\।\।

**\॥।**

\।\। १०.३०.१६-१७ \।\।

दैत्यायित्वा जहारान्याम् एका कृष्णार्भ-भावनाम् \।

रिङ्गयामास काप्य् अङ्घ्री कर्षन्ती घोष-निःस्वनैः[^७२] \।\।

[^७२]: घोषाः किङ्किण्यस् तासां निःस्वनैः सहिताव् अङ्घ्री कर्षन्ती सती
    रिङ्गयामास \। णिज्-अर्थोऽविवक्षितः \।


कृष्ण-रामायिते द्वे तु गोपायन्त्यश् च काश्चन \।

वत्स्यायतीं हन्ति चान्या तत्रैका तु बकायतीम् \।\।

**श्रीधर-स्वामी (भावार्थ-दीपिका) : दैत्यायित्वा** दैत्यवत्
तृणावर्तवद् आत्मानं कृत्वा **एका** **कृष्णार्भ-भावनां** कृष्णस्यार्भं
बाल्यं भावयति या, **ताम् अन्यां जहार** \।\।१६-१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : रिङ्गयामास**
हस्त-जानुभ्यां चचाल \। घोर-निस्वनैः मञ्जीरादि-ध्वनिभिः सह
\।\।१६\।\। कृष्ण-रामाव् इवाचरत इति कृष्ण-रामायेते \। ततो भावे क्ते
इति च **कृष्ण-रामायिते** \। **तत्र** तासु \। **अनु** पश्चात् \। **एका**
कृष्णायन्ती \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : घोषाः** किङ्किण्यः, तेषां
**निस्वनैः** कृत्वा, सहिता इति वा, तच् च साक्षाद् एव तासाम् अपि पादेषु
नूपुर-सद्-भावात् \। एतच् च घोष-प्रघोष-रुचिरम् \[भा।पु। १०.८.२२\]
इत्य्-आद्य्-उक्त-**रिङ्गण**-ललितानुकरणम् \।\।१६\।\। **गोपायन्त्य** इति
गोप-बालायन्त्य इति ज्ञेयम् \। तदानीं बालकैर् एव वत्स-चारणात् \।
**च**-कारात् अघायतीं च **हन्ति** अहन्, सामीप्ये वर्तमाना \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : कृष्णस्य आर्भ-भावना**
बाल्य-वासना सैव, सा यस्याः, तां **जहार** तद्-भयावेशेन
तद्-धरणम् अनुकृत्य दर्शितवतीत्य् अर्थः \। **घोषाः** किङ्किण्यः,
तेषां **निस्वनैः** कृत्वा सहिता सेविता वा, तच् च साक्षाद् एव तासाम् अपि
पादेषु नूपुर-सद्-भावात् \। एतच् च घोष-प्रघोष-रुचिरम् \[भा।पु।
१०.८.२२\] इत्य्-आद्य्-उक्त-**रिङ्गण**-ललितानुकरणम् \।\।१६\।\।

**द्वे** विचिक्रीडतुः \। तत्र काश्चन **गोपायन्त्यः** गोपालायन्त्यश्
चिक्रीडुः, तदानीं बालकैर् एव वत्स-चारणात् \। तस्याम् एव सभायां
लीलान्तरम् आह---**वत्स**- इति \। **अन्या** कृष्णायमाना तत्र तस्मिन्
सति **एका** च कृष्णायमाना **हन्ति** हननानुकरणम् अनुकरोति, अहन्न्
इत्य् अर्थः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तृणावर्त-लीलाम्
आह---**दैत्य**- इति \। **एका** काचिद् **दैत्यायित्वा** तृणावर्तवद्
आत्मानं विधाय, **कृष्णार्भ-भावनाम्** **अन्यां** **जहार** \।
कृष्णस्यार्भं बाल्यं भावयति काचित् हृतवती तृणावर्तस्य वक्षसि
कृष्ण-स्पर्शाशया तथा कृतवती इति तात्पर्यम् \। ताव् अङ्घ्रि-युग्मम्
अनुकृष्य सरीसृपन्तौ \[भा।पु। १०.८.२२\] इति स्मृति-पथम् अवतीर्णां
लीलाम् अनुकुर्वन्ति \। **कापि** कृष्णायन्ती **घोषाः** किङ्किण्य्-आदयः,
तेषां निस्वनैः कृत्वा **अङ्घ्री कर्षन्ती रिङ्गयामास**, जानु-पाणिभ्यां
चलति स्म \।\।१६\।\।

अन्यद् अप्य् आह---वृन्दावन-प्रदेशे **काश्चन गोपायन्त्यो** वत्सप-रूपम्
अनुकुर्वन्त्यः **द्वे** गोप्यौ **कृष्ण-रामवद्** आचरिते \। एवं सर्वास् ते
परिवृढौ कृत्वा यथा क्रीडितवन्तः स्म, तद्वद् एव ताश् चिक्रीडुः \।
**अन्या** काचित् कृष्णवद् आचरन्ती **वत्सवद् आचरन्तीं** **हन्ति** स्म,
हननम् अन्वकरोत् \। तत्र तासु मध्ये एका कृष्णवद् आचरन्ती बकवद्
आचरन्तीम् अहन् हननानुकरणम् अकरोत् \।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : दैत्यायित्वा**
तृणावर्त-दैत्यवद् आचरन्ती **एका** कृष्णस्यार्भं बाल्यं भावयति या,
ताम् \।\।१६-१७\।\।

**\॥।**

\।\। १०.३०.१८ \।\।

आहूय दूरगा यद्वत् कृष्णस् तम् अनुवर्ततीम्[^७३] \।

[^७३]: अनुकुर्वतीम् इति वा पाठः (श्रीधरः)


वेणुं क्वणन्तीं क्रीडन्तीम् अन्याः शंसन्ति साध्व् इति \।\।

**श्रीधर-स्वामी (भावार्थ-दीपिका) : दूरगाः** दूरे वर्तमाना गाः \।
**यद्वद्** यथा **कृष्णस्** तथा **आहूय तं कृष्णम् अनुवर्तमानाम्** \।
\"अनुकुर्वतीम्\" इति वा पाठः \।\।१८-१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुवर्तनं त्व् अनुकरणं
विनापि स्यात्, अत आह---*अनुकुर्वतीम्* *इति वा* इति \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना
वाक्-प्रधानानुकरणं पञ्चभिर् वक्ष्यन्न् आदौ प्रलम्ब-वधात्
प्राक्तन-ग्रीष्मा-कृत-विचित्र-लीलानुकरणम् आह---**आहूय** इति द्वाभ्याम्
अत्र वाक्-प्रधानानुकरणत्वात् \। किं वा, अनुकरणे क्रमशो\ऽत्यन्तावेशेन
तद्-आत्मकत्वात् कृष्णायन्ति \[भा।पु। १०.३०.१५\] इत्य्-आदिकं पूर्वं नोक्तम्
\। **दूरगा** इति तैर् व्याख्यातम् एव \। यद् वा, दूर-वर्तिनीर्
व्रजादि-स्थिता गोपीर् **वेणु**-नाद-सङ्केतेन यथा कृष्ण आह्वयति, तथा
**आहूय** इति \। एवम् **अनुवर्ततीं** काञ्चित् **क्रीडन्तीं** च
गानादि-क्रीडां कुर्वतीम् \। **अन्या** गोप-भावनापन्ना इति ज्ञेयम्
\।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवम् अनुकरण-मात्रम्
उक्तम् \। अधुना प्रलम्ब-वध-प्राक्तन-ग्रीष्म-कृत-विचित्र-लीलानुकरणे
शृङ्गारालम्बन-रूप-तदीय-कैशोराविर्भावात् \। पुनर् अपि
प्रियानुकरण-रूपं लीलाख्यम् अनुभावम् आह---**आहूय** इति द्वाभ्याम् \।
**दूरगा** इति समायान्त-विधेर् अनित्यत्वात्, दूर-गवीर् इत्य् अर्थः \।
**अन्या** गोपं-मन्याः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** सख्य-रसे कृतां लीलाम्
अनुकुर्वन्तीति---**आहूय** इति \। **दूरे** स्थितां **गां** **यथा**
कृष्ण आह्वयति तद्वत् \। यद् वा, **दूरे** व्रजे स्थिता **गा**
व्रज-देवीर् यथा **वेणु-नादेन** आह्वयति, तम् अनुकुर्वन्ती कृष्णवद्
आचरन्ती वेणुं वादयन्ती सखीवद् आचरन्तीभिः सह क्रीडन्ती \। **अन्या**
मित्रायमानाः **\"साधु\" इति शंसन्ति** स्म \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : दूरगाः** दूर-वर्तिनीर् गाः
**यद्वद् कृष्ण आह्वयति**, तत् तद् एवाहूय **तं** कृष्णम्
**अनुवर्ततीम्** \। \"अनुकुर्वतीम्\" इति च पाठः \।\।१८\।\।

**\॥।**

\।\। १०.३०.१९ \।\।

कस्याञ्चित् स्व-भुजं न्यस्य चलन्त्य् आहापरा ननु \।

कृष्णोऽहं पश्यत गतिं ललिताम् इति तन्-मनाः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ललिताम्** अतीव-रम्याम् \।
**तन्-मनाः** कृष्ण-चेता **आह** इति \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ननु** निश्चितम् एव **आह**
\। अतः \"**कृष्णो\ऽहम्**\" इत्य् उक्तौ न सन्देहः कार्य इति भावः \। यद्
वा, **ननु** हे गोपा गोप्यो वा **पश्यत गतिं** मम चेष्टां गमनं वा
**ललितां** मनोहराम् \। **तन्मनाः** श्री-कृष्णाभीष्ट-चित्ता इत्य् अर्थः
\। अनेन \"कृष्णो\ऽहम्\" इति दोषो निरस्तः \। कृष्णः
सर्व-गुण-रूपादि-सम्पूर्णो\ऽहम् \। अतो ममाश्रय-भूतां ललिताख्यां
गोपीं पश्यत \। **इत्य्** एतत् तद्-उक्तम् अहो किं स्मरत ? इति शेषः \।
तच् च तेन कदाचित् केनापि भावेन पूर्वम् उक्तम् अस्तीति पूर्ववत्
बोद्धव्यम् \। ननु कुतो वाक्यं न समापितम् ? तत्राह---**तन्मनाः**
कृष्ण-हृत-चित्ता इति \। यद् वा, अनेनानुकार-सम्यक्तैव पूर्ववद्
एवाभिप्रेता \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गतिं** नृत्य-लीलाम् \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** दैहिक-लीलाम्
आह---**कस्याञ्चिद्** इति \। **अपरा** कृष्णवद् आचरन्ती गोपवद्
आचरन्त्यां **कस्याञ्चित् स्वभुजं न्यस्य चलन्त्य्**
**आह**---**कृष्णोऽहम्** \। हे गोपाः ! मम **ललितां गतिं** **पश्यत**
इत्य् आहुः, यतस् **तन्-मनास्** तद्-एक-चित्ताः \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् चान्या अपि
लीलानुचिकीर्षन्तीनाम् अपि तासां
तद्-ध्यानाधिक्य-वशेनोन्माद-सञ्चारि-प्राबल्येन चात्मानुसन्धानापगमात्
कृष्ण-तादात्म्यम् आह चतुर्भिः---**कस्याञ्चिद्** इति \। **अहं**
सुबल-स्कन्धार्पित-बाहुः **कृष्णः** प्रसिद्धः, तस्मान् मम **ललिताम्**
अतिरमणीयाम् \।\।१९\।\।

\।\। १०.३०.२० \।\।

मा भैष्ट वात-वर्षाभ्यां तत्-त्राणं विहितं मया \।

इत्य् उक्त्वैकेन हस्तेन यतन्त्य् उन्निदधेऽम्बरम् \।\।

**श्रीधर-स्वामी (भावार्थ-दीपिका) : यतन्ती** प्रयत्नं कुर्वती
**अम्बरम्** उत्तरीयं वस्त्रम् **उन्निदधे** ऊर्ध्वं धृतवती \।\।२०
\।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो वात-वर्षातस् त्राणं
**तत्-त्राणम्** इति \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वात-वर्षाभ्याम्** इति \।
अनुकरण-वशाद् वाङ्-मात्रेणैव \। किं वा, तत्-तल्-लीलावेशेन साक्षाद् इव
वातादि-स्फूर्तेर् इति ज्ञेयम् \। एवम् अग्रे दावाग्निं पश्यत \[२२\] इत्य् अपि
\। **यतन्ती** इति विरहार्त्या बल-हानिः सूचिता \। **उन्निदधे**
उद्यच्छन्तीति वा श्री-गोवर्धनवद् ऊर्ध्वं नितरां धृतवती \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वात-वर्षाभ्या** इति \।
तत्-तल्-लीलावेशेन साक्षाद् वातादि-स्फूर्तेः \। एवम् अग्रे दावाग्निं पश्यत
\[२२\] इत्य् अपि \। अत्र त्रासातिरेकेण शृङ्गार-रस-सङ्कोचान् न
तल्-लीलोदाहरणम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** गोवर्धनोद्धरण-लीलाम्
आह---**मा भैष्ट** इति \। काचित् कृष्णायन्ती गोपवद् आचरन्तीं प्रत्य् आह
\। व्यभिचारिभिर् भावैर् **वात-वर्षाभ्यां** पीड्यमाने च दुःखं
स्वयं सहमाना वदति \। **वात-वर्षाभ्यां** भयं **मा** कुरुत \।
**मया तत्-त्राणं विहितं** मया कृतम् एवेत्य् उक्त्वा **यतन्ति** इयं तं
कुर्वति \। **एकेन हस्तेन** गोवर्धनवद् **अम्बरं** स्वोत्तरीयम्
**उन्निदधे**ऊर्ध्वं धृतवती \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यतन्ती** प्रयत्नं कुर्वती
**अम्बरम्** उत्तरीय-वस्त्रम् **उन्निदधे** ऊर्ध्वं धृतवती \।\।२०\।\।

**\॥।**

\।\। १०.३०.२१ \।\।

आरुह्यैका[^७४] पदाक्रम्य शिरस्य् आहापरां नृप[^७५] \।

[^७४]: क्वचित् आरुह्यैकाम् इति पाठः \।


[^७५]: क्वचित् नन्व् इति पाठः (सनातन-प्रभुभिर् एव धृतः)


दुष्टाहे गच्छ जातोऽहं खलानां ननु दण्ड-धृक् \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : खलानाम्** उच्छृङ्खलानाम्
\।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ननु** निश्चये, सम्बोधने
वा \। \"नृप\" इति पाठे आश्चर्येण सम्बोधनम्\। **दुष्टाहे** ! रे
कालिय ! **गच्छ** इतो निःसर, अन्यथा दण्डं करिष्य इत्य्
आह---**जात** इति \। **ननु** निश्चितम् \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पदाक्रमण**-पूर्वकम्
**आरुह्य** इत्य् अर्थः \। **ननु** निश्चये, सम्बोधने वा \। \"नृप\" इति
पाठे आश्चर्येण सम्बोधनं \। **दुष्टाहे** इति कालियस्य न्यक्कारेण
सम्बोधनम् \। **गच्छ** इतो निःसर, अन्यथा दण्डं करिष्य इत्य्
आह---**जात** इति \। **ननु** निश्चितं तल्-लीलायाम् एतद् वाक्यं
भावे\ऽत्यनुकरणं तत्रस्थस्य वाक्यस्य शेषेण तात्पर्येण वा
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** कालीय-दमन-लीलाम्
आह---**आरुह्य** इति \। **एका** कृष्णवद् आचरन्ती
श्री-कृष्ण-चरण-स्पर्शाशया कालियवद् आचरन्तीं प्रत्य् **आह** \।
तिरस्कृत्य सम्बोधयति--- **अहे ! दुष्ट** ! **गच्छ** ! अतो निःसर !
**ननु** निश्चितं **खलानां** त्वद्-विधानां **दण्ड-धृक् अहं जातः**
\। किं कृत्वोक्तवती ? **आरुह्य पदेन शिरस्य् आक्रम्य** इति \। हे
**नृप** ! इति अद्भुत-श्रवणे अवधानं कारयति \। अयम्
अभिप्रायः---सञ्चारिणो भावाः कुत्रचित् पूटनादिवत् प्रतीयमानाः,
कुत्रचिद् दावाग्निवत् कालियवत् प्रतीयमाना दुःख-हेतु-कृत्वात् \। अत्र
तद्-उपशमनार्थम् एवैतासां यत्नः \। अतो न किञ्चिद् विरुद्धम् इति
\।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : दुष्टाहे** ! हे कालिय !
\।\।२१\।\।

**\॥।**

\।\। १०.३०.२२ \।\।

तत्रैकोवाच हे गोपा दावाग्निं पश्यतोल्बणम् \।

चक्षूंष्य् आश्व् अपिदध्वं वो विधास्ये क्षेमम् अञ्जसा \।\।

**श्रीधर-स्वामी (भावार्थ-दीपिका) : अपिदध्वं** निमीलयत \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** तासु \। **वो**
युष्माकम् \।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तत्र च** इति \।
च-कारान्वयः कालिय-दमन-लीलानुकरणे त्व् इत्य् अर्थः \। एवं तत्र
कृतं **चक्षूंषि** इत्य्-आद्य्-उक्तेश् च \। मुञ्जाटव्याम् अपि कृतं दावतो
रक्षणं द्विविधम् एवानुकृतम् इति ज्ञेयम् \। यद् वा, तत्र तासु मध्ये च
ततश् च मौञ्जाटविक-तद्-अनुकरणम् एव \। पाठान्तरं स्पष्टम् एव \।
**अञ्जसा** अनायासेनैव \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तत्र च** इति \।
च-कारेणान्वयः, कालिय-दमन-लीलानुकरणे त्व् इत्य् अर्थः \।
\"तत्रैकोवाच हे गोपा\" इति पाठस् तु बहुत्रैव \। रे-शब्दस् त्व्
अहृद्यत्वान् नाद्रियते \। एवं श्री-कृष्णेनापि तत्र च **चक्षुः-पिधानम्**
आदिष्टम् इति गम्यते \। **दावाग्निं पश्यतोल्बणम्** इति तु तत्र
हेतु-वाक्यम् \। उल्बणं चक्षुस्-तेजो-हरम् इत्य् अर्थः \। तच् च
निमीलनार्थ-व्याजाद् एव \। एवं मुञ्जाटवी-सम्बन्ध्य् अपि सम्बन्धनीयम्
इति पृथग् न वर्णितम् इति ज्ञेयम् \। **अपिदध्वम्** इति दधस् तथोश् च
\[पा। ८.२.३८\] इति स्मरणाद् अभ्यासस्य भष्-भाव-प्राप्तेर् अपिदध्वदम्
इति वक्तव्ये\ऽपिदध्वम् इति पाठ आर्षो लेखक-प्रमादजो वा भष्-भावो
वर्ग-चतुर्थत्वम् \। **अञ्जसा** अनायासेनैव \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** दावाग्नि-पान-लीलाम्
आह---**तत्र** इति \। कालिय-दमन-दिने ह्रद-तीरे रात्रौ
गोकुल-वासि-जनस्य नाश-हेतुम् उत्थिते **दावाग्निं** स्मृत्वा काचिद् आह \।
वस्तुतस् तु सञ्चारिणो भावा एवादाहकास् तास्व् एव दावाग्नि-बुद्धिं विधाय,
एका कृष्णवद् आचरन्ती गोपवद् आचरन्तीं प्रत्य् आह---हे गोपाः !
**उल्बणम्** अतीव भयङ्करं **दावाग्निं** पश्यत **चक्षूंषि आशु**
**अपिदध्वं** निमीलयत **अञ्जसा** दावाग्नि-पानेन **वो** युष्माकं
**क्षेमं** विधास्ये \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*\।

**\॥।**

\।\। १०.३०.२३ \।\।

बद्धान्यया स्रजा काचित् तन्वी तत्र उलूखले \।

भीता सुदृक् पिधायास्यं भेजे भीति-विडम्बनम् \।\।

**श्रीधर-स्वामी (भावार्थ-दीपिका) : सुदृक्** सुनयनम् **आस्यं
पिधाय** \। **सुदृक्** वराक्षीति वा \। **भीति-विडम्बनं**
भयानुकरणम् \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तासां मध्ये
सम्भवत्वात् स्त्रिया अपि विशेषणम् इत्य् आह---*वराक्षी* इति \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं **बद्धान्यया**
**स्रजा काचिद्** इत्य् अन्तं विजातीयम् आह \।\।२३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना
मानस-चेष्टा-प्रधानानानुकरणम् आह---**बद्धा**- इति \। **अन्यया**
ताभ्यो भिन्नया पश्चाद् आगतया दूती-रूपया कयाचिद् वृद्ध्या
तन्-मतानुसारिण्या \। यद् वा, **अन्यया** जगद्-विलक्षणया
परम-मृदुलयेत्य् अर्थः \। पूर्वं मात्रापि
परम-कोमल-गो-बालादि-रज्जुभिर् एव बद्धत्वात् \। यद् वा, पूर्वं
**स्रजया** एकया पश्चाद् **अन्यया** च तयैव **बद्धा** पूर्ववद्
बहुधा बन्धार्थं तासां स्रजो\ऽपि बन्धन-सामर्थ्यं
तन्-मतानुसारित्वं च सम्भवेद् एव \।

**तन्वी** विरहार्त्या सद्य एव कार्श्यं प्राप्ता \। अत एव प्रेम-विशेषात्
तया श्री-भगवद्-भक्त-वश्यता-गुण-विशेष-मय-लीलानुकरणम् \।
तत्रानुकरणे तास्व् इति वा \।

**उलूखल** इति उलूखलानुकारिण्यां कस्याञ्चिद् इत्य् अर्थः \। **सुदृग्**
इति दृग्भ्याम् अपि चकित-निरीक्षणादिना भयम् अनुचक्रुर् इत्य् अर्थः \।
मुखं **पिधाय** स्व-हस्ताभ्याम् \। एतच् च
बालक-स्वाभाविक-भय-लक्षणं **भीति-विडम्बनं**
कम्प-पुलकादि-किञ्चिद्-रोदन-काकु-वाक्यादि च \। एवं प्रायो भयादिना
मानस-चेष्टानुकरणम् एव द्योतितम् \। भयस्य मनो-विषयकत्वात् \। एवम्
अत्यन्त-भक्त-वश्यता-मयी श्री-दामोदर-लीला सर्वासां लीलानां मध्ये
श्रेष्ठतमेति तद्-अनुकरणं \"मधुरेण समापयेत्\" इति न्यायेन
सर्वान्ते प्रोक्तम् \।

धेनुक-प्रलम्बयोर् वधः श्री-बलदेव-कृतत्वान् नानुकृतः \।
कुमारी-वस्त्र-हरणं यज्ञपत्नी-गणाकर्षणं च लज्जया \। किं वा,
तत्-तल्-लीला-रसस्यात्मन्य् एव पर्यवसानात् तत्-तद्-अनपेक्षया \।
यमलार्जुन-भञ्जनं च श्री-दामोदर-लीलान्तर्गतत्वात् पृथङ् नानुकृतम्
इति पूर्वोक्त-लीला-क्रमातिक्रमश् च तासां विरह-विह्वलता-वर्णनेन
श्री-बादरायणेर् अपि तादृश-भावापत्त्या तद्-अनुसन्धानापगमात् \। किं वा,
लिखित-न्यायेन चेष्टादीनां त्रयाणाम् उत्तरोत्तरस्मिन्न् एकैकस्य
समवेततया केवलत्व-संवलितत्वयोस् तत्रापि न्यूनाधिकत्वयोः
क्रमापेक्षयोक्तेः \। यद् वा, तास्व् एव केवलत्व-संवलितत्वादि-क्रमेणैव
तत्-तल्-लीलानां परिस्फूर्तेः \। यद् वा, विरह-कातरतया तन्-मनस्तया
वा पौर्वापर्यानुसन्धानाभावाद् इत्य् एषा दिक् \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अन्यया** पूर्वम् उक्तेर्
व्रजेश्वरी-चेष्टा-मात्रं कुर्वत्या **तन्वी** विरहार्त्या सद्य एव कार्श्यं
प्राप्ता तत्र अनुकरणे \। **उलूखल** इति उलूखलानुकारिण्यां कस्याञ्चिद्
इत्य् अर्थः \। **सुदृग्** इति दृग्भ्याम् अपि चकित-विलोकनादिना भयम्
अनुचकारेत्य् अर्थः \। मुखं **पिधाय** हस्ताभ्याम् एव
बालक-भय-स्वभावः भीतिः कृष्णस्य भय-कार्ष्यं
कम्पादि-किञ्चिद्-रोदन-वाक्यादि च तद्-अनुकरणं **भेजे** \। एवम्
अन्यासाम् अपि लीलानाम् अनुकरणं यथार्हम् ऊह्यम् \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तत्र लीलानां क्रमो न
उन्मत्त-तुल्यत्वात् कुत्रचित् कस्याश्चित् लीलाया विस्मृतिः, यथासुरस्य
वधानुक्तिः, तथा वत्सापहरणस्य प्रलम्ब-वधस्यानुक्तिः \।
विरहाग्नि-ज्वालावलीढत्वात् अनुकृतिर् न जाता \। यद्यपि
उलूखल-बन्ध-लीला प्रथमम् एव जाता, तथापीदानीम् एव स्मृति-पथम्
अवतीर्णा \। पूर्व-लीलेयं सुख-रूपा, यथा व्रजेश्वर्या बद्ध
उलूखलेन तद्-वशवर्ती जातः, तथानया लीलयास्मद्-वशवर्ती
भविष्यतीत्य् अभिप्रायेणान्तेऽनुचक्रुः \।

**बद्धा** इत्य् **अन्यया** यशोदा-भावनावत्या **काचित् तन्वी**
श्री-कृष्णवद् आचरन्ती **उलूखलवद्** आचरन्त्यां कस्याञ्चित् **स्रजा**
मालया **बद्धा** \। विरह-कृत-दाहात् कृश-**तन्वी** जाता तापिष्यतीति
**भीता** भयानुकरणं सञ्चारि-भाव-कृतम् एव \। **सुदृक् आस्यं**
**पिधायभीति-विडम्बनं** भीत्य्-अनुकरणं **भेजे** \। **सुदृक्**
सुन्दराक्षी वा यमलार्जुन-भङ्गादिं क्रमते लीलान्तर्गतत्वात् पृथक्
नोद्दिष्टम्, विरह-विह्वलितत्वाद् वा विस्मृतम् तन्-मते तुल्यत्वोक्तम् \।
एवम् अन्यासां लीलानुकरणम् उन्नेया \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतश् चाकस्माद् उन्मादस्य
प्राबल्ये शान्ते सति कृष्ण-तादात्म्यस्यापि शैथिल्यम् अभूत् \। ततश् च
अहं गोपीत्य् आत्मानम् अनुसन्दधानां काञ्चिद्
भाण्ड-स्फोटन-हैयङ्गव-मोषण-लीलानुकरणोद्यताम् आलक्ष्य योगमायैव
श्री-यशोदायमाना तद्-उचितं चकारेत्य् आह---**बद्धा** इति \।
हैयङ्गव-मुषं तु त्वां बध्नामीत्य् उक्त्वा **अन्यया काचित् स्रजा बद्धा
सुदृक् आस्यम्** आच्छाद्य **भीति-विडम्बनं** भयानुकरणं **भेजे** इत्य्
अन्वयः \।\।२३\।\।

**\॥।**

\।\। १०.३०.२४ \।\।

एवं कृष्ण-पृच्छमाना वृन्दावन-लतास् तरून् \।

व्यचक्षत वनोद्देशे पदानि परमात्मनः \।\।

**श्रीधर-स्वामी (भावार्थ-दीपिका) :** एवं पुनर् अपि वृन्दावने लतास्
तरूंश् च कृष्णं **पृच्छन्त्यो वनोद्देशे** वन-प्रदेशे \। **व्यचक्षत**
अपश्यन् \।\।२४\।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : वनोद्देशे** वन-प्रदेशे
\।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भावेऽप्य्
अधिगन्तव्यम्---**एवम्** इत्य्-आदि \। एवं तादात्म्यास् ते प्रकृताः सत्यः
\।\।२४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एवम्** इति
पूर्वोक्त-प्रश्न-प्रकारेण \। यद् वा, तत्-तल्-लीलानां
पूर्वोक्त-प्रकारक-पुनः-पुनर्-अनुकरणेन \। तत्र हेतुः---**कृष्णं**
चित्ताकर्षकम् इति **पदानि व्यचक्षत**, पुनर् भूमौ दृष्टि-निपाताद्
विशेषेणाचक्षतेति \। केशवाङ्घ्रि-स्पर्शोत्सव- \[भा।पु। १०.३०.१०\]
इत्य्-आद्य्-उक्तौ पूर्वं केवलं सम्भावनयैव, अधुना तु साक्षाद्
एवापश्यन्न् इत्य् अर्थः \। साक्षाद् दृष्ट-पक्षे च पूर्वं साक्षाद् दृष्टान्य् अपि
विरह-विह्वलतया अनुसन्धानाभावाद् अदृष्टानीव स्युः \। अत एव
नानुसृतानि \। अधुना च तन्मयत्वेनानुकरणात् किञ्चित् तद्-उपशान्त्या
बुद्ध्य्-उपायेनानुसन्धान-पूर्वकम् अपश्यन्न् इत्य् अर्थः \। अत एव
वि-शब्दः **परमात्मनः** परम-प्रियतमस्येति रात्राव् अपि
तल्-लक्षणैस् तद्-दर्शने हेतुः \। अन्यत् तैर् व्याख्यातम् \।

यद् वा, प्रदोषे गते शारद-पूर्ण-चन्द्रस्य चन्द्रिकासु विस्तृतासु दूराद्
अपि स्पष्टतया तद्-दर्शनम् \। यद् वा, **एवम्** इत्य्-आदिकम्
अनुवाद-मात्रं, प्रश्न-मध्य एव पद-दर्शन-विवक्षया \।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एवं** तत्-तल्-लीलानां पुनः
पुनर् गानानुकरणयोः प्रकारेण तत्-प्रकार-विशिष्टं प्रश्नं कुर्वाणा इत्य्
अर्थः \। **परमात्मनः** सर्वेषाम् अपि मूल-स्वरूपस्य **पदानि**
**वनोद्देशे** **व्यचक्षत** इत्य् आश्चर्ये यस्य मुनयो वेदेऽपि यथा
कथञ्चिद् एव सूचकतया शब्द-रूपाण्य् एव **पदानि** तर्कयन्ति मात्रं,
तस्यैव ताः स्व-विहार-**वनोद्देशे** साक्षाच्-चरण-चिह्न-रूपाण्य् एव
**पदानि व्यचक्षत** इति \। अहो एतन्-मात्रांशेऽपि वयं सर्वेऽपि मुनयो
न तासां साम्यं प्राप्नुमः, किम् पुनस्
तादृश-प्रेम-विशेषासादित-नित्य-तदीयत्वाद्य्-अंश इति भावः\। अन्तर्हिते
\[भा।पु। १०.३०.१\] इत्य्-आदि-प्रकरणे तेषां व्याख्यायां प्रथमं
ताप-मात्रं, द्वितीयं गान-सहितान्वेषणं, तृतीयं
पूतना-वधाद्य्-अनुकरणं, चतुर्थं पुनर् अप्य् अन्वेषणं, पञ्चमं
पद-दर्शनम् इति क्रमः \। स्व-व्याख्यायां प्रथमं ताप-मात्रं,
द्वितीयं बाहु-प्रसार- \[भा।पु। १०.२९.४६\] इत्य्-आद्य्-अनुकरणं, तृतीयं
गान-सहितान्वेषणं, तत्रैव मध्ये मध्ये पूतना-वधाद्य्-अनुकरणे,
चतुर्थं पद-दर्शनम् इति विवेचनीयम् \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : परमात्मनः** सर्वेषां
मूल-स्वरूपस्य, **पदानि वनोद्देशे व्यचक्षत** इत्य् आश्चर्यम् इत्य् अर्थः
\। अन्तर्हिते \[भा।पु। १०.३०.१\] इत्य्-आदि प्रकरणे तेषां
\[श्रीधर-स्वामिनां\] व्याख्यायां प्रथमं ताप-मात्रं, द्वितीयं
गान-सहितान्वेषणम्, तृतीयं पूतना-वधाद्य्-अनुकरणं, चतुर्थं पुनर्
अप्य् अन्वेषणं, पञ्चमं पद-दर्शनम् इति क्रमः \। स्व-व्याख्यायां
प्रथमं तापः, द्वितीयं बाहु-प्रसार- \[भा।पु। १०.२९.४६\]
इत्य्-आद्य्-अनुकरणं, तृतीयं गान-सहितान्वेषणम्, तत्रैव मध्ये मध्ये
पूतनाद्य्-अनुकरणम्, चतुर्थं पद-दर्शनम् इति विवेचनीयम् \।\।२४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) : एवम्** इति \। **एवं**
पूर्वोक्त-प्रकारेण लीलानाम् अभ्यासेन कदाचित् वृक्षान् प्रति प्रश्नः,
कदाचिल् लताः प्रति, कदाचित् पूर्व-कृत-लीलाम् अनुकरणं, कदाचित्
विस्मृतानां, पुनर् अपि वृन्दावन-लतास् तरून् पृच्छमाना
विरह-कातर्येणानुसन्धानाभावात् \। पुनः पुनः **पृच्छन्त्यो**
**वनोद्देशे** विहार-योग्ये प्रदेशे **परमात्मनः** परम-प्रेष्ठस्य
**पदानि** चरण-चिह्नानि **व्यचक्षत** अपश्यन् \। लीलानुकरणस्य
फलम् एतद् एवेति \। **व्यचक्षत** परीक्षण-पूर्वकं सम्यक्तया दृष्ट्वा
तर्कितवत्यः \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : एवम्** अनेन प्रकारेण \।
**कृष्णं पृच्छमाना** इत्य् अयम् अत्र प्रकार-वैप्रलम्भिकस्योन्मादस्य
प्रौढिमनि आत्म-विम्सृतौ सत्यां स्व-प्रेष्ठ-तादात्म्यम् एव स्यात् \। यद्
उक्तं---प्रियाः प्रियस्य प्रतिरूढ-मूर्तयः असाव् अहं त्व् इति \[भा।पु।
१०.३०.३\], कृष्णोऽहं पश्यत गतिं \[भा।पु। १०.३०.१९\] इत्य्-आदि अस्यैव
मध्यत्वे यत् किञ्चिद् आत्मानुसन्धानवत्त्वे सत्य् अनुकरणम् \। यद् उक्तं
प्रह्लाद-चरिते---क्वचित् तद्-भावना-युक्तस् तन्-मयोऽनुचकार ह
\[भा।पु। ७.४.४०\] इति \। अत्राप्य् उक्तं--- कृष्णायन्त्य् अपिबत् स्तनम्
\[भा।पु। १०.३०.१५\] इत्य्-आदि \। तस्यैव मान्द्ये आत्मानुसन्धानस्य
प्रायिकत्वे अचेतनेष्व् अपि तरु-गुल्मादिषु प्रश्नः \।\।२४\।\।

**\॥।**

\।\। १०.३०.२५ \।\।

पदानि व्यक्तम् एतानि नन्द-सूनोर् महात्मनः \।

लक्ष्यन्ते हि ध्वजाम्भोज-वज्राङ्कुश-यवादिभिः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : व्यक्तं** स्फुटम् \।
**परमात्मनः** श्री-कृष्णस्य वा **एतानीति** कथं ज्ञातम् ?
तत्राह---**ध्वजे** तावत्-पर्यन्तं श्री-कृष्णेनैवाङ्के निधाय तस्या
नयनात् \।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् चान्योन्यम्
आहुः---**पदानि** इति \। पद-चिह्नानि **व्यक्तं** निश्चितम् \। **एतानि
नन्द-सूनोर्** एव भवन्ति, नान्यस्य हि, यतो **ध्वजादिभिर्**
**विलक्ष्यन्ते** \। तत्रैव हेतुम् आहुः---**महात्मनः** महा-पुरुषत्वाद्
इत्य् अर्थः \। **आदि**-शब्दाच् चक्र-शङ्खादयः \। अत्र विशेषः
श्री-विष्णु-पुराणे---

> विलोक्यैका भुवं प्राह गोपी गोप-वराङ्गना \।
>
> पुलकाञ्चित-सर्वाङ्गी विकासि-नयनोत्पला \।\।
>
> ध्वज-वज्राङ्कुशाब्जाङ्क-रेखावन्त्य् आलि पश्यत \।
>
> पदान्य् एतानि कृष्णस्य लीलालङ्कृत-गामिनः \।\। \[वि।पु। ५.१३.३१-३२\]
> इति \।

ध्वजादीनां धारण-प्रयोजनम् उक्तं स्कान्दे---

> दक्षिणस्य पदोऽङ्गुष्ठ-मूले चक्रं बिभर्त्य् अजः \।
>
> तत्र नम्र-जनस्योग्र-संसार-च्छेदनाय सः \।\।
>
> मध्यमाङ्गुली-मूले तु धत्ते कमलम् अच्युतः \।
>
> ध्यातृ-चित्त-द्विरेफाणाम् लोभनायातिशोभनम् \।\।
>
> पद्मस्याधो ध्वजं धत्ते सर्वानर्थ-जय-ध्वजम् \।
>
> कनिष्ठा-मूलतो वज्रं भक्त-पापाद्रि-भेदनम् \।\।
>
> वार्ष्णि-मध्येऽङ्कुशं भक्त-चित्तेभ-वश-कारिणम् \।
>
> भोग-सम्पन्-मयं धत्ते यवम् अङ्गुष्ठ-पर्वणि \।\।
>
> तथा वाम-पदाङ्गुष्ठ-मूलतस् तन्-मुखं दरम् \।
>
> सर्व-विद्या-प्रकाशाय दधाति भगवान् असौ \।
>
> पद्मादीन्य् अपि चिह्नानि तत्र दक्षिण-पादवत् \।\। इति \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् चान्योन्यम्
आहुः---**पदानि** इति \। पद-चिह्नानि **व्यक्तं** स्फुटम् एव तानि
**नन्द-सूनोः पदानि लक्ष्यन्ते** \। कैः ? **ध्वजादिभिः** **हि**
प्रसिद्धो ध्वजादीनि तत्र प्रसिद्धान्य् एवेत्य् अर्थः \। ध्वजादि-योगे
हेतुः---**महात्मनः** परम-पुरुषोत्तमस्येत्य् अर्थः \। **आदि**-शब्दाद्
अन्यान्य् अपि \। तत्र पाद्मे ब्रह्म-नारद-संवादे श्री-कृष्णम् अधिकृत्य---

> षोडशैव तु चिह्नानि मया दृष्टानि तत्-पदे \।
>
> दक्षिणे चाष्ट चिह्नानि इतरे सप्त एव च \।\।
>
> ध्वजा पद्मं तथा वज्रम् अङ्कुशो यव एव च \।
>
> स्वस्तिकं चोर्ध्व-रेखा च अष्ट-कोणं तथैव च \।\।
>
> सप्तान्य् अन्यानि प्रवक्ष्यामि साम्प्रतं वैष्णवोत्तम \।
>
> इन्द्र-चापं त्रिकोणं च कलशं चार्ध-चन्द्रकम् \।\।
>
> अम्बरं मत्स्य-चिह्नं च गोष्पदं सप्तमं स्मृतम् \।
>
> षोडशं च तथा चिह्नं शृणु देवर्षि-सत्तम \।
>
> जम्बू-फल-समाकारं दृश्यते यत्र कुत्रचित् \।\। इति \।

क्रम-दीपिकायां---मत्स्याङ्कुशार-दर-केतु-यवाब्ज-वज्र- \[क्र।दी।
३.१४\] इति \। श्री-गोपाल-तापिन्यां---शङ्ख[^७६]-ध्वजातपत्रैस् तु
चिह्नितं चरण-द्वयम् \[गो।ता।उ। २.५९\] इति \। आदि-वाराहे
मथुरा-मण्डल-माहात्म्ये---

[^७६]: साधारणतः गोपाल-तापनी-श्रुतौ दिव्येति पाठो दृश्यते \।


> यत्र कृष्णेन सङ्कीर्णं क्रीडितं च यथा-सुखम् \।
>
> चक्राङ्कित-पदा तेन स्थाने ब्रह्म-मये गुणे \।\। इति \।

एवं चक्र-शङ्खातपत्रैर् अधिकैर् ऊनविंशतिश् चिह्नानि \। स्कान्दे तु यच्
चक्रादि-षट्क-मात्रम् उक्तं, तत् तु श्री-विष्ण्व्-आदाव् एव \। यत उक्ते
षोडश-चिह्न-प्रसङ्ग एव पाद्मे---

> अङ्कान्य् एतानि भो विद्वन् दृश्यन्ते तु यदा कदा \।
>
> कृष्णाख्यं तु परं ब्रह्म भुवि जातं न संशयः \।\।
>
> द्वयं वाथ त्रयं वाथ चत्वारि पञ्च चैव च \।
>
> दृश्यन्ते वैष्णव-श्रेष्ठ अवतारे कथञ्चन \।\। इति \।

तेषां नियमो यथा तत्र वा---

> मध्ये ध्वजा तु विज्ञेया पद्मं त्र्य्-अङ्गुल-मानतः \।
>
> वज्रं वै दक्षिणे पार्श्वे अङ्कुशो वै तद्-अग्रतः \।\।
>
> यवोऽप्य् अङ्गुष्ठ-मूले स्यात् स्वस्तिकं यत्र कुत्रचित् \।
>
> आदि चरणम् आरभ्य यावद् वै मध्यमा स्थिता \।\।
>
> तावद् वै चोर्ध्व-रेखा च कथिता पाद्म-संज्ञके \।
>
> अष्ट-कोणं तु भो वत्स मानं चाष्टाङ्गुलैश् च तत् \।\।
>
> निर्दिष्टं दक्षिणे पादे इत्य् आहुर् मुनयः किल \।
>
> दक्षिणेतर-स्थानानि संवदामीह साम्प्रतम् \।\।
>
> चतुरङ्गुल-मानेन त्व् अङ्गुलीनां समीपतः \।
>
> इन्द्र-चापं ततो विद्याद् अन्यत्र न भवेत् क्वचित् \।\।
>
> त्रिकोणं मध्य-निर्दिष्टं कलशो यत्र कुत्रचित् \।
>
> अष्टाङ्गुल-प्रमाणेन तद् भवेद् अर्ध-चन्द्रकम् \।\।
>
> बिन्दुर् वै मत्स्य-चिह्नं च आद्य्-अन्ते वै निरूपितम् \।
>
> गोष्पदं द्विखुरं ज्ञेयम् आद्य्-आद्य्-अङ्गुलि-मानतः \।\।

इत्य् एतल्-लक्षणं तत्रैव पद्माकारा ध्वजा प्रोक्ता प्रान्ते
त्रैकोणिकानघ \।\। इत्य्-आदि \। व्याख्यायते त्र्य्-अङ्गुल-मानतः \।
मध्यमाङ्गुल्य्-अग्रात् तावन् मानं परित्यज्येत्य् अर्थः, वक्ष्यमाण-युक्तेः
\। पद्मस्याधो ध्वजं धत्ते इति स्कान्द-संवादाच् च \। यत्र कुत्रचिद्
इति यथा-शोभं बहुत्रेत्य् अर्थः \। आदिं चरणम् अङ्गुष्ठ-तर्जन्योर्
अन्तरालं यावन्-मध्यं मध्य-देशं तावद् व्याप्य स्थिता \। तत्
तस्याष्ट-कोणस्य मानम् अष्टाङ्गुलैर् ज्ञेयम्\। अग्रतोऽष्टाङ्गुलीः
परित्यज्येत्य् अर्थः \। स्वरूप-माने स्थानासमावेशः स च चरणस्य
दैर्घ्यं चतुर्दशाङ्गुल-प्रमाणत्वं विस्तरो षड्-अङ्गुलि-प्रमाणत्वम् इति
हयशीर्ष-मत्स्यादि-प्रसिद्धत्वात् \। एतद्-अनुसारेण त्र्य्-अङ्गुल-मानत इत्य्
अपि व्याख्यातम् \।

व्याख्यास्यते चान्यत्र इन्द्र-चापत्वं निर्गुणत्वात्, तादृश-वर्ण-मयत्वाच्
च \। चतुरङ्गुल-मानेनेति तावन्-मान-परित्यागत उक्तं,
मध्यमाङ्गुल्य्-अधः स्थितत्वात् \। तथा दैर्घ्यतोऽपि ज्ञेये शोभापयोगात्
मध्य-निर्दिष्टं चरण-मध्ये स्थितम् अष्टाङ्गुल-प्रमाणेन त्रिकोणस्याध
इत्य् अर्थः \। तत्-कोटि-द्वयस्य किञ्चित् त्रिकोण-ग्रासित्वात् \। बिन्दुर्
अम्बर-पर्यायः \। अयं च बाह्याभ्यन्तर-मण्डल-द्वयात्मकः,
द्विरेखासु समन्वितम् इति तत्रैव तल्-लक्षणोक्तेः \। सर्व-चिह्नानाम्
उपरि बिन्दुः, मत्स्यः सर्व-चिह्नानाम् अधः द्विखुरं द्विशफम् आद्याद्
बिन्दोर् द्व्य्-अङ्गुल-मानत इति \। इन्द्रचापादय इत्य् अर्थः \।
पद्माकारावर्त-तुल्या प्रान्ते त्रैकोणिकं पताका-स्थानीयं यस्यां, सा \।
सप्तम्या अलुक् \। एतच् च त्रैकोणिकं दक्षिणत एव ज्ञेयं, वामत
ऊर्ध्व-रेखोपहतेः \। षोडशं चिह्नं पाद-द्वय एव ज्ञेयम्
अनियमेनोक्तत्वात् \। जम्बू-फल-समतया निर्देशेण
तद्-वर्ण-तद्-आकार-मयम् एव तच् चिह्नं, न तु रेखाकारं चक्र-शङ्खौ
तु---

> विलोक्यैका भुवं प्राह गोपी गोप-वराङ्गना \।
>
> पुलकाञ्चित-सर्वाङ्गी विकासि-नयनोत्पला \।\।
>
> ध्वज-वज्राङ्कुशाब्जाङ्क-रेखावन्त्य् आलि पश्यत \।
>
> पदान्य् एतानि कृष्णस्य लीलालङ्कृत-गामिनः \।\। \[वि।पु। ५.१३.३१-३२\]
> इति \।\।२५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३१०) :** पदाङ्कः---**पदानि व्यक्तम्
एतानि नन्द-सूनोर् महात्मनः** इत्य्-आदि \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पूर्वम् अन्योन्यं निर्णेतुं
कथयति---**पदानि** इति \। **नन्द-सूनोर् एतानि पदानि** नान्यस्येति \।
**व्यक्तं** निश्चितम् \। तत्र लिङ्गम्
आहुः---**ध्वजाम्भोज-वज्राङ्कुश-यवादिभिर्** उपलक्षितानि \।
**आदि**-शब्दाद् अन्यान्य् अपि षोदाश-चिह्नानि सन्ति \। यद् उक्तं नारदं
प्रति ब्रह्मणो वाक्यम्---

> यैर् एवं ज्ञायते देवो भगवान् भक्त-वत्सलः \।
>
> तान्य् अहं वेद नान्योक्तिं सत्यम् एतन् मयोदितम् \।\।
>
> षोडशैव तु चिह्नानि मया दृष्टानि तत्-पदे \।
>
> दक्षिणे चाष्ट चिह्नानि इतरे सप्त एव च \।\।
>
> ध्वजा पद्मं तथा वज्रम् अङ्कुशो यव एव च \।
>
> स्वस्तिकं चोर्ध्व-रेखा च अष्ट-कोणं तथैव च \।\।
>
> सप्तान्य् अन्यानि प्रवक्ष्यामि साम्प्रतं वैष्णवोत्तम \।
>
> इन्द्र-चापं त्रिकोणं च कलशं चार्ध-चन्द्रकम् \।\।
>
> अम्बरं मत्स्य-चिह्नं च गोष्पदं सप्तमं स्मृतम् \।
>
> अङ्कान्य् एतानि भो विद्वन् दृश्यं ते तु यदा कदा \।\।
>
> षोडशं च तथा चिह्नं शृणु देवर्षि-सत्तम \।
>
> जम्बू-फल-समाकारं दृश्यते यत्र कुत्रचित् \।\।
>
> कृष्णाख्यं तु परं ब्रह्म भुवि जातं न संशयः \।
>
> तच् चिह्नं षोडशं प्रोक्तम् इत्य् आहुर् मुनयोऽनघाः \।\। इति \।
>
> द्वयं चाथ त्रयं चाथ चत्वारि पञ्च चैव हि \।
>
> दृश्यन्ते वैष्णव-श्रेष्ठ अवतारे कथञ्चन \।\। इति \।

तथोक्तं धारण-हेतुत्वं स्कान्दे---

> दक्षिणस्य पदाङ्गुष्ठ-मूले चक्रं बिभर्त्य् अजः \।
>
> तत्र नम्र-जनस्यारि-षड्-वर्ग-च्छेदनाय सः \।\।
>
> मध्यमाङ्गुलि-मूले तु धत्ते कमलम् अच्युतः \।
>
> ध्यातुश् चित्त-द्विरेफाणां लोभनायातिशोभनम् \।\।
>
> पद्मस्याधो ध्वजं धत्ते सर्वान् अर्थ-जय-ध्वजम् \।
>
> कनिष्ठा-मूलतो वज्रं भक्त-पापाद्रि-भेदनम् \।\।
>
> पार्ष्णि-मध्येऽङ्कुशं भक्त-चित्ते भव-शकारिणम् \।
>
> भोग-सम्पन्-मयं धत्ते यवम् अङ्गुष्ठ-पर्वणी \।\।
>
> तथा वाम-पदाङ्गुष्ठ-मूलतस् तन्-मुखं वरम् \।
>
> सर्व-विद्या-प्रकाशाय दधाति भगवान् असौ \।\।

पदान्य् अपि चिह्नानि तत्र दक्षिण-पादवत् अन्योन्याप्य् एवम् ऊह्यानि
\।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं त्रिविधम्
उन्मादं निर्वर्ण्य तद्-अनन्तरैवाकस्मात् कृष्णस्य पद-चिह्नान्य् आलक्ष्य
सानन्द-वितर्कम् आहुः---**पदानि** इति \। ध्वजादीनां धारण-स्थानं
प्रयोजनं चोक्तं स्कान्दे---

> दक्षिणस्य पदोऽङ्गुष्ठ-मूले चक्रं बिभर्त्य् अजः \।
>
> तत्र नम्र-जनस्यारि-षड्-वर्ग-च्छेदनाय सः \।\।
>
> मध्यमाङ्गुलि-मूले तु धत्ते कमलम् अच्युतः \।
>
> ध्यातृ-चित्त-द्विरेफाणां लोभनायातिशोभनः \।\।
>
> पद्मस्याधो ध्वजं धत्ते सर्वानर्थ-जय-ध्वजम् \।
>
> कनिष्ठा-मूलतो वज्रं भक्त-पापाद्रि-भेदनम् \।\।
>
> पार्ष्णि-मध्येऽङ्कुशं भक्ति-चित्तेभ-वश-कारणम् \।
>
> भोग-सम्पन्-मयं धत्ते यवम् अङ्गुष्ठ-पर्वणि \।
>
> वज्रं वै दक्षिणे पार्श्वे अङ्कुशो वै तद्-अग्रतः \।\। इति \।

तत्रैव स्कान्दे कृष्णम् अधिकृत्योक्तत्वात् कनिष्ठा-मूलेऽङ्कुशस् तत्-तले
वज्रम् इत्य् आहुः साम्प्रदायिकाः \। पार्ष्णाव् अङ्कुशस् तु नारायणादेर् ज्ञेयः
\। तद् एव चक्र-ध्वज-कलस-वज्राङ्कुश-यवा इति षट्-चिह्नानि कृष्णस्य
दक्षिण-चरणेऽन्यान्य् अपि चिह्नानि वैष्णव-तोषणीं दृष्ट्वा
लिख्यन्ते---अङ्गुष्ठ-तर्जनी-सन्धिम् आरभ्य यावद्-अर्ध-चरणम्
ऊर्ध्व-रेखा \। चक्रस्य तले छत्रम् \। अर्ध-चरण-तले
चतुर्दिग्-अवस्थितं स्वस्तिक-चतुष्टयम् \। स्वस्तिक-चतुः-सन्धिषु
जम्बू-फल-चतुष्टयम् \। स्वसिक-मध्ये\ऽष्ट-कोणम् इत्य् एकादश-चिह्नानि
\।

तथा वाम-पदाङ्गुष्ठ-मूलतस् तन्-मुखं दरं सर्व-विद्या-प्रकाशाय
दधाति भगवान् असौ इति \। मध्यमा-मूले\ऽम्बरम्
अन्तर्-बाह्य-मण्डल-द्वयात्मकम् \। तद्-अधः कार्मुकं विगतज्यम् \।
तद्-अधो गोष्पदम् \। तत्-तले त्रिकोणम् \। तद्-अभितः कलसानां
चतुष्टयं क्वचित् त्रितयं च दृष्टम् \।
त्रिकोण-तले\ऽर्ध-चन्द्रो\ऽग्र-द्वय-स्पृष्ट-त्रिकोण-कोण-द्वयः \।
तद्-अधो मत्स्यः \। इत्य् अष्टौ मिलित्वा ऊनविंशतिः \।\।२५\।\।

**\॥।**

\।\। १०.३०.२६ \।\।

तैस् तैः पदैस् तत्-पदवीम् अन्विच्छन्त्योऽग्रतोऽबलाः \।

वध्वाः पदैः सुपृक्तानि विलोक्यार्ताः समब्रुवन् \।\।

**श्रीधर-स्वामी (भावार्थ-दीपिका) : सुपृक्तानि** संमिश्राणि \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वासां वाक्यम्---**तैस्
तैः** इति \। ध्वजाद्य्-उपेतैर् इत्य् अर्थः \। **तस्य** कृष्णस्य \।
**पदवीं** मार्गम् \। **अन्विच्छन्त्यो**ऽन्वेषयन्त्यः \। **वध्वा** नार्याः
\। **पदैः** चरण-निक्षेपैः \। ईर्ष्यया **आर्ताः** \।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तैस् तैः**
ध्वजादि-लक्षितैः \। वीप्सा बाहुल्यस्य कैवल्यस्य वा विवक्षया\।
**अबला** विरहान्वेषाणाभ्यां बल-हीना अपि **तस्य** कृष्णस्य
**पदवीं** वर्त्म अग्रतोऽ**न्विच्छन्त्यो** मृगयमाणाः \। अग्रतो
विलोक्येति वा \। **वध्वाः** कस्याश्चिद् गोप्याः \। यद् वा, स्वभावतः एव
लज्जा-शीलत्वात् स्नुषावत् सर्वतः सङ्कोचितत्वेन \। किं वा, श्री-यशोदाया
मनोरथ-विशेषेण वधूर् इति \। कदाचित् तन् मुखोद्गत्या गोकुले
वधूत्वेन प्रसिद्धायाः श्री-राधाया एव तन्-नामाग्रहण-कारणं लिखितम्
एव \। **वधू**-पद-लक्षणम् उक्तं श्री-विष्णु-पुराणे---

> कापि तेन समं याता कृत-पुण्या मदालसा \।
>
> पदानि तस्याश् चैतानि धन्यान्य् अल्प-तनूनि च \।\। \[वि।पु। ५.१३.३२\]
> इति \।

**सुष्ठु पृक्तानि** मिलितानि पदानि, अंस-न्यस्त-प्रकोष्ठत्वात् \। एवम्
आत्मारामत्वादिना तासां मानतोऽसूयया वान्तर्हित इति निरस्तम् \। तासाम्
एकस्या नयनात् \। तच् च तत्रैव ताभिः सह स्थितया तया केनापि
सङ्केतेन ततो निःसारितया तद्-अर्थं दूरे प्रादुर्भूतस्याग्रे
कियत्-पद-प्रयाणान्तरं मिलनाद् इत्य् ऊह्यम् \। **आर्ताः** स्व-परित्यागेन
तद्-एक-परिग्रहात् \। यद् वा, विरहेण **आर्ता** अपि **सम्यग्**
विचारादि-पूर्वकम् **अब्रुवन्,** अन्योन्यम् ऊचुः \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तैस् तैः** ध्वजादि-शोभितैः
\। वीप्सा मध्ये मध्ये दूर्वामय्य्-आदि-भूमौ विच्छिन्नत्वात्
स्थान-बाहुल्यस्य विवक्षया \। अग्रत इति तावत् पर्यन्तं कृष्णेनैवाङ्के
निधाय तस्यानयनात् \। **अबला** विरहान्वेषाणाभ्यां बल-हीना अपि तस्य
कृष्णस्य **पदवीं** वर्त्म **अन्विच्छन्त्यः** मृगयमाणाः \। **वध्वा**
श्री-राधायास् तस्या एव परम-सौभाग्यवतीत्वेन स्थापयिष्यमाणत्वात्
\।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवम् असाधारणैश् चिह्नैः
श्री-कृष्णस्यैतानि पदानीति निश्चित्य तन्-मार्गेणान्यतो गता इत्य्
आह---**तैस् तैः** इति \। ध्वजादीनां क्षितौ पुनः पुनर् यद् दर्शने
**पदैश्** चरण-चिह्नैर् **अन्विच्छन्त्यो** मृगयमाणाः, कृष्णेनोपेक्षिता
**अबला** अन्तर्-ध्यानेन गर्वस्यापहृतत्वात् \। अग्रतः कस्मिंश्चित्
प्रदेशे कस्याश्चिद् **वध्वा** व्रज-देव्याः **पदैः** सम-देश-स्थितैः
**सुपृक्तानि** **विलोक्यार्ताः** परस्परं **समब्रुवन्** कथितवत्यः \।

यद्यपि मुनीन्द्रेण तन्-नाम ज्ञायते, तथापि सभायां श्री-कृष्ण-प्रियाणां
नामोक्तिर् असाम्प्रतम् इति नोक्तं, पूर्वं विरह-विह्वलितत्वात् \।
आर्ति-संवलिता एव **मृग्यमाणास्** ततोऽप्य् आर्ति-भरोदय-हेतुर्
वधू-पद-संयुक्त-पद-दर्शनम् अभूद् इति \। अत एव तासाम्
अग्रतोऽन्वेषणं प्रतिबन्धोऽपीर्ष्या-वशाद् एव जात इत्य् अर्थः \।
स्व-परित्याग-पूर्वक-तत्-परिग्रहाद् एवेर्ष्योदय इति \।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सुपृक्तानि** मिश्रिताणि
\।\।२६\।\।

**\॥।**

\।\। १०.३०.२७ \।\।

कस्याः पदानि चैतानि याताया नन्द-सूनुना \।

अंस-न्यस्त-प्रकोष्ठायाः करेणोः करिणा यथा \।\।

**श्रीधर-स्वामी (भावार्थ-दीपिका) :** तेन **अंसे** **न्यस्तः**
**प्रकोष्ठो** यस्याः \। **करेणोर्** हस्तिन्याः \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कस्याः** सुभाग्यायाः \।
**प्रकोष्ठः** कर-तल-मूल-भागः \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं ? तद् आह---**कस्या**
इत्य्-आदिना ध्रुवम् इत्य् अन्तेन \। **नन्द-सूनुना** सह **याताया** **एतानि
कस्याः पदानि** ? परिचीयन्ताम् इति शेषः \। श्री-भगवता **स्वांसे**
तत्-**प्रकोष्ठस्य न्यसनं** च रस-विशेषेण \। किं वा, रात्रौ
स्खलन्त्यास् तस्याः सुख-गमनार्थं बलाद् दूरे नयनार्थं वा \। अनेन
तस्याम् अधिक-प्रीतिः सूचिता \। ताम् एव दृष्टान्तेनाहुः---**करेणोर्** इति
\। तयोर् अपि काम-मदेन प्रीत्या तथैव गमनात् \।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र सर्वा
एवाहुः---**कस्या** इति \। अत्र स्त्रीत्व-ज्ञानं तत्-पादानां लघुत्वात्,
निम्नत्व-तद्-उचिताङ्ग-लक्षितत्वादिना च इति ज्ञेयम् \। **नन्द-सूनुना**
इति पूर्ववद् **एतानि** **कस्याः पदानि** परिचीयन्ताम् इति शेषः \।
श्री-भगवता **स्वांसे** तत्-**प्रकोष्ठ-न्यसनं** च यद्यपि
रस-विशेषेणैव, तथापि रात्रौ स्खलन्त्यास् तस्याः सुख-गमनार्थं
बलाद् दूरे नयनार्थं च भवति \। अनेन तस्याम् अधिक-प्रीतिः सूचिता
\। ताम् एव दृष्टान्तेनाहुः---**करेणोर्** इति \। तयोर् अपि काम-मदेन
प्रीत्या तथैव गमनात् \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : कस्याः पदानि** इत्य्-आदि \।\।२७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ४२९) :** अथ सर्व-सौभाग्यवतीम्
ऊर्ध्व-मणेः श्री-राधिकायाः सम्बन्धिनीं लीलां वर्णयन्ति---**कस्या**
इति अष्टभिः श्लोकैः \। अत्र **कस्या** (२७) इति सर्वासां वाक्यम् \।
**अनया** (२८) इति सुहृदाम् \। **धन्या** (२९) इति तटस्थानाम् \।
**तस्या** (३०) इति प्रतिपक्षाणाम् \। **न लक्ष्यन्ते** (३१) इति ताः
खेदयन्तीनां सखीनाम् \। **इमानि** (३२) इति तद्-असहमानानां
प्रतिपक्षाणाम् \। **अत्रावरोपिता** (३३) इति सार्धं पुनः सखीनाम् \।
**केश**- (३४) इति पुनः प्रतिपक्षाणाम् अर्धम् \। **तानि** (३४) इति पुनः
सखीनाम् इति ज्ञेयम् \। तन्-मिथुन-विषयक-तत्-तच्-छब्द-प्रयोगेण
सौहृदादि-व्यञ्जनात् \। या तु विलोक्यार्ताः समब्रुवन् \[भा।पु। १०.३०.२६\]
इति सर्वासाम् एवार्तिर् उक्ता सापि स्वस्योत्कण्ठा-विशेषेण सर्वत्र
सङ्गच्छत एव \।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एतावत्-पर्यन्तं
स्व-स्व-मत्य्-अनुसारेणान्योन्य-सम्मतिम् अन्तरेण अचेतनेषु प्रश्नं
लीलानुकरणं च कुर्वाणा मृग्यमाणा आसन् \। इदानीं वधू-पद-दर्शनेन
बहूनां सञ्चारि-भावानाम् उदयात् आर्ति-भराक्रान्ता निर्णेतुम्
इच्छन्त्योऽन्योन्यं पृच्छन्ति---**कस्या** इति \। **एतानि पदानि कस्याः**
पत्न्याः श्री-कृष्णस्य स्नेहातिशये\।

ननु भवतीभिः कथं लक्षितः ? तत्राहुः---**नन्द-सूनुना** इति
पर-दुःखानाभिज्ञत्वं सूचितम् \। अस्मत्-सङ्ग-परित्यजनेन सहायतया
प्रभु-सम्माननेनास्मत्-सङ्कोचोऽपि तया न कृत इति भावः \।
**अंस-न्यस्त-प्रकोष्ठायाः** तेनैव स्वांसे न्यस्तः प्रकोष्ठ्[ओ
चल]{।मर्क्}-स्थानं यस्याः \।
तत्रोत्प्रेक्षन्ते---दूर-देश-परिभ्रमणेन
श्री-कृष्णाङ्ग-संस्पर्श-जनित-सात्त्विक-भावोदयेन चाङ्ग-शैथिल्ये जाते
श्री-कृष्णेनैव स्वांस-प्रकोष्ठं न्यसनं कृतं, तत्-पदानाम्
असमग्रत्वाद् असम्यग्-धारणाच् चेति भावः \। \।

यद् वा, तस्या एव **एतानि पदानि,** तस्या एव **अंसे न्यस्तः**
श्री-कृष्णेन स्थापितः **प्रकोष्ठो** मणि-बन्ध-स्थानं यस्यां, तस्याः
स्पर्शेन सात्त्विक-भावोदयात् संवलत्-पद-पङ्क्त्या लिङ्गेन तस्यां
प्रेमातिशयो जात इति भावः \। यदि भावैकतानता नाभविष्यत्, तदा
सात्त्विक-भावेन स्तम्भन-प्रतिबद्धो नाभविष्यद् इति \।
क्रिया-निष्पत्त्या ज्ञायते संवलत्-पाद-गतितयैव नीत इति \। न
चास्मद्-यूथाद् विच्युता काचिद् इदानीम् एव सङ्गतेति वाच्यं, यतो\ऽसौ
विलासम् अन्तरेणापि अन्तर्धान-सामर्थ्यं जातम् इति चित्रम् \।

तत्रानुरूपं दृष्टान्तम् आहुः---स्पर्श-सुखं गज एव जानाति, अतस् तं
दृष्टान्तीकुर्वन्ति---**करेणोः** हस्तिन्याः स्कन्धे **करिणा** हस्तिना
हस्तो यथा न्यस्यते, तद्वत् \। **करेणोर्** अङ्ग-सङ्गेन **करिणा**
यथा सुखं प्राप्यते, तद्वद् इति वा \। अतो\ऽस्मद्-यूथ-मध्यस्थैव
तेन सहैव काचिद् गता, तस्या एव पदानि बहुशो दृष्ट-चराणि
परिचीयताम् इत्य् अर्थः \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अंश-न्यस्त-** इति \।
यस्याः स्कन्धे **नन्द-सूनुना** वाम-**प्रकोष्ठो न्यस्त** इत्य् अर्थः
\।\।२७\।\।

**\॥।**

\।\। १०.३०.२८ \।\।

अनयाराधितो नूनं भगवान् हरिर् ईश्वरः \।

यन् नो विहाय गोविन्दः प्रीतोऽयम् अनयद् रहः \।\।

**श्रीधर-स्वामी (भावार्थ-दीपिका) : रह** एकान्त-स्थानम् \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पद-चिह्नैस् तां
श्री-वृषभानु-नन्दिनीं ज्ञात्वा तस्याः सुहृदां वाक्यम् \। यद् वा, तं
वासुदेवं नयति चोरयतीत्य् अत्र \। ओणादिको डः \। तया अस्माकं
सर्वस्वं हरन्त्या **यत्** यतः **हरिर्** अपि सर्व-हरणोऽपि,
**ईश्वरो**ऽपि **राधितो** वशीकृतः \। **गोविन्द** इति भक्त-वात्सल्यम्
आह \। भक्त्य्-ऋणापकरणाय गोचारणम् अप्य् अङ्गीकृतवान् यः, तस्यान्यद् अपि
नाकार्यं किञ्चिद् इति भावः \।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कस्याः पदानि
चैतानीति सन्देहानन्तरं निश्चिन्वन्ति---**अनया** इति \। **अनया** सह
नीतया **भगवान्** श्री-कृष्णो **राधितः** \। राधाम् आख्यातवान् राधाम्
आचष्टे राधयतीति राधि-धातोः क्ते सिद्धम् \। सर्वाभ्यो ह्य् अस्याम् एव
गरीयसी प्रीतिर् इति राधैवेयं तत्-सङ्गे \।\।२८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पश्चाच् च
श्री-राधा-देव्यास् तानि पदानि परिचित्याश्वस्तास् तन्-नाम-निरुक्ति-द्वारा
तस्या भाग्यं सहर्षम् आहुः---अनयेति \। **नूनं** वितर्के निश्चये वा \।
**हरिः** सर्व-दुःख-हर्ता \। **भगवान्** श्री-नारायणः \। **ईश्वरो**
भक्तेष्ट-प्रदान-समर्थः, स्वतन्त्रो\ऽपि वा \। **अनयैवाराधितः**
आराध्य वशीकृतः, न त्व् अस्माभिः \। अन्यथा अस्माकम्
एतद्-विरहार्त्य्-आद्य्-असम्भवः \। राधयति आराधयतीति श्री-राधेति
नाम-करणं च दर्शितम् \। **यद्** यस्माद् **गोविन्दो** गोकुलेन्द्रत्वेन
तस्या अस्माकं च तुल्यो\ऽप्य् असौ **नो**\ऽस्मान् **वि**शेषेण **हित्वा**
दूरतो निशि वनान्तस् त्यक्त्वा \। तत्रापि **रहः** अस्मद्-अगम्ये
एकान्त-स्थाने याम् अनयत् \।

यद् वा, **गोविन्द** एवासाव् **अनया आराधितः** \। तस्याः
परम-भाग्य-बोधनार्थं गोविन्दम् एव विशिनष्टि---**भगवान्**
निजाशेषैश्वर्य-प्रकटन-परः \। अतो **हरिः** सर्वार्ति-हर्ता \। किं
वा, रूप-गुणादिना सर्व-मनोहरः \। **ईश्वरो** व्रज-जन-प्राण-नाथः
\। अतस् तद्-अनुभवस् तयैव कृत इति भावः \। अन्यत् समानम् \।

**यच्**-छब्द-द्वयं हेतोस् तस्यैव दाऋढ्यार्थम् \। किं वा, **यत्
प्रीतः** \। तस्माद् **याम् अनयद्** इति वाक्य-द्वय-कल्पनया योज्यम् \।
एवम् अग्रे\ऽप्य् ऊह्यम् \। यद् वा, यद् **रहो** गच्छन् \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र सखीनाम् अन्तरङ्गत्वेन
गाम्भीर्यात् प्रतिपक्षाणाम् आपाततो दुःख-व्याप्तत्वात् तटस्थानां च
तद्-अनभिनिवेशात् प्रथमं तस्याः सुहृद एवाहुः---**अनया** इति \।
**नूनं** वितर्के निश्चये वा \। **हरिः** सर्व-दुःख-हर्ता \।
**भगवान्** श्री-नारायणः \। **ईश्वरः** भक्तेष्ट-प्रदान-समर्थः
स्वतन्त्रो\ऽपि वा \। **अनयैव आराधितः** आराध्य वशीकृतः, न त्व्
अस्माभिः \। राधयति आराधयतीति राधेति नाम-कारणं च दर्शितम् \।
तत्र हेतुर्---**गोविन्दः नो**\ऽस्मान् विशेषेण **हित्वा** दूरतो निशि
वनान्तस् त्यक्त्वा \। तत्रापि **रहः** अस्मद्-अगम्ये एकान्त-स्थाने **याम्**
**अनयत्** \। यद् वा, सर्वा अप्य् अस्मान् **विहाय** यन् गच्छन्न् अपि
**याम्** एव **रहो\ऽनयद्** इत्य् अर्थः \।\।२८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः १०९) :** अथ तत्रैव
श्री-राधा-देव्याः, आदि-पुराणे---

> त्रैलोक्ये पृथिवी धन्या तत्र वृन्दावनं पुनः \।
>
> तत्रापि गोपिकाः पार्थ तत्र राधाभिधा मम \।\। इति \।

पाद्मे कार्त्तिक-माहात्म्ये---

> यथा राधा प्रिया विष्णोस् तस्याः कुण्डं प्रियं तथा \।
>
> सर्व-गोपीषु सैवैका विष्णोर् अत्यन्त-वल्लभा \।\। इति \।

अत एव तस्या एव प्रमाधिक्यं वर्णितम् आग्नेये वासना-भाष्योद्धृतं
वचनम्---

> गोप्यः पप्रच्छुर् उषसि कृष्णानुचरम् उद्धवम् \।
>
> हरि-लीला-विहारांश् च तत्रैकां राधिकां विना \।
>
> राधा तद्-भाव-संलीना वासनाया विरामिता \।\। इति \।

नवमावस्था-प्राप्तत्वेन प्रश्नादि-वासनाया विरामिता, तस्याम् असमर्थेत्य्
अर्थः \। तस्माद् अनेन सर्व-व्रज-देवीष्व् अपि श्रैष्ठ्यादि-चिह्नेन
श्री-रास-विहारे ताभिर् एव स्वयं कस्याः पदानि \[भा।पु। १०.३०.२७\]
इत्य्-आदिना वर्णित-सौभाग्यातिशया श्री-राधिकैव भवेत् \। अतस्
तन्-नाम्नैव ताः सूचयामासुः---**अनयाराधित** इति \।

**अनया** राधया **भगवान् राधितः** साधितो वशीकृत इत्य् अर्थः \।
**नूनम्** इति वितर्के \। यतश् च राधयतीति निरुक्त्या तस्या राधेति
संज्ञापि जातेति भावः \। राधितत्वे हेतुः---**यन् न** इति \।
**गोविन्दः** श्री-गोकुलेन्द्रः \।\।२८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २८५) :** अथ ता
लीलावस्था-भेदेनैकैका अभिसारिका, वासक-सज्जा, उत्कण्ठिता, खण्डिता,
विप्रलब्धा, कलहान्तरिता, प्रोषित-भर्तृका, स्वाधीन-भर्तृका इत्य्
अष्टौ नामानि भजन्ति \। तथा परस्परं भावानां
सादृश्य-किञ्चित्-सादृश्यास्फुट-सादृश्यानि \। विरोधित्वं चैतद्
भेद-चतुष्टयात् पुनश् चत्वारि सखी, सुहृत्, तटस्था, प्रातिपक्षिकी चेति
\। भाव-भेदाश् च स्थायि-निरूपणे ज्ञेयाः \।

तत्र सखी, यथा अप्य् एण-पत्नी \[भा।पु। १०.३०.११\] इत्य्-आदि द्वये
पुरतो दर्शनीया \। अत्र हि तन्वन् दृशां सखि सुनिर्वृतिम् इति
स्वीय-तद्-दिदृक्षा-द्योतनात् \। सखीति
तद्-दर्शन-सुखोपभोग-सौभाग्य-भागिता-साम्येन तस्यां सख्यारोपणात्
कान्तेति कृष्ण-सङ्गिन्याः सौभाग्यातिशयस्य चानुमोदनात् सख्यम् एव
स्पष्टम् \। अत एव तल्-लीलानुमोदनम् अपि बाहुं प्रियांसा- \[भा।पु।
१०.३०.१२\] इत्य्-आदिना \।

सुहृद् यथा---**अनयाराधित** इति \। अस्याश् च
तद्-भाग्य-मात्र-प्रशंसनात् व्यक्तं सौहृद्यम् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** **यद्**
यस्मात् **प्रीतस्** तस्याम् इति शेषः \।\।२८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं स्वस्मिन्
दोष-सद्-भावं चाकलय्य परित्याग-लिङ्गेन तस्यां दोषाभावं
गुण-सद्-भावं चाकलय्य परिग्रह-लिङ्गेन तस्याः सौभाग्यं बहुधा
वर्णयन्त्यो\ऽन्योन्यम् आहुः---**अनया** इति \। यया सहान्तर्हितः, तया
**अनया** इति अङ्गुल्या पद-पङ्क्तिं दर्शयित्वाहुः---यस्या एतानि पदानि
इति \। **नूनं** निश्चयेन \। **ईश्वर आराधितः** ईश्वराराधनाच् च
सौभाग्या जाता \। कीदृशी ? हरि-सम्बन्धेन सर्व-सौख्य-विशिष्टा यद्य्
अस्माभिर् आराधितस् तथापि तया प्राप्तम् आराधन-फलं यत्, तद्
अस्माभिः प्राप्तम् इति प्रकार-विशेष-ज्ञानात् \। अनाराधित एवाभावात्
यतो\ऽस्माभिर् विरह-दुःखम् अनुभूयते \। यद्य् अस्माभिर्
आराधितो\ऽभविष्यत्, तदास्माकं विरह-जनित-दुःखं नाभविष्यद् इति \।
क्रियातिवत्यानुमीयते \। **यतो नो**\ऽस्मान् **विहाय** **गोविन्दः**
गोकुलेन्द्रः सर्वत्र समो\ऽपि **प्रीतः** स्वां प्रीतिं प्रकटयन् **यां
रहः** अस्मद्-दृग्-अगोचरे देशे\ऽ**नयन्** प्रापितवान् \।

यद् वा, **भगो** भाग्यं तद्**वान्** नन्द-पुत्रत्वात् सर्व-सुख-पूर्णः
**हरिः** दावाग्नि-पानादिना सर्व-व्रजस्य दुःख-हरण-शीलः \।
**ईश्वरः** कर्तुम् अकर्तुम् अन्यथा कर्तुं समर्थः \। तथा हि, यूथशो
मिलितासु मधुर-रसं सञ्चारयितुं समर्थत्वात् मूल्यम् अन्तरेण दासी
भवितुम् आगतानाम् अस्माकं दास्यम् अङ्गीकर्तुं समर्थत्वाद् इति \। अस्माकम्
एतद् वैपरीत्यं जातं तुल्यत्वे\ऽपि गोविन्दस्य गुणाः यथा तेन तस्माद्
अनुकूला जाताः \। अस्माकं दौर्भाग्येन प्रतिकूला जाता इति \। तया कृते
गोविन्दाराधने ज्ञाते सति अस्माभिर् अपि तथानुष्ठेयम् इति तात्पर्यार्थः
\।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पाद-चिह्नैर् एव तां
श्री-वृषभानु-नन्दिनीं परिचित्यान्तर्-आश्वस्ता
बहु-विध-गोपी-जन-सङ्घट्टे तत्र बहिर् अपरिचयम् इवाभिनयन्त्यस्
तस्याः सुहृदस् तन्-नाम-निरुक्ति-द्वारा तस्याः सौभाग्यं स-हर्षम्
आहुः---**अनया** इति \। **नूनम्** इति निश्चये \। **हरिर्**
भक्त-जन-दुःख-हर्ता, **भगवान्** नारायणः, **ईश्वरो**
भक्ताभीष्ट-दान-समर्थ **आराधितः** \। **नस्** त्व् अस्माभिः **यतो
नो विहाय** इत्य्-आदि \। ततश् च राधयत्य् आराधयतीति राधा इति नाम
व्यक्तीबभूवेति\। मुनिः प्रयत्नेन तदीय-नामाप्य् अधात्, परं किन्तु
तद्-आस्य-चन्द्रात् स्वयं निरेति स्म \। कृपा नु तस्याः सौभाग्य-भेर्या
इव वादनार्थम् \।

यद् वा, हे **अनयाः** ! अतिमहीयस्या तया सह वृथैव साम्याहङ्काराद्
अनीतिमत्यः ! **नूनं हरिर् अयं राधितः** राधाम् इतः प्राप्तः \।
शकन्धादित्वात् पर-रूपम् \। **भगवान्** सुन्दरः कामातुरः स्व-कीर्तिं
प्रख्यापको वा \। भगं श्री-काम-माहात्म्य-वीर्य-यत्नार्क-कीर्तिषु इत्य्
अमरः \। **ईश्वरः** युष्मान् वञ्चयितुं समर्थः \। **यद्** यस्मान्
**नः** सुन्दरीर् **विहाय** **गोविन्दः** गास् तस्या इन्द्रियाणि रमणार्थं
विन्दति विन्दयतीति वा सः \।

तस्याश् च पद-चिह्नानि उज्ज्वल-नीलमणि-तट्-टीका-दृष्ट्या
लिख्यन्ते---वाम-चरणस्याङ्गुष्ठ-मूले यवः \। तत्-तले चक्रम् \।
तत्-तले छत्रम् \। तत्-तले वलयम् \। तर्जन्य्-अङ्गुष्ठ-सन्धिम् आरभ्य
वक्र-गत्या यावद्-अर्ध-चरणम् ऊर्ध्व-रेखा \। मध्यमा-तले कमलम् \।
तत्-तले ध्वजः स-पताकः \। तद्-उपरि वल्ली पुष्पं च \।
कनिष्ठा-तलेऽङ्कुशः \। पार्ष्णाव् अर्ध-चन्द्रः\। इत्य् एकादश \।
दक्षिण-चरणे\ऽअङ्गुष्ठ-मूले शङ्खः \। तत्-तले गदा \। कनिष्ठा-तले
वेदी \। तत्-तले कुण्डलम् \। तत्-तले शक्तिः \। तर्जन्य्-आद्य्-अङ्गुलि-तले
पर्वतः \। पर्वत-तले रथः\। पार्ष्णौ मत्स्यः इत्य् अष्टौ \। मिलित्वा
ऊनविंशति \।\।२८\।\।

**\॥।**

\।\। १०.३०.२९ \।\।

धन्या अहो अमी आल्यो गोविन्दाङ्घ्र्य्-अब्ज-रेणवः \।

यान् ब्रह्मेशो रमा देवी दधुर् मूर्ध्न्य् अघ-नुत्तये \।\।

**श्रीधर-स्वामी (भावार्थ-दीपिका) :** हे **आल्यः** सख्यः ! **अहो
धन्या** अतिपुण्या **गोविन्दाङ्घ्र्य्-अब्ज-रेणवः** \। तत्र हेतुः---**यान्**
इति \। अस्माभिर् अप्य् एतद् रेण्व्-अभिषेकेण तथैव कृष्णः प्राप्तुं शक्य
इति भावः\।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : आलिः** सत्रे सखी-पङ्क्त्योः
इति यादवः \। **धन्या** निरपेक्षाः स्व-सङ्गि-पुरुषाणां षाधनान्तरं
विनैव पावन-समर्थाः \। निरपेक्षो गुणैः पूर्णो धन्य इत्य् उच्यते
बुधैः इति यादवः \। *तत्र* धन्यत्वे \। *इति भाव* इति मूर्ध्नि
धृत-कृष्ण-पाद-रेणुना हत-सर्व-पापानां शुद्धान्तः-करणानां
कृष्ण-प्राप्तिर् न दुर्घटेति तात्पर्यम् \। इदं तटस्थानाम् वाक्यम् \।

\[विश्वनाथः\] तटस्थ-पक्षास् तु तत्रानवदधानाः कृष्ण-पदान्य्
एवालक्ष्याहुः---**धन्या** इति \। ब्रह्माद्या **अघ-नुत्तये**
विच्छेद-दुःखापनयनाय **यान्** **मूर्ध्नि दधुर्** इत्य् अपराह्णे
गोष्ठागमन-समये कृष्ण-सहचर-बालकैः प्रत्यहं ते स्वर्गाद्
अवरुह्य कृष्ण-पाद-धूलि-ग्राहिणो दृश्यन्त एव \। यद्
वक्ष्यते---वन्द्यमान-चरणः पथि वृद्धैः \[भा।पु। १०.३५.२२\] इति \।
वन्दिनस् तम् उपदेव-गणा ये \[भा।पु। १०.३५.२१\] इति च \। वयं तु
लज्जयैव यद् धर्तुं न शक्नुमः, तेनैव तावद् अघं प्राप्नुम इति
भावः \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : अघ-नुत्तये** इत्य् अघं
दुःखं तद् वयम् अपि गृह्णीमः \। विशद-ज्योत्स्नायां स्पष्टम् एव
पद-लक्ष्म लक्ष्यते \।\।२९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अमी** इमे \। **आल्य** इति
सम्बोधनम् \। तत्र सर्वासाम् ऐकमत्यार्थं भक्ति-विशेष-जननार्थं
वा धारणे सर्वेषां प्राधान्य-विवक्षया च-शब्दाप्रयोगेऽपि तेषां
यथोत्तरं श्रैष्ठ्यम् ऊह्यम् \। कृष्णस्य पश्चात् **पादाब्ज-रेणून्**
गृह्णन्तो **ब्रह्मेशादयः** सदैव ताभिर् दृश्यन्ते \। अतो दृष्टम् एव
वर्ण्यते---न त्व् ऐश्वर्याभिप्रायेण \।

**देवी** इति श्री-वृषभानु-गोप-नन्दिनी-व्यावृत्त्य्-अर्थम् \। यद् वा,
तद्-रेणु-धारणेन लक्ष्म्यां भक्त्य्-उदयेनोक्तं---देवी पूज्येति \। यद् वा,
श्री-राधाया लक्ष्म्याश् च प्रायः पदानि तुल्यत्वात् सन्देहो
व्यवच्छिद्यते---देवीति \। देवीत्वेन लक्ष्म्या भूम्य्-अस्पर्शत्वात् \। यद्
वा, देवी व्रज-देवी श्री-राधैव \। **मूर्ध्नीति** भक्ति-भरं
द्योतयन्ति \। **अघम्** अपराधो विरहादि-दुःखं वा \। अतस् तेऽनघा
एव \। अस्माकं च भक्त्या तद्-अधारणाद् अघं मुक्तम् एवेति भावः \।
अन्यत् तैर् व्याख्यातम् \।

यद् वा, **रेणव** एव **धन्या** उत्तमाः,
श्री-कृष्ण-रूप-परम-धन-दान-योग्या वा \। यद् वा, **अमी**
वैकुण्ठादौ वर्तमाना गोष्ठाङ्गन-पतिना वा पूर्व-दृष्टा वा \। अस्याः
पदैर् स्पृष्टास् त एव धन्याः \। एषा मात्सर्योक्तिः \। यद् वा, इमे रेणव
**आल्यश्** च इमा धन्याः \। गोविन्द-नीतत्वाद् गौरवेण बहुत्वम् \। एवं
दृष्टान्तत्वेन रेणूनाम् इव तस्या अपि धन्यत्वम् अभिप्रेतम्\।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तटस्था
आहुः---**धन्या** इति \। **अमी** इमे \। **आल्यः** इति सम्बोधनं
सम-दुःखत्वेन प्रायः सर्वासाम् एक-भावात्, सर्वासाम् एव युगपत्
सम्बोधनं चमत्कारातिशयात्\। **दधुर्** इति अतीत-निर्देशो
निश्चय-ज्ञापनार्थः \। **ब्रह्मादीनां** यथोत्तरं श्रैष्ठ्यम् ऊह्यम् \।
**रमायास्** तु विशेषणं तथापि श्रैष्ठ्य-बोधनार्थं **मूर्ध्नीति**
भक्ति-भरं बोधयति \। **अघम्** अपराधो विरहादि-दुःखं वा \।
धन्यत्वे हेतुः---**गोविन्दाङ्घ्रीति** सुपां सुलुग् इति षष्ठी-लुक्
छान्दसः \। तत्-सम्बन्धेन धन्या इत्य् अर्थः \। अत एव **यान्** इति \।
अतो **रेणवो**\ऽपि तत्-सम्बन्ध-लाभेन धन्याः, वयं तु तद्-अभावात्
ततो\ऽपि तुच्छा इति भावः \। इयं च तत्-पाद-रेणूनां माहात्म्य-भावना
प्रेम-कृतैव \। प्रेमा ह्य् असद् अपि माहात्म्यं स्फारयति किम् उत सत् \।
ततस् तद्-अतिशयस् तु तद्-अतिशयम् एव \। यथाभीष्ट-चरिते \। किं वा,
अरे आचरितं तपस् तपस्विन्या यद् इयम् अवनिः \[भा।पु। ५.८.२३\] इत्य्-आदि
गद्ये तेन स्व-मृग-पद-स्पर्शेन पृथिव्या भाग्यं वर्णितम् \।\।२९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३११) :** \[उद्दीपनेषु\]
पद-धूलिः---**धन्या** इति \। अत्र प्रेमैव तद्-उत्कर्षं गमयति, न
त्व् ऐश्वर्य-ज्ञानम् \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :**
चरण-रजो\ऽभिनन्दन्त्य ऊचुः---**धन्या** इत्य्-आदि \। **अघं**
दुःखम्, तन्-**नुत्तये** तन्-नाशाय \। **धन्याः** सुखदा इत्य् अर्थः \।
**यान् ब्रह्माद्या मूर्ध्ना दधुः,** तस्माद् वयम् अपि तथा कुर्म इत्य्
अर्थः \।\।२९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** विरहार्ति-भरेण
विप्रुष्ट-चेतनास् तस्या भाग्यम् अभिनन्द्य गूढ-मात्सर्या तटस्थताम्
अवलम्ब्य परस्परं कथयन्ति---**धन्या** इति \। हे **आल्यः** हे
सख्यः ! इति सम्बोधने \। रेणु-धारणे सर्व-सम्मत्य्-अवधारणार्थम्
\। **अहो** इति दुर्लभ-लाभे \। **अमी** दरीदृश्यमानाः **गोविन्दस्य**
चरणाब्ज-सम्बन्धिनो **रेणवो धन्या** उत्तमाः पुण्या इत्य् अर्थः\। यद्
वा, धन्या धन-वहा रेणु-धारिणो धन-लाभो भवति \। अत्र धनं
किं रति-मुखं तद् अस्माकं हस्ताद् गलितम् एतद्-रेणु-धारणे तल्-लाभो
भविष्यतीति तात्पर्यार्थः \। **यान्** रेणून् **ब्रह्मा** ब्रह्माण्डाधिकारी,
**ईशः** संहाराधिकृतः, **रमा** लक्ष्मीः सर्व-सम्पत्ति-दानाधिकृता,
**देवी** द्योतमाना भार्यात्वात् \। यान् रेणून् **मूर्ध्नि दधुः**
धारयामासुः \।

प्रयोजनम् आहुः---**अघ-नुत्तये** पाप-नाशार्थम् \। यद्यपि तेषां पापं
विशेषतो नोपलभ्यते, तथापि विचारयन्ति \। तथा हि, ब्रह्मणः पापं
किं ? भगवत्-प्रतिकूलेभ्योऽसुरेभ्यो वर-दानम् \। तल्-लक्षणम्,
रुद्रस्य पाखण्ड-प्रवर्तन-लक्षणं पापं, रमाया असुर-राक्षसेभ्यो
विभूति-वितरण-लक्षणं पापं, तस्या अपनुत्तये \।

यद् वा, व्यभिचारि-भाव-सृष्टत्वात् ब्रह्मणः पापम्, एतेषां भावानां
तामस-हराद् रुद्रस्य पापम्, अस्मत्-सहाय्याकरणात् रमायाः पापम् \।
एतेषां पापानां **नुत्तये** नाशाय \। एते **ब्रह्मादयो** रेणून् **दधुः**
\। अस्माकं पापासम्भवात् किम्-अर्थं धारयिष्यामः ? इति भावः \।

यद् वा, पुनर् अप्य् आत्म-न्यायं सम्भाव्याहुः---यथैते रेणु-धारणेन
निष्पापाः जाताः, तथा वयम् अपि अस्माभिर् अपि मान-लक्षणम्
अधमाचरितस्य फलं विरह-दुःखम् अनुभूयते \। एतद्-रसाभिषेकेन
निष्पापानाम् अस्माकं स्वत एव विरह-दुःख-निवृत्तिर् भविष्यतीति
व्यञ्जितम् इति \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तटस्थ-पक्षास् तु
तत्रानवदधानाः कृष्ण-पदान्य् एवालक्ष्याहुः---**धन्या** इति \।
**ब्रह्माद्या अघ-नुत्तये** विच्छेद-दुःखापनोदनाय **यान् मूर्ध्ना
दधुर्** इत्य् अपराह्णे गोष्ठागमन-समये कृष्ण-सहचर-बालकैः
प्रत्यहं ते स्वर्गाद् अवरुह्य कृष्ण-पाद-धूलि-ग्राहिणो दृश्यन्त एव \।
यद् वक्ष्यते---वन्द्यमान-चरणः पथि वृद्धैः \[भा।पु। १०.३५.२२\]
इति \। वन्दिनस् तम् उपदेव-गणा ये \[भा।पु। १०.३५.२१\] इति च \। वयं
तु लज्जयैव यद् धर्तुं न शक्नुमः तेनैव तावद् **अघं** प्राप्नुम
इति भावः \।\।२९\।\।

**\॥।**

\।\। १०.३०.३० \।\।

तस्या अमूनि नः क्षोभं कुर्वन्त्य् उच्चैः पदानि यत् \।

यैकापहृत्य गोपीनां रहो[^७७] भुङ्क्तेऽच्युताधरम् \।\।

[^७७]: क्वचिद् धनम् इति पाठः,


**श्रीधर-स्वामी (भावार्थ-दीपिका) :** अन्या आहुः---**तस्या** इति \।
**गोपीनां** सर्वासाम् \। अयं भावः---भवेद्[^७८] एवं, यदि तस्याः
पदानि सम्पृक्तानि न भवेयुः, तानि तु नो दुःखं **कुर्वन्ति** इति
\।\।३०\।\।

[^७८]: यदि तस्याः पदानि संपृक्तानि न भवेयुस् तर्हि एवं
    कृष्ण-प्राप्ति-साधनं तत्-पद-रजः-सेवनं भवेत् \। तानि नु
    संपृक्तानि तत्-पदानि नो दुःखं कुर्वन्ति \। तस्याः पाद-रजसा
    मिश्रितत्वात् कृष्ण-पाद-रजस इति भावः \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अन्याः* प्रतिपक्षाः \।
ननु कृष्ण-रेणुं धृतवतीनां कुतः शोकः ? तत्राहुः---**तस्या** इति \।
*अयं भाव* इति---*भवेद् एवं* शोकाभावो नापि स्यात्, सपत्न्याः सुखं
दुःसहम् इत्य् अर्थः \। **अच्युतं** सतत-स्यन्दमानामृतम् **अधरम्**
इति तस्याः सन्दश्याधर-पातं संस्मृत्य **नः क्षोभ** इति \।

\[विश्वनाथः\] प्रतिपक्ष-सख्य आहुः---तस्या इति \। **उच्चैः**
कुर्वन्ति जनयन्ति \। **गोपीनां** सर्वासाम् एवास्माकं
भोग्य्**आच्युताधरम्** एकैव **रहश्** चारयित्वा **भुङ्क्ते**\। तयैव
कामिन्या केनापि कर्मणैनं वशीकृत्यास्मान् प्रेमवतीस् त्याजयित्वा कृष्ण
एतावद्-दूरम् आनीत इति भावः \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तस्या अमूनीत्य्-आदि \।
इयम् अन्यासाम् उक्तिः \। एते रेणवो ग्रहीतुं युज्यत एव\। किन्तु तस्या
अमूनि पद-चिह्नानि नः क्षोभं यत उच्चैः कुर्वन्ति तस्मान् न
ग्रहीतव्याः \। तया किम् अपराद्धम् ? इत्य् आह---यैकेत्य्-आदि \। सा
सर्वाधिका तयैव न गणितम् \। कथम् आत्म-सरवीर् इमाः स्वयम् एकाहम्
अस्य साङ्गे गच्छामीति एवं न गणयित्वा अच्युताधरं सर्वासाम् एव
गोपीनां धनं, धिवि-प्रीणने इत्य् औणादिक-प्रत्यये सिद्धम् \। **रहो**
रहसि एका सती **भुङ्क्ते** \।\।३०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-चन्द्रावल्याः सखीनाम्
उक्तिः---तस्या इति \। **उच्चैर्** अधिकं **क्षोभं** वैकल्यं पूर्वोक्तेर्
धैर्य-हानिं वा \। यद् वा, उच्चैर् गर्वाद् उच्चतराण्य् अस्मान् मूर्ध्नोपर्य्
अर्पितानि वेत्य् अर्थः \। **अपहृत्य** इति एकाकित्वेन रहसि भोगात् \। यद्
वा, चौर्येण तया नीतत्वाद् एव सोऽस्मान् विहायात्रागतः \। अन्यथा कथम्
आगच्छेत् ? इति भावः \। **गोपीनां** सामान्यतः सर्वासाम् एव \। "धनम्"
इति पाठस् तेषां सम्मतः, "सर्वस्वम्" इति व्याख्यानात्[^७९] \। अन्यथा
"गोपीनां भोग्यम्" इत्य् एव व्याख्यातं स्यात् \। **अच्युतस्य** तां
त्यक्त्वान्यत्र क्वाप्य् अगच्छतोऽ**धरम्** इति \। यद् वा, तस्माद् अच्युता
अविच्छिन्ना सतीति चिरं भोगोऽभिप्रेतः \। श्लेषेण च्युतोऽस्मन्-मुखाद्
गलितो योऽधरः, तम् इति निजोच्छिष्ट-भोगस् तस्याः सूचितः \। इमे
रेणव आल्यश् च इमा **धन्या** इत्य् एतत्-पक्षे उच्चैर् अस्मद्-अतिक्रमणाद्
उच्चान्य् अपि क्षोभं कुर्वन्ति किम् ? काक्वा, अपि तु नैवेत्य् अर्थः \। एवम्
एषा सर्वासाम् एवोक्तिर् ज्ञेया \।\।३०\।\।

[^७९]: थे ओन्ल्य् पेर्सोन् इ सेए wइथ् थिस् इन्तेर्प्रेततिओन् इस् रसिकाह्लादिनी।
    इत् इस् नोत् श्रीधर। पेर्हप्स् ओने ओफ़् थे ओथेर्स्, चित्सुख?


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रतिपक्षा आहुः---तस्या इति
\। **उच्चैर्** अधिकम् \। **क्षोभम्** अतिदुःखम् \। **अपहृत्य** इति
एकाकित्वेन **रहसि** भोगात् \। यद् वा, चौर्येण तया मायाविन्या नीतत्वाद्
एव सोऽस्मान् विहायात्रागतः \। अन्यथा कथम् आगच्छेत् ? इति भावः \।
गोपीनां सामान्यतः सर्वासाम् \। अस्माकम् एव धनम् इति पाठः क्वचित् \।
स च प्रायः सर्वत्वम् इति तेषां व्याख्याम् अवीक्ष्य \। "रहः" इति पाठस्
तु सर्वत्र \। अच्युतस्य तां त्यक्त्वान्यत्र क्वाप्य् अगच्छतोऽधरम् इति
\।\।३०\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २८७) :** अथ प्रातिपक्षिका
यथा---**अस्या** इति \। अथ प्रकट एव मत्सर इति ताभ्यो
विलक्षणत्वम् \। तथैव श्री-हरिवंशादौ पारिजात-हरणे श्री-रुक्मिणीं
प्रति सत्यभामायाः \। स्पष्टम् \।\। **(३६०)**
असूयान्योदय-द्वेषे---**तस्या अमूनि नः क्षोभम्** इत्य्-आदौ \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** अन्याः
काश्चिद् ऊचुः---तस्या इत्य्-आदि \। एते रेणवो मूर्ध्नि धर्तुं युज्यन्ते एव
\। किन्तु **तस्या अमूनि पदानि नो**ऽस्माकं **क्षोभं कुर्वन्ति** \। तया
किम् अपराद्धम्? इत्य् आहुः---यैकेत्य्-आदि \। **गोपीनां** सर्वासाम् एव
**धनम्** **अच्युताधरम्** अपहृत्य **या एका** सती **भुङ्क्ते** \।
प्रधानाया नैतद् उचितम् इति नैकाकी मिष्टम् अश्नीयात् इत्य्-उक्तेः \।\।३०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** केवलस्य गोविन्दस्य
पदाब्ज-रेणूनाम् एतादृश-माहात्म्यं तया संवलितस्य नैतादृशं
परिणाम-विरसत्वात् मधु-विष-सम्पृक्तान्नवत् इति परीक्षन्त्य
आहुः---**तस्या अमूनि पदानि नोऽस्माकं क्षोभं कुर्वन्ति**, विरह-दुःखाद्
अप्य् अधिकं दुःखं ददतीत्य् अर्थः\। यद् वा, **तस्याः पदानि उच्चैर्**
इति श्री-कृष्ण-पदोपरि विलास-विशेषेण निक्षिप्तानि **नो**ऽस्माकम्
**उच्चैर्** अधिकं **क्षोभं कुर्वन्ति** \। विरह-दुःखाद् अप्य् अधिकं
दुःखं ददतीत्य् अर्थः \। नोऽस्माकं क्षोभं धैर्य-च्युतिम्
अन्वेषण-प्रतिबन्धं कुर्वन्ति\।

तत्र हेतुम् आहुः---**यत्** यस्मात् **या एका** **गोपीनां** सदा सुरक्षितम्
अपि सर्वस्वं, चौर्येणापहृत्य **रहः**
अस्मत्-प्रवेशायोग्येऽ**च्युताधरं** क्षणम् अपि विलास-च्युति-रहितस्
तस्याधरम् अस्मान् अपृष्टैव **भुङ्क्ते** इति साभिलाषेर्ष्यं वचनम् \।
अतो रेणु-धारणम् अस्माकं नोचितम् इति भावः \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रतिपक्ष-सख्य
आहुः---तस्या इति \। **उच्चैः** कर्तुं जनयन्ती **गोपीनां** सर्वासाम्
एवास्माकं भोग्यम् **अच्युताधरम्** **एकैव रहश्** चोरयित्वा
**भुङ्क्ते,** तयैव कामिन्या केनापि कर्मणैनं वशीकृत्य अस्मान्
प्रेमवतीस् त्याजयित्वा कृष्ण एतावद् दूरं नीत इति भावाह् \।\।३०\।\।

**\॥।**

\।\। १०.३०.३१ \।\।

न लक्ष्यन्ते पदान्य् अत्र तस्या नूनं तृणाङ्कुरैः \।

खिद्यत्-सुजाताङ्घ्रि-तलाम् उन्निन्ये प्रेयसीं प्रियः \।\।

**श्रीधर-स्वामी (भावार्थ-दीपिका) :** तद्-असम्पृक्तान् केवलं
कृष्ण-पाद-रेणून् एव विचिन्वत्यस् तान् दृष्ट्वा पुनर् अत्यन्तं समतपन् \।
तद् आह श्लोक-त्रयेण---**न लक्ष्यन्त** इति \। **खिद्यती सुजाते**
सुकुमारे **अङ्घ्रि**-तले यस्याः, ताम् **उन्निन्ये** स्कन्धम् आरोपितवान्
\।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तद्-असम्पृक्तान्* तस्याः
पादैर् अमिश्रितान् \। तत् तापम् आह---उदूह्य नयनेन भा-सम्बन्धाभावात्
पदादर्शनम् अपि \। शोकस् त्व् एतादृश-प्रेमा नास्मास्व् इति हेतोः \।\।३१\।\।
\[*एतद्-अनन्तरं विश्वनाथः*\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उन्निन्ये** स्कन्धम्
आरोपितवान् \[भा।दी।\] इति स्कन्ध आरुह्यताम् \[भा।पु। १०.३०.३९\] इति
वक्ष्यमाणानुसारेण तैर् व्याख्यातम् \। **प्रेयसीं** प्रियतमां **प्रिय**
इति पैशुन्योक्तिः\। अन्त्य-पक्षे चान्योन्यं प्रियत्वेन, तत्रापि
प्रेयसीत्वेन सर्वाभ्यस् तस्यां प्रीतिर् अधिका सूचिता \। अत **उन्नयनं**
युक्तम् एवेति भावः \। यद् वा, **उन्निन्य** इति हस्ताभ्याम् उत्थाप्याङ्के
कृत्वा वा निन्य इति ज्ञेयम् \। तथा सत्य् एव
तादृशालिङ्गनादि-रस-सम्पत्त्या प्रेयसीत्वं सुसिध्येद् इति \।\।३१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : न लक्ष्यन्ते** इति \।
मत्सरोक्तित्वात् स्कन्धम् आरोपितवान् इति तैर् व्याख्यातम् \। अत्र तान्
दृष्ट्वेति तद्-असम्पृक्तान् दृष्ट्वेत्य् अर्थः \। यद् वा, सख्योऽप्य् आहुः---नेति
\। सखी-वाक्यत्वाद् एव---**खिद्यद्** इत्य्-आदि प्रेयसीम् अतिशयेन
तत्-प्रीति-विषयाम् इत्य् अर्थः \। **उन्निन्ये** हस्ताभ्याम् अङ्के विधाय
निन्य इत्य् अर्थः \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** कियद्
दूरं गत्वा न चलितवती, यतस् तृणाङ्कुरैः खिद्यत्-सुजाताङ्घ्रि-तलाम्
\। कथम् अनुमितम् ? तत्राहुः---**न लक्ष्यन्त** इत्य्-आदि \। **प्रियत्वात्
प्रेयसीत्वाच्** च योग्यम् एवैतत् \।\।३१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** प्रदेशान्तरे गत्वा तान्य्
अनालक्ष्य तर्कयन्ति \। एतावत्-पर्यन्तं तस्याः पदाणि श्री-कृष्ण-पदैः
सह समागतानि इतो\ऽग्रे न [तल्]{।मर्क्} **लक्ष्यन्ते** \। तत्र हेतुं
कल्पयन्ति---**न लक्ष्यन्ते** केवलम् अस्य पदानि लक्ष्यन्ते\ऽतो रेणून्
धारयिष्याम इति \। लक्ष्यन्ते न तस्याः, तत्र मात्सर्येण हेतुं
कल्पयन्ति \। बहु-तृणवत् प्रदेश-परिभ्रमणेन **तृणाङ्कुरैः
खिद्यन्ती सुजाते अङ्घ्रि-तले** यस्याः, ताम् **उन्निन्ये** हस्ताभ्याम्
उत्क्षिप्यद् ऊर्ध्वम् उन्नीतवान् \। तथा
सत्कृत्यालिङ्गन-चुम्बनादि-सुख-विशेषं दत्तवान् \। स्वयम् अपि **प्रिय**
इति \।

ननु प्रभुश् चेत् कथम् **उन्निन्ये** ? तत्राहुः---**प्रेयसीं**
मादृशीभ्यस् तस्यां प्रीत्य्-अतिशयः सूचितः \। स्वयम् अपि तस्याः
**प्रियः,** तस्याः अभीष्ट-सम्पादनात् एवं सुदूर-गमनेनान्यो\ऽन्यं
प्रीतिर् आविष्कृतेति भावः \।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो
मत्सर-महा-रोग-ग्रस्ताः ! मा खिद्यत \। नात्र तस्याः पदानि सन्तीति
तस्याः प्रिय-सख्य आहुः---नेति \। ताः प्रत्य् एव सहर्षापाङ्गम् अन्याः
सख्यो नीचैः स-वितर्कम् आहुः---**नूनम्** इति \। **उन्निन्ये** भुजाभ्याम्
उद्गृह्य स्व-वक्ष आरोहयामासेत्य् अर्थः \। यतः **प्रेयसीम्,**
अतिप्रीति-विषयत्वात् तच्-चरण-तल-खेदस्यासह्यत्वात् \। इह खलु
तत्-सखीनाम् उभय-विधं सुखं, तस्यास् तादृश-सौभाग्य-दर्शनोत्थं,
विपक्षाणां तादृश-दुःख-दर्शनोत्थं चेति ज्ञेयम् \।\।३१\।\।

**\॥।**

\।\। १०.३०.३२ \।\।[^८०]

इमान्य् अधिक-मग्नानि पदानि वहतो वधूम् \।

[^८०]: एतत् पद्यं बहु-पुस्तकेषु न दृश्यते इति तोषणीकारैः।


गोप्यः पश्यत कृष्णस्य भाराक्रान्तस्य कामिनः \।\।

**श्रीधर-स्वामी (भावार्थ-दीपिका), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः): \[***विश्वनाथस्य
टीकात्रोद्धृता***\]**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तल्-लक्षणम् आहुः---
**इमानि** इति \। हे **गोप्यः** ! इति विदग्धाभिर् युष्माभिर् एतल्
लक्ष्यत एवेति भावः \। **कामिन** इति \। अन्यथा तद्-असम्भवः \।
ईर्ष्योक्तिर् एषा \। वस्तुतस् तु काम-युक्तत्वेनैवाधिकात्म-तद्-अपेक्षा
सूचिता \। अन्त्य् उपलक्षे च तस्याम् आसक्तिर् अभिप्रेता \। एतत् पद्यं
बहु-पुस्तकेषु न दृश्यते \।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ प्रतिपक्षाः सासूयम्
आहुः---**इमानि** इति \। हे **गोप्यः !** इति विदग्धाभिर् युष्माभिर् एतल्
लक्ष्यत इति भावः \। **कामिनः** केवल-काम-परतन्त्रस्य, न तु
प्रेम-रस-विदग्धस्येत्य् अर्थः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** हे सख्यः
! असिद्धो\ऽयं हेतुः, स-व्यभिचारात् \। तत् कुतो\ऽप्य् अत्र गतेति
**तद्-पदानि न लक्ष्यन्ते** \। ताम् उन्नयनान् नैवम् \। पश्य पश्य
व्यभिचार्य् एवायं हेतुः \। तथा हीत्य् आहुः---**इमानि** इत्य्-आदि \।
**अधिक-मग्नानि** **वधूं वहतश्** चेत्, यतो **भावाक्रान्तस्य** \।
वहने हेतुः---**कामिनः** \।\।३२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** *अस्य श्लोकस्य व्याख्या न
प्राप्यते*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो असमीक्ष्य-भाषिण्यः !
मा खिद्यतेति किं ब्रूध्वे ? तत्-पादानां दर्शनाद् अप्य् अदर्शनम्
अतिदुःखाकरम् अस्मत्-प्राणानाम् अदर्शनं सम्भावयतीति द्योतयन्त्यः
प्रतिपक्षा आहुः---**इमानि** इति \। **वधूम्** इत्य् अनुपनीतेनापि कृष्णेन
वने\ऽत्र सा स्व-वधूर् एव कृतेति भावः \। अत एव **भाराक्रान्तस्य,**
गृहस्थाः खलु कलत्र-भाराक्रान्ताः इतस् ततो भ्रमन्त्य् एवेति भावः \।
**कामिनः** न तु प्रेमिणः \। प्रेमवतीनाम् अप्य् अस्माकं त्यागाद् इति \। अत
एव काम एव तं तां वाहयेत्, अन्यथा व्रजेन्द्र-कुमारो ह्य् अतिसुकुमारः
किं गोपालिकाया वाहनो भवेत् ? इति भावः \।\।३२\।\।

**\॥।**

\।\। १०.३०.३३ \।\।

अत्रावरोपिता कान्ता पुष्प-हेतोर् महात्मना \।[^८१]

अत्र प्रसूनावचयः प्रियार्थे प्रेयसा कृतः \।

[^८१]: एतत् सार्ध-पद्यं क्वचिन् न दृश्यते च \। अतो नाङ्का कृत इति
    वैष्णव-तोषणी-कारः।


प्रपदाक्रमणे एते पश्यतासकले पदे \।\।

**श्रीधर-स्वामी (भावार्थ-दीपिका) : प्रपदाभ्याम् आक्रमणं**
क्षौणी-मर्दनं ययोः \। अत एव **असकले पदे** **पश्यत** इति
\।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न प्राप्यते।*

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पश्चाद् अग्रे तस्याः पदानि
वीक्ष्याहुः---अत्रेति \। **महात्मना** विदग्ध-शिरोमणिनेत्य् अर्थः \।
श्लेषेण महान् पर्वतवत् स्थूल आत्मा बुद्धिर् यस्य इतीर्ष्योक्तिः \। इदं
पद्यार्धं क्वचिद् एव दृश्यते \।

**प्रियार्थे** **प्रेयसा** इत्य् अनेन पूर्वोक्तस्य प्रेयसीं प्रिय \[भा।पु।
१०.३०.३१\] इत्य् अस्य वैपरीत्योक्त्या अन्योन्यं तुल्या एव प्रीतिः सूचिता \।
यद् वा, उन्नयनापेक्षया पूर्वं प्रेयसीम् इत्य् उक्तम् \। इदानीं च प्रेयसेति
प्रियतमत्वेन तया कृतेनादेशेन **पुष्पावचयः कृत** इत्य्-आद्य्
अभिप्रेतम् \। तत्र **पदे** इति द्वित्वं श्री-वृन्दावन-वर्ति
पुष्प-वृक्षाणाम् एकतमस्यैक-देशे स्थित्यापि बहुल-पुष्पावचय-सिद्धेः
\। किं वा, स्थाने स्थाने बहूनाम् अप्य् उदितानां पदानाम् एकत्र
द्वि-द्वि-दृष्टेः \। अत एव विष्णु-पुराणे---

> पुष्पावचयम् अत्रोच्चैश् चक्रे दामोदरो ध्रुवम् \।
>
> येनाग्राक्रान्त-मात्राणि पदान्य् अत्र महात्मनः \।\। \[वि।पु। ५.१३.३४\]
> इति \।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुनः सख्य आहुः---अत्रेत्य्
अर्धम् \। **महात्मना** विदग्ध-शिरोमणिनेत्य् अर्थः \। तद् एतत्
सार्ध-पद्यं क्वचिन् न दृश्यते च \। अतो नाङ्का कृतः \।\।

अथान्याः सख्य आहुर्---अत्र प्रसूनेति \। **प्रेयसा** अतिशयेन
प्रीति-कर्त्रा \। पूर्वत्र लिङ्गम् आहुः---**प्रपद-** इत्य् अर्धेन \।
**पदे** इति प्रति पुष्प-वृक्षम् इति शेषः \। अत एव बहुत्वं
श्री-विष्णु-पुराणे---

> पुष्पावचयम् अत्रोच्चैश् चक्रे दामोदरो ध्रुवम् \।
>
> येनाग्राक्रान्त-मात्राणि पदान्य् अत्र महात्मनः \।\। \[वि।पु। ५.१३.३४\]
> इति \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** कियद्
दूरम् अन्यतो गत्वा पद-लक्ष्म प्रकारान्तरम् आलोक्य स-निर्णयम्
आहुः---**अत्र** इत्य्-आदि \। **प्रियार्थे** प्रिया-निमित्तम् **अत्र** स्थले
तेन **प्रसूनावचयः कृतः** \। तल्-लिङ्गम् आह---**असकले** खण्डे
**पदे पश्यत** \। कीदृशे ? **प्रपदाक्रमणे** प्रपदं पादाग्रं, तेन
आक्रमणम् अवष्टम्भनं ययोः \।\।३३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** किं च, अग्रे गत्वा
पदाग्र-दर्शनेन पुष्पावचयनं सम्भाव्याहुः---**अत्र** इति\। अत्र
[क्षावः]{।मर्क्}-प्रदेशे प्रेयस्या स्वालङ्कारार्थम् आदिष्टेन प्रियतमेन
**प्रियार्थे** तत्-सन्तोषाय तद्-आदिष्टं बहु-मानयता **प्रसूनावचयः
कृतः** \। एवम् अन्योन्यं सामरस्यं सूचितम् \। स्थाने उच्च-प्रदेशे
स्थितानां पूस्पाणाम् अवचयं कुर्वतः **प्रपदाभ्यां**
भू-भागस्याक्रमणे **असकले** असमग्रे **पदे** **पश्यत** \। तयास्मि
भागान् अभिव्यक्तेश् चेति बहूनां पदानां मध्ये एकत्र द्वयोर् द्वयोर्
असमग्र-दर्शनाद् इदं सम्भाव्योक्तम् इति \। तद् उक्तं पराशरेण---

> पुष्पावचयम् अत्रोच्चैश् चक्रे दामोदरो ध्रुवम् \।
>
> येनाग्राक्रान्त-मात्राणि पदान्य् अत्र महात्मनः \।\। \[वि।पु। ५.१३.३४\]
> इति \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुनः सख्यः
आहुः---**अत्र** इति \। **महात्मना** विदग्ध-शिरोमणिनेत्य् अर्थः \। यद्
वा, महे तत्-प्रसाधनोत्सवे आत्मा मनो यस्य, तेन \। **पुष्प-हेतोः**
पुष्पार्थम् **अवरोपिता** इत्य् अशोक-वृक्षो\ऽयम् अस्याह् पाद-स्पर्शं प्राप्य
सद्यः पुष्प्यति, यथा "अहम् एतत्-पुष्पैर् इमां प्रसाधयेयम्" इति
बुद्ध्येत्य् अर्थः \। अत एव **महात्मना** महा-बुद्धिमता
अत्राशोक-शाख्यायां **प्रसूनानाम् अवचय** इत्य् अत एवात्र प्रसूनानि न
सन्तीति भावः \। किञ्चिद् दूर-शाखाया हस्ताप्राप्यायाः **पुष्पावचयार्थं
प्रपदाभ्याम् आक्रमणं** क्षौणि-सम्मर्दनं यतस् ते **पदे** \। अत एव
**असकले** सम्पूर्णयोस् तयोर् भुवि चिह्नादर्शनात् \।\।३३\।\।

**\॥।**

\।\। १०.३०.३४ \।\।

केश-प्रसाधनं त्व् अत्र कामिन्याः कामिना कृतम् \।

तानि चूडयता[^८२] कान्ताम् उपविष्टम् इह ध्रुवम् \।\।

[^८२]: चूडतया इति क्वचिद् दृश्यते \।


**श्रीधर-स्वामी (भावार्थ-दीपिका) :** तस्याः कृष्ण-जान्व्-अन्तर्
उपविष्टायाश् चिह्नं दृष्ट्वाहुः---**केश-प्रसाधनम्** इति \। **कान्ताम्**
अधिकृत्य **तानि** प्रसूनानि **चूडयता** चूडानुकारेण बध्नता
**ध्रुवम् उपविष्टम्** \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** केश-मार्जन्या
केश-संस्कारः **केश-प्रसाधनम्** \। **अत्र** स्थले \। **कामिन्याः**
अतीव-कमनीयायाः \। **कामिना** पूर्णानन्दवतापि \। **ध्रुवं** निश्चितम्
\। तत् स्थलम् अधुना शृङ्गार-वट इति प्रसिद्धम् \।\।३४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : केशानां प्रसाधनं**
संस्करणम् \। तच् च स्वाङ्गुलिभिस् तद्-अर्थात्म-शिरो-न्यस्त-कङ्कतिकया
वा \। **तु**-शब्दो भिन्नोपक्रमे \। "हि" इति पाठे निश्चितम् \।
**प्रसाधन**-प्रयोजनं सूचयति---**कामिन्याः कामिना** इति \।
काम-क्रीडा-सुखार्थम् इत्य् अर्थः \। किं वा, पूर्वोक्त-कामिन इतिवत् तु \।
**ध्रुवं** निश्चितम् इति साक्षात्-तल्-लक्षणाभिव्यक्तेः \।\।३४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**
गर्भकाख्य-माल्य-खण्ड-पतनं दृष्ट्वा पुनर् विपक्षा आहुः---**केश-**
इत्य् अर्धेन \। **तु**-शब्दो भिन्नोपक्रमे \। "हि" इति पाठे निश्चयम् \।
**प्रसाधन-**प्रयोजनं सूचयति---**कामिन्याः कामिना** इति
काम-क्रीडा-सुखार्थम् इत्य् अर्थः \। तादृशोपवेशं दृष्ट्वा सख्यस् त्व्
अःउः---**तानि** इत्य् अर्धेन \। **चूडयता** इति ज्ञानं तु स्व-देशे
तादृश-वेशस्य प्रायशो दृष्ट्वेति ज्ञेयम् \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** ततः
क्वापि गत्वोपवेश-चिह्नम् आलोक्य काश्चिद् आहुः---**केश-प्रसाधनम्**
इत्य्-आदि \। **तु** निश्चितम् \। **अत्र कामिन्याः कामिना** तेन
**केश-प्रसाधनं कृतम्** \। तत्र हेतुम् आहुः---**तानि** इत्य्-आदि \।
**तान्य्** अवचितानि प्रसूनानि **चूडयता** इह **उपविष्टम्** \।
**ध्रुवं** साक्षाद् एव दृश्यताम् इत्य् अर्थः \।\।३४\।\।

---------------------------------------------------------------------------------------------------------------------

केश-प्रसाधनं त्व् अत्र कामिन्याः कामिना कृतम् \।

तानि चूडयता[^८३] कान्ताम् उपविष्टम् इह ध्रुवम् \।\।

[^८३]: चूडतया इति क्वचिद् दृश्यते \।


**नारायण-भट्टः (श्री-रसिकाह्लादिनी) :** ततो\ऽन्य-माल्य-ग्रथने
सर्वतो विशीर्णानां खण्डितानां दलानां सञ्चारं दृष्ट्वा
प्रकारान्तरेणोत्प्रेक्षमाणा आहुः---**केश-** इति \। **अत्र** इति
श्रोणी-भरण-चिह्नं दृष्ट्वा तर्कयन्ति---कृष्णम् आचन्त उपविष्टाया
**कामिन्याः** प्रिय-कृत-प्रसाधने श्री-कृष्ण-कर-स्पर्शे साभिलाषायाः
**केश-प्रसाधनं** वेण्यां करेण आपीड्य करेण **कृतम्** \। **कामिना**
इति चुम्बनादि-कटाक्ष-दर्शनादिषु साभिलाषेण
काम-क्रीडा-प्रदर्शनार्थं, तथा **कृतम्** इत्य् अर्थः \।
**तु**-शब्दोक्त-विशेषम् आहुः \। अन्या स्थलान्तरं दर्शयन्ति---**इह**
इति रहः-स्थले **तानि** पुष्पाणि **कान्तां** **चूडयता** चूडां करं
ग्रथनेन अलङ्कुर्वता **उपविष्टं** **ध्रुवं** निश्चितं नात्र
सन्देहः, साक्षात् तल्-लक्षणाभिव्यक्तेः \। एवं रसाभिवृद्ध्य्-अर्थं
तस्या रहः प्रापणं पुष्प-सम्पादनम् अलङ्करणं चोक्तम् इति \।\।३४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
कृष्ण-जान्व्-अन्तर्-उपविष्टायास् तस्याश् चिह्नं दृष्ट्वा पुनर् विपक्षा
आहुः---**केशानां प्रसाधनम्** अत्रत्य-वन-देवता दत्त-कङ्कतिकयेति
बुद्ध्यते \। **कामिन्याः**, न तु प्रेमवत्याः, स्व-सखीर् अपि वञ्चयित्वा
कामुकं नीत्वा रहो गतत्वात् \। **कामिना**, न तु प्रेमवता, प्रेमवतीनाम्
अप्य् अस्माकं विरह-पीडाननुसन्धानात् \। ततश् च **तानि** तैः प्रसूणैः
केशैर् वा कान्तां कामिनीं **चूडयता** नर्मणा पौरुषं व्यञ्जयितुं
चूडावतीं कुर्वता **इह ध्रुवम् उपविष्टम्** इति रहः-केलि-वार्ताप्य् अभूद्
इति भावः \। विन्-मतोर् लुग् इति मतुपो लुक् \।\।३४\।\।

**\॥।**

\।\। १०.३०.३५ \।\।

रेमे तया स्वात्म-रत[^८४] आत्मारामोऽप्य् अखण्डितः \।

[^८४]: चात्म-रतः इति रसिकाह्लादिनी।


कामिनां दर्शयन् दैन्यं स्त्रीणां चैव दुरात्मताम् \।\।

**श्रीधर-स्वामी (भावार्थ-दीपिका) : रेमे** इत्य्-आदि शुकोक्तिः \।
**आत्म-रतः** स्वतस् तुष्टः \। **आत्मारामः** स्व-क्रीडः \।
**अखण्डितः** स्त्री-विभ्रमैर् अनाकृष्टोऽपि \। तथा चेत् किम् इति **रेमे**
? अत आह---**कामिनाम्** इति \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तथा चेत्*---*अनाकृष्टश्*
चेत् \। तत्राशङ्कायाम् आह उत्तरं---*कामिनाम्* इति \। **रेमे**
सुरत-लीलाम् अनुबभूव \। **आत्मनि** स्वरूपानन्दे **रतः** \। **आत्मन्य्
आरामः** क्रीडा यस्य सः \। आत्म-रत आत्म-क्रीड \[मु।उ। ३.१.४\][^८५]
इति श्रुतेः \। अनेन विशेषण-द्वयेन विट-वृत्ति-निषेधो\ऽसूचि मुनिना \।
भगवत्-प्रीति-साधन-भक्ति-ज्ञानादि-तारतम्यात् प्रीति-तारतम्यं
सूच्यते\ऽत्र \। तथा चान्या गोप्य इन्द्रिय-वृत्तयः, कृष्ण-नीता तु
भक्तिर् बुद्धिर् वा ज्ञेया \। बुद्धिमता तत्-पदानि
तत्-तद्-अर्थ-बोधकत्वेन योज्यानीति सन्तोष्टव्यम् \। शोकादिकं च
गुण-निमित्तम् \। अत एव **अखण्डित** इत्य् उक्तम् \।\।३५\।\।

[^८५]: *आत्म-क्रीड आत्म-रतिः* इस् थे अच्तुअल् फ्रसे।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : रेमे** **तया
स्वात्म-रत** इत्य्-आदि श्री-शुकोक्तिः \। अस्यायम् अर्थः---**स्वात्म-रतः**
**स्वात्मारामोऽप्य्** **अखण्डितोऽपि** **तया** सह **रेमे** \।
आत्मारामत्वादिभिर् युक्तः कथं सर्वाः परित्यज्य केवलं तया सह
रमते ? इत्य् आह---**कामिनाम्** इत्य्-आदि \। ये कामिनो भवन्ति, ते
**दीना** भवन्ति \। यास् तु **स्त्रियो** भवन्ति, ता **दुरात्मानो**
भवन्ति \। नायं कामी, नैता अपि स्त्रियः स्त्री-प्रकृतयः \। एताः किल
चिद्-आनन्द-शक्ति-रूपाः \। आसां पार्थक्यं नास्ति \। एकया सह रमणम्
एव सर्वासां रमणम् इति बोधयन् \।

यद् वा, आसु परित्यक्तासु आत्मना आत्म-तादात्म्येन रमणं यस्य,
अतोऽ**खण्डितः** \। न विद्यन्ते खण्डितेत्य्-अवस्था-भेद-सम्ज्ञा-भेदान्
नायिका यस्य \। अतस् ता अपि रमयति, **तया** सह च **रमते** \।
अतः परमाचिन्त्य-महिमत्वं, तेन **कामिनां दैन्यं दर्शयन्** \।
कामिनः खलु एवं कर्तुं न शक्नुवन्ति, प्राकृतत्वात् \। **स्त्रीणां च
दुरात्मताम्,** स्त्रियश् च दुरात्मानः यत एवं-विधं मां न भजन्ति,
जीवच्-छवम् एव भजन्ति \।

यद् वा, **आत्मारामोऽप्य् अखण्डितोऽपि** न विद्यते खण्डितं यस्मात्,
एक-रसोऽपि **कामिनां दैन्यं** पाद-पतनादि-वैयग्र्यं **दर्शयन्** \।
तथापि तस्याः प्रसादो न जातः इत्य् आलक्ष्य **स्त्रीणां च दुरात्मतां**
दुःसाध्यताम् एव, यथा यथा दैन्यं करोति, तथा तथा सापि
वैमुख्यं करोति \। कथं मत्-सख्यस् त्यक्ताः ? इति रोषं प्रकटयति
\। इति-द्वयं दर्शयन् सम्पादयन् तथैव भक्त-वशता-लीलां
प्रकटयति \।

यद् वा, **कामिनो** यथा **दैन्यं** कुर्वन्ति, तथा **दर्शयन्**
आत्मासक्तो भूत्वा **रेमे** \। एवं **स्त्रीणां** परित्यक्तानां गोपीनां
**दुरात्मतां** दुःखात्मकतां दर्शयन् \। अयम् अर्थः---\"अहम् एवं
तवातिवशीभूतः \। त्वं यद्य् अत्र गर्वम् उद्वहसि, तदा ता इव
भविष्यसि" इति भाव्य्-अर्थ-सूचनम्\।

यद् वा, यो यः कामी, स स दीनः \। यथा कामी यो नैवं, स नैवं
यथाहम् \। एवं या याः **स्त्रियः**, तास् ता **दुरात्मानः** \। यथा
स्त्रियः या नैवं, ता नैवं यथा गोप्यः इति व्यतिरेकानुमानेन
**कामिनां दैन्यं स्त्रीणां च दुरात्मतां दर्शयन् रेमे** \। अप्राकृतं
यथा स्यात्, तथा **रेमे** इत्य् अर्थः \। **स्त्रीणाम्** इति न हि
केश-स्तनवत्त्वं स्त्रीत्वम्, अपि तु आच्छादकत्वेन बद्ध-हेतुत्वं
स्तृणातेर् अढि-सिद्धः, अवयवार्थ एव \। अन्यथा उत्पन्न-तत्त्व-ज्ञानासु
देवहूत्य्-आदिषु व्यभिचारात् \।

यद् वा, **कामिनां दैन्यं** यथा भवति, तथा **रेमे** \। स्त्रीणां
त्यक्तानां बाह्यतां स च मेन इति \।\।३५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स्वस्मिन् आत्मनि** आत्मना
स्वयम् एव \। यद् वा, **आत्मना** स्वभावेनैव **रतस्** तुष्टः \। "च"
इति पाठे **रेमे** चेत्य् उक्त-समुच्चये च-कारः \। ततश् च आत्मनैव
रतस् तुष्टस् तादृशो\ऽपि **रेम** इति \। तादृशत्वम् अधुना न स्थितम् इति
पूर्ववद् अर्थः \। पुनः पुनस् तथोक्तिस् तद्-दार्ढ्याय \। अतस् तयैव
तुष्टः, तयैवारमत तद्-विभ्रमैर् वशीकृतश् चेति तात्पर्यम् \। अतः
प्रेम-निर्जितत्वेन तस्यां स्वं सर्वस्वम् अर्पितम् इति सूचितम् \। तच् च
भक्त-वत्सल-वरस्य प्रिय-जन-प्रेम-परवशस्य तस्य न दोषः
कश्चित्, प्रत्युत निज-भगवत्ता-सार-प्रकट-रूप-महा-गुण एवेति
पूर्वं बहुशो लिखितं, श्री-भागवतामृते च विवृतम् एव \।

यद् वा, **स्वात्मनः** सख्येन आत्म-तुल्याः \। किं वा, स्वस्यात्मनः प्रिया
गोप्यः, तासु **रतो**\ऽपि **अखण्डितः** सम्पूर्णः सन्
काय-मनो-वचनासक्त्या साकल्येन **रेमे** इत्य् अर्थः \। अन्यत् समानम् \।

न चैवं केवलं निज-प्रिया एव आनन्दिताः, अन्येषाम् अपि हितं कृतम् इत्य्
आह---**कामिनाम्** इति \। काम-वशैः स्त्री-वशैश् च न भाव्यम् इति लोकान्
शिक्षयामासेत्य् अर्थः \। तत्र यथा श्री-भगवान् निजाचरितेन पुंसः
शिक्षयति, तथा तत्-प्रियापि स्त्रियः शिक्षयन्ती **दुरात्मतां**
**दर्शयामास** इत्य् आह---सा चेति \। यद्यपि तादृशो व्यवहारो मानश् च
न दुरात्मतया, किन्तु केवलम् उभयोर् महा-नागरयोर् अन्योन्यं
प्रेम-विवर्धनो विशेषतश् च स्वाधीन-भर्तृकात्वे नोचित एव, तथापि
दर्पस् तत्-कृतोक्ति-विशेषश् [चेश्वरे\ऽनुचित]{।मर्क्} एवेति
वैधोपासना-शास्त्र-परैस् तथा व्याख्यायते \। तद्-दोषो\ऽपि परिहृत
एव, तयोर् लोक-शिक्षा-परत्वात् \।

यद् वा, **कामिनाम्** इन्द्रादीनां **दैन्यम्** ईदृग्-असूया-भावाद्
**दर्शयन्** प्रेयसीकृत्य तादृग्-विकासादि-सुखाभावात् \। **स्त्रीणां** **च
दुरात्मतां** दुर्बुद्धित्वं श्री-कृष्णेतर-कुत्सित-पति-भजनात् \।
अथवा, कामिनः प्रति दैन्यं स्त्रियश् च प्रति दुरात्मताम् एव दर्शयन्
शिक्षयन्न् इत्य् अर्थः \।

अयं भावः---यदि काम-क्रीडायां रसिकतास्ति, तदा रिरंसुभिः पुम्भिर्
ईड्र्शं श्त्री-वश्यतम् अदीनैर् एव भाव्यम् \। स्त्रीभिश् च सुरतादिषु
लज्जादिकं परिहृत्य पुरुषं च वशीकृत्य
स्वातन्त्र्य-रूप-दुश्चेष्टा-पराभिर् भाव्यम् इति \। एतच् च तयोर्
वक्ष्यमाण-वचन-व्यवहारादेः \। किं वोक्त-व्यवहारस्याभिप्रायेण \।

यद् वा, अत्रोक्त-रमण-प्रकार एवायं दर्शितः \। ततश् च
वैदग्धी-विशेषेण काम-शास्त्रोक्तं विविध-बन्धादौ स्कन्ध-द्वयोपरि
स्त्री-पाद-द्वय-निर्धारणादिना **दैन्यं दौरात्म्यं**
चाधर-दंशन-नर-वक्षसि केश-ग्रहण-पुरुषायितादिनोह्यम् \।
दैन्य-दुरात्मता-शब्द-प्रयोगश् च ज्ञानादि-निष्ठ-मुनि-विशेषापेक्षया \।
वस्तुतस् तु, निज-रस-विशेषेण उक्ति-भङ्ग्यैवेति\।

यद् वा, **आत्म-रत** इति सप्तम्य्-अन्तम् \। तेन सह अनयोर् अन्वयः \।
ततश् च भावे क्तः \। **आत्म-रतौ दैन्यं** दुःखम् एवेति **कामिनः**
प्रति **दर्शयन्**, तया काम-भोगाद्य्-असिद्धेः \। **आत्म-रतौ
दौरात्म्यम्** एवेति **स्त्रियश्** च प्रति **दर्शयन्**, तया
स्वामि-सेवाद्य्-असिद्धेः \। अत एवात्मारामतानादरेण **तया** सह स्वयं
**रेम** इत्य् एषा दिक् \। अलम् अतिविस्तरेण \।

एवं तद्-वचनं तासां श्री-व्रज-देवीनां सङ्गच्छते,
श्री-भगवत्-तत्त्व-ज्ञाने\ऽपि निज-भावाव्यभिचारेण रस-विशेषमयत्वाच्
च \।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं
श्री-गोपी-जन-मुखेनैव तया सह तल्-लीलां प्रशंस्य स्वयम् अपि
प्रशंसति---रेम इति \। **स्वैः** स्वांश-रूपैर् वैभवैः \।
वैकुण्ठीय-लक्ष्म्य्-आदिभिर् गोष्ठ-सम्बन्धि-प्रेयस्य्-आदिभिश् च हेतुभिर्
अपरापेक्षा-रहिततया तत्-तद्-अंशिनि **आत्मनि** स्वस्मिन्न् एव **रतः**,
स्वेनैव पूर्ण-काम इत्य् अर्थः \। तादृशो\ऽपि तथा **आत्मारामः**
स्वरूपानन्दावेश-तत्-पर इत्य् अर्थः \। तादृशो\ऽपि तथा हेतुना
**रेमे**, तत् तद् अनादृत्य नन्दति स्म \। तत्र हेतुः---तयेत्य् अर्थः \।
तच्-छब्दस्य वक्तृ-बुद्धि-स्थ-वैलक्षण्य-व्यञ्जकत्वात्
सर्वाधिक-तत्-प्रेमाश्रय-विषय-रूपयेत्य् अर्थः \।

"रेमे तया चात्म-रतः" इति पाठे **आत्माराम**-शब्देन पौनरुक्त्यापातात्
तत्-पूर्ण-कामात्मकत्वाद् एवात्म-रत इति लभ्यते \। **च**-शब्दश् च
यथा तया तस्य रमणं ताभिर् वितर्कितम् \। तथा रेमे च इति
बोधयति \। तद् एवम् अपि पूर्ववद् एव विवक्षितम् \।

ननु ताभिर् लक्ष्म्य्-आदिभिः प्रेयस्य्-आदिभिर् अपि तस्य रमणं दृश्यते ?
तत्राह---**अखण्डितः**, अनया हेतुना यथा ततस् ततः खण्डितः स्यात्,
स्व-पतेः सकाशात् खण्डिता-नायिकावन् मनसा विच्युतः स्यान् न तथास्याः
सकाशाद् अयं लक्ष्म्य्-आदिभिर् हेतुभिर् न कदाचिद् अपीत्य् अर्थः \। अतः
प्रेम-निर्जितत्वाद् अनेन विवृतम् \। तद् एवं तस्या एतादृश-प्रेमा येन
तादृशो\ऽप्य् असौ वशीचक्रे \। तस्य चैतादृशः, येन तादृशात्मारामतापि
तिरश्चक्रे \।

तद् एवं तादृशालम्बन-स्व-प्रेम-वशत्व-विहीनाः कामिनः कामिन्यश् च
स्व-महिम्ना परास्ततया दर्शिता इत्य् आह---कामिनां दर्शयन्न् इति \।
**कामिनाम्** इति मल-मूत्रादितया परिणामिभिर् अन्न-जलादिभिस् तर्प्यमाणो
यो देहस् तत्-तर्पणेच्छा-रूप-काम-स्वभावानां, न तु
सच्चिदानन्द-विग्रहतया स्वतस् तृप्तानां, न तु तस्यापि रमणे
हेतुतावगत-सच्चिदानन्देत्य्-आदि-लक्षणानाम् इत्य् अर्थः \। तथा च तासां
तद्-विरोचन-योग्यता वक्ष्यते, ताभिर् विधूत-शोकाभिर् \[भा।पु।
१०.३२.१०\] इत्य्-आदिना \।

तद् अन्य-**स्त्रीणां दुरात्मतां** तादृश-दुर्गत-नायकं वशीकृत्य
हर्ष-गर्वादि-दुष्ट-स्वभावताम् इत्य् अर्थः \। तद् उक्तं
श्री-रुक्मिणी-देव्या---

> त्वक्-श्मश्रु-रोम-नख-केश-पिनद्धम् अन्तर्
>
> मांसास्थि-रक्त-कृमि-विट्-कफ-पित्त-वातम् \।
>
> जीवच्-छवं भजति कान्त-मतिर् विमूठा
>
> या ते पदाब्ज-मकरन्दम् अजिघ्रती स्त्री \।\। \[भा।पु। १०.६०.४५\] इति
> \।

अत्र श्री-कृष्णस्य तावद् वैलक्षण्यम् उक्तम् एव \। या ते पदाब्ज-
इत्य्-आदौ तद्-वैलक्षण्यानुभव-योग्याश् च काश्चिद् एव तद्वद् विलक्षणा
एव भवन्तीति च ज्ञापितम् \।

तद् एवं तेषां च **दैन्यं,** तासां **दुरात्मतां दर्शयन्न्** इति
दर्शयद् विधु-पराजयं रमा-वक्त्रान् उल्लसति धृत-लाञ्छनम् इतिवत् \।
सत्-सरसिजोदरे श्री-मुषा दृषा \[भा।पु। १०.३२.२\] इतिवच् च \।
वाग्र-भङ्ग्या स्वतस् तत्-तन्-निष्कर्षातिशय एव प्रतिपादितः \। न तु
बुद्धि-पूर्विका तेन तद्-दर्शना सति स्वात्मरतत्वादिके कामि-दैन्यादि
दर्शनार्थम् उपहासक-जनवत् तद्-अनुकरणम् अपि न घटते इत्य् अन्यथा
तु न व्याख्यातम् \। भक्त-प्रेम-वशता तु नाहम् आत्मानम् आशास \[भा।पु।
९.४.६४\] इत्य्-आदिषु बहुषु सम्मतैव \।\।३५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २८८) :** अथ जाते च विरहे
दैन्येनैव तासां तत्र दौरात्म्य-बुद्धिः, न तु वस्तुत एव तद्
दौरात्म्यं, प्रेमैक-विलास-रूपत्वात् \। श्री-मुनीन्द्रोऽपि
तद्-भावानुसारित्वेनैव तद्-वाक्यम् अनुवदति---तया कथितम् आकर्ण्य
\[भा।पु। १०.३०.४२\] इत्य्-आदि \। स्वयं तु पूर्वं तस्मिंस् तदीये मदे
दोषं प्रत्याख्यातवान् अस्ति \। यथा---**रेमे तया चात्म-रत** इति \।

**स्वात्म-रतः** स्वतस् तुष्टोऽपि **आत्मरामः** स्व-क्रीडोऽपि
**अखण्डितः** \। तस्यां सततासक्तः सन् **रेमे** \। तादृशश् चेत् किम्
इति तद्-आसक्तो बभूव, तथा **रेमे** च \। अत आह---**तया**,
इत्थम्भूत-गुणो हरिः \[भा।पु। १.७.१०\] इतिवत् तथा-भूत-गुणतया
तदीय-प्रेम-सर्वस्व-सार-रूपयेत्य् अर्थः \। अतस् तस्यान्येन
तादृशत्वासम्भवात् प्रेम-विशेष एवासौ स्फुरति, न तु कामः \।

स च प्रेम-विशेष ईदृश-प्रबलः यत् कामिवद् एव दैन्यादिकं तयोः
प्रकटीभवतीत्य् आह---

कामिताम् इति \। मद-मानाद्य्-आत्मके कामिनीनां प्रेम्णि कामिनां यद् दैन्यं
लोक-प्रसिद्धं, तद् एव स्व-द्वारा तत्-प्रेम-विशेष-पारवेश्येन दर्शयन्
प्रकटयन् रेमे \।

यद् वा, ययैव लीलया स्वयम् एव तुच्छीभूताः सर्वेऽप्य् अन्ये
नागरं-मन्या इत्य् आह---**कामिनाम्** इति \। स्व-लीला-महिम्ना **कामिनां**
प्राकृतानां **दैन्यं** रस-सम्पत्ति-हीनत्वं, **स्त्रीणां** च प्राकृतानां
तं विनान्यस्य भजनेन **दुरात्मतां** दुष्ट-भावतां **दर्शयन्न्** इति
\। दर्शयद् विधु-पराजयं रमा-वक्त्रम् उल्लसति धूत-लाञ्छनम् इतिवत्
\।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एव स्वयम् अपि तया सह
तल्-लीलां प्रशंसति---**रेम** इति \।\।३५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तस्या एव वृत्तान्तं
श्री-शुकदेवः प्रस्तौति---**रेमे तया** इत्य्-आदि\। तया सर्वा विहाय या
नीतेत्य् अर्थः \। न तु तस्य वैषम्यम् इत्य् आहुः---आसु विरहितासु गोपीष्व्
**आत्म-रत** आत्मना मनसा रतं रमणं यस्य \। भावे क्तः \। तया
सह नीतया सह **रेमे** \।

ननु कथम् एतज् ज्ञातम् ? इत्य् आहुः---**आत्मारामो**\ऽचिन्त्य-परमैश्वर्यः
\। अत एवाखण्डितो\ऽखण्ड-प्रेमातुल्य-प्रेमेत्य् अर्थः \।
दक्षिण-नायकत्वात् \। मया परोक्षं भजता तिरोहितम् \[भा।पु।
१०.३२.२१\] इति तस्य स्वोक्तेश् च \। तेन तासु मानसं रमणं, अस्यां
कायिकम् इति \। किं कुर्वन् ? **कामिनां दैन्यं दर्शयन्**, **स्त्रीणां च
दुरात्मतां दर्शयन्**, अनुमान-प्रयोगेन बोधयन् \।

तथा हि---यो यः कामी, स स दीनः, अनीश्वरत्वात् \। यत्र
यत्रानीश्वरत्वं, तत्र तत्र दीनत्वं, पुरूरव-ययाति-प्रभृतिवत् \।
यो यो नैवं, स स नैवं, यथाहम् इत्य् अन्वय-व्यतिरेकिणानुमानेन
**कामिनां दैन्यम्** \। एवं गोप्य्-आदयो न दुरात्मानः,
मद्-अङ्ग-सङ्गवत्त्वात् \। यत्र यत्र मद्-अङ्ग-सङ्गवत्त्वं, तत्र तत्र
न दुरात्मत्वम्, यथा लक्ष्म्य्-आदिः\। या मद्-अङ्ग-सङ्गवत्यो न भवन्ति,
ता दुरात्मानो भवन्ति, यथा गोप्य्-आदि-भिन्नाः स्त्रियः \। इत्य्
अन्वय-व्यतिरेकाभ्यां सामान्य-**स्त्रीणां दुरात्मतां च दर्शयन्न्** इति
यावत् \। एतेन नाहं कामी, नैताश् च स्त्रीत्वेन दुरात्मानः \। अपि तु
मल्-लीलौपायिकत्वाद् आसां स्त्रीत्व-भावाद् वाम्यादि \। मम त्व् आसाम्
अनुवर्तनं लीलैवेति वाक्यार्थः \। आत्मस्व् आत्म-प्रायासु गोपीषु रमत
इत्य् **आत्मारामः** \।\।३५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** यद्-अर्थम् एतावत् कृतं तद्
आहुः---**रेमे** इति \। एवं व्रज-देवीनां तर्कानुकर्णेन स्वानुभवेन च
निर्णीतं विलासं प्रतिपाद्य श्री-शुकः परीक्षितं प्रति श्री-कृष्णस्य
प्रेमैक-वश्यतां रस-वर्त्मना बोधयति---**रेमे** इति \।
**अपि**-शब्दः सर्वत्रानुषज्यते \। **आत्मा-रत** आत्मा-रतो\ऽपि, आत्मनि
स्व-स्वरूपे रतो\ऽपि \। यद् वा, आत्मना स्वभावेन रतः, प्रिय-वर्गेषु
रतो प्रीति-युक्तो\ऽपि \। यद् वा, आत्मनि मनसि रतः सन्तुष्टो\ऽपि,
विषयापेक्षा-रहितो\ऽपि \। **आत्मारामो\ऽपि** आत्मन्य् एवाराम आरमणं क्रीडा
यस्य \। यद् वा, आत्मना सहारामो यस्य, बाह्यं किम् अपि नापेक्षते,
तथापि **तया** सह **रेमे**, आत्मरतत्वम् आत्मारामत्वम् अवगणय्य
**रेमे** \।

अयम् अभिप्रायः---\"आत्म-रतौ आत्मारामतायां च कियत् सुखम् ?" इति
तारतम्यं जानन् **तया** सह **रेमे** \। देहेन्द्रियैः सह स्वकीयेषु
रमणे यत् सुखं, तद् रमणं \। तत् सुखं निरीन्द्रिये आत्मनि कुतः ?
अत एव सर्वज्ञः सर्व-रस-विवेकः ज्ञानवान् तथा चक्रे इति \।
यतो\ऽ**खण्डितः**, परिपूर्णो\ऽपि **रेमे** \।

अयम् अर्थः---गोपी-जन-रमणात् प्राक् आत्मा-रतत्वम् आत्मारामत्वं च
नास्ति, उभयेषाम् अनहितत्वात् \। तथापि आत्म-रतत्वात्मारामत्वयोश्
चैतन्य-धर्मत्वं, स्वकीयेषु रमणं देहेन्द्रिय-विशिष्टस्य
विग्रहि-धर्मः \। उभये सामानाधिकरण्ये\ऽपि न विरोधः \। ईश्वरे
यथा ज्ञानाज्ञानयोर् धर्माधर्मयोर् न विरोधः, तद्वद् अत्रापि \। अत
एव यथा ज्ञानाज्ञानयोर् धर्माधर्मयोस् तारतम्ये, तथा
गोपी-रमणात्मारामत्वयोस् तारतम्यं ज्ञात्वा सजातीयैर् गोपीजनैः सह
रमणं स्वीयम् आनन्दं स्वकीय-कला-कौशलं चावधि-भूतं
रस-वर्त्मनाविश्चकार \। स्वीयाम् अखण्डितताम् अप्य् आविश्चकार \। अन्यथा
योगमायाविर्भावितं परिपूर्णत्वम् अन्तरेण बह्वीनां यूथ-पतीनां कथम्
एकेन सम्भाव्येतेति \। यथान्यो नायकः सङ्केते प्रियागमनं प्रतीक्षन्
अगमने खण्डितो भवति, तथा नायं बहु-रमणत्वात् खण्डितो न
भवति, यतो\ऽसाव् अच्युत इति, श्री-कृष्णस्य दक्षिण-नायकत्वात् \। तद्
उक्तं रसार्णवे---नायिकास्व् अप्य् अनेकासु तुल्यो दक्षिण उच्यते \[र।सु।
१.८३\] इति \। किं च, अहो अस्या लावण्यं प्रेम च ! वशीकृतः श्री-कृष्ण
आत्म-रतत्वम् आत्मारामताम् अवगणय्य **तया** सह **रेमे** इति\।

स्व-प्रयोजनम् उक्त्वा प्रयोजनम् आह---**कामिनाम्** इति \। अन्येषां
प्राकृतानां मल-मूत्र-भाजनानाम् ऐ **कामिनाम्** [मनोद्रेकात्]{।मर्क्}
प्रिया-मुख-रुक्षता-कलनात् सञ्चारि-भावोदयेन **दैन्यं** पारवश्यं
प्रसादनं च \। तादृशीनाम् एव **स्त्रीणां दुरात्मतां** दुःख-भावतां
स्वाधीन-पतिकतया हर्ष-मान-गर्वारूढतां **दर्शयन् रेम** इति \।

अयम् अभिप्रायः---सच्चिदानन्द-विग्रहः श्री-कृष्णः \। सच्चिदानन्द-रूपा
व्रज-देव्यो\ऽतस् तद्-एक-निष्ठत्वम् अनुकरणं न, किन्तु तात्त्विकम् एव
\। इदं तु कैमुत्य-न्यायेनोच्यते \। प्राकृते\ऽपि मानारूढत्व-लक्षणा
दुरात्मनां मद-मानारूढता भवेद् इति \। किं पुनः कृष्णे मूर्तिमति
मधुर-रसे **दैन्यं** तत्-परत्वं न भवेद् इति \।

श्री-शुकस्यायम् आशयः आचार्यैस् तद् व्याकृतं तादृश-कृत्य् अनभिज्ञान्
श्री-कृष्ण-माहात्म्यानभिज्ञान् अपि \। तस्य स्वातन्त्र्यं निर्लेपता च
गोपीनाम् अन्य-स्त्री-दृष्टान्तेन चानभिज्ञतां स्थपयितुम् इदम्
उक्तं---कामिनाम् इति \। अतो न किञ्चिद् असमञ्जसम् इति श्री-कृष्णस्यायम्
आशयः \। यथा स्वागतं वो महाभागाः \[भा।पु। १०.२९.१८\] इति यथा
श्रुतेः तासां प्रतीतिर् जाता, तथात्रापि **कामिनाम्** इति \। कामिभिः
स्त्री-वशैर् न भाव्यं स्वीयाचरितेन लोकान् शिक्षयामास \। तस्याः
आचरितेन **स्त्रीणां दुरात्मतां** स्थापयामासेति \। यद्यपि तादृश-मानो
न दुरात्मतया किन्तु केवलम् उभयोर् अन्योन्यं प्रेम-विवर्धनाय
स्वाधीन-पतिकाया उचित एव, तथापि मर्यादा-मार्गोपासनायाम्
ईश्वरावज्ञान-हेतु-गर्वोक्तिर् अनुचितेति धर्मः \। मर्यादा-मार्गे त्याकं
शिक्षयन् रस-मार्गे\ऽपि एवं शिक्षयति \। यदि मधुर-रसे रिरंसास्ति,
तदा रसिकैर् दीनैः स्त्री-वश्यतया भाव्यं, यदि
काम-कला-कौशल-भक्तिः, तदा लज्जा-परिहार-पूर्वकं स्व-पतिं
वशीकृत्य स्वातन्त्र्येण मान-दर्प-पराभिः स्त्रीभिः दुरात्मतया भाव्यम्
इत्य् उभयत्र शिक्षणम् \। इदं रहस्यं
ज्ञान-कर्मादि-निष्ष्ठ-मुनि-मुख-निरीक्षणेन नोद्घाटितम् इति \। अत एव
काम-शास्त्रानुसारेणात्मारामत्वम् अनादृट्य तया सह रेमे \। आत्मारामतया
सुख-विशेषानुदयात् अलम् इति \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं गोपीनाम् उक्तिभिर्
एव तस्याः सौभाग्यातिशयं दर्शयित्वा स्वयम् अपि तम्
उपपादयति---**रेमे** इति \। **आत्मारामो\ऽपि** **तया** सह **रेमे** \।
तत्र हेतुः---**स्वात्म-रतः** \। तया सह शोभमानम् आत्मनो रमणं
यस्य सः \। **आत्मारामतायां** तथा सुखं न तस्य भवेत्, यथा तया
सह रमण इत्य् अर्थः \। \"चात्म-रतः\" इति पाठे आत्माराम-शब्देन
पौनरुक्त्यापाताद् एवं व्याख्येयम् \। च एवार्थे \। तयैव सह आत्मना
यत्नेन रतं रमणं यस्य सः \। आत्मा यन्तो धृतिर् बुद्धिः इत्य् अमरः
\। आत्मारामतायां तादृश-सुख-लाभाभावाद् एव तावान् यत्न इति भावः\।

ननु तर्हि तस्यां पूर्णत्वं प्रसक्तम् ? अत आह---**अखण्डितः** \। तद्
अपि पूर्ण एव, न तु खण्डितः \। तस्याह्लादिनी-शक्तित्वेन
स्वरूप-भूतत्वाद् इति भावः \। ह्लादिनी-शक्तित्वे\ऽपि सर्वाह्लाद-सारो यः
प्रेमा तस्यापि परमावधिर् यो महा-भावस् तद्-रूपत्वाद् एव हेतोर्
भगवत आत्मारामत्वेन ह्लाद-मात्र-रमणाद् अपि ह्लाद-महा-सार-भूतया
तया सह रमणस्याधिक्यम् अस्त्य् एव \। यद् उक्तं तन्त्रे---

> ह्लादिनी या महाशक्तिः सर्व-शक्ति-वरीयसी \।
>
> तत्-सार-भूता राधेयम् इति \।
>
> महाभाव-स्वरूपेयं गुणैर् अति वरीयसी \। इति \।

ततश् च **आत्मारामो\ऽपि** तया सह **स्वात्म-रतः** \। स्वात्म-रतो\ऽप्य्
अखण्डितः पूर्ण एव रेमे इत्य् अन्वयः \। तेन च
भगवत्-तत्त्वानभिज्ञानां प्राकृत-विवेकिनां हितं च तेभ्यः
स्व-विलास-तत्त्वस्य गोपनं च चकारेत्य् आह---**कामिनाम्** इति
काम-वशैः स्त्री-वशैश् च, न भाव्यम् इति लोकान् शिक्षयामासेत्य् अर्थः \।
काम-वशत्वे सति पुमांसो दीनाः स्युः, दैन्ये च सति स्त्रियो दुरात्मनः
स्युर् इत्य् अर्थे भगवान् भगवत्-प्रेयसी च प्रमाणयति यतस् ते इतस्
ततो जल्पन्त उज्ज्वल-प्रेम-रस-तत्त्व-गोपनस्य हेतवो बभूवुर् इति
भावः \। तथा दर्शयन्न् एव प्रेम-रस-तत्त्वं च गोपयन्न् इति
चैव-शब्दाभ्याम् एव व्याख्येयम् \।

यद् वा, **कामिनां** सम्बन्धे **दैन्यं** दर्शयन्---आत्मवन् मन्यते
जगत् इति न्यायेन ये कामिनस् तं दीनम् एवापश्यन् \। याश् च स्त्रियः
कामिन्यस् तां दुरात्मानम् एवापश्यंस् तत्-प्रयोजकीभवन्न् इत्य् अर्थः \।

यद् वा, कामिनां दैन्यं दर्शयन्न् इति कामिभिः सुरत-प्रार्थनादिना
दीनैर् भवितव्यम् \। स्त्रीभिस् तत्रासम्मत्या दुरात्मभिर् भवितव्यम् इति
**दर्शयन्** रसिक-जनान् ज्ञापयन् \। एवम् एव रस-पोषो नान्यथेति
भावः \।\।३५\।\।

**\॥।**

\।\। १०.३०.३६ \।\।

इत्य् एवं दर्शयन्त्यस् ताश् चेरुर् गोप्यो विचेतसः \।

यां गोपीम् अनयत् कृष्णो विहायान्याः स्त्रियो वने \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** राक्षस्या बुद्धेः स्वभावम्
आह---**इत्य् एवं** पूर्वोक्त-धिया \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एवम्** उक्त-प्रकारेणेति
ईदृशानि तयोर् अन्योन्यं क्रीडा-लक्षणानि **दर्शयन्त्यो** यथा-क्रमं वा
तत्-तद्-अर्थो ज्ञेयः \। **इति** ईदृशं वदन्त्य **एवं**
**दर्शयन्त्यश्** च ता विरहार्ताः \। अत एव **विचेतसो** हत-विवेकाः
सत्यः \। यतो गोप्यस् तद्-एक-प्रेम-वशाश् **चेरुर्** इतस् ततो गता इति
वा \। यद् वा, विरह-वशाः \।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तच् चैवं तादृश-भावे हि
तासां द्विधा मानावस्था सम्भवति---कान्तैक-स्फुरणे हर्षादि-प्रचुरं
स्थायि-मयी, कथञ्चिद् अन्य-स्फुरणे गर्वादि-प्रचुर-स्थायिमयीति \।
अतस् तस्या गाढानुराग-प्राधान्येन तद्-एक-स्फूर्ति-मयी बहु-कालं
व्याप्य हर्षादि-मय्य् एव जाता \। सम्प्रति कथञ्चिद् बाह्ये जाते तु परेति
\। आत्म-वरिष्ठत्वे हेतुः गोपीः सर्वा एव तत्रापि **कामयाना** अपि हित्वा
असौ अनिर्वचनीय-विचित्र-माहात्म्यः परम-स्वतन्त्रोऽतिदुर्लभ इत्य्
अर्थः \। तत्रापि प्रियः मद्-एक-प्रेम-कर्ता सन् भजतेऽनुवरते \।
अत्रान्य-स्फुरणेऽपि गोपीनाम् एव स्फूर्तिर्, न तु पूर्वास्व् इव
सामान्य-स्त्रीणाम् इत्य् एतद्-अंशेऽपि वैशिष्ट्यं दर्शितम् \।\।३६\।\। [मोवे तो
३७?]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पुनर् अपि सर्वासां मार्गेण
प्रकारं कथयन् तस्या मान-दर्प-हेतुकं विप्रलम्भं कथयिष्यन्
रहो-वृत्तम् आह---**इत्य् एवम्** इति \। **इत्य् एवं**
श्री-कृष्ण-लीलानुकरणेन अन्योन्यं **प्रदर्शयन्त्यस्** तत्र
विलास-चिह्नानि निर्णीतवत्यो **विचेतसो** जाताः सत्यश् **चेरुः**
बभ्रमुः \। एवं तासां विह्वलत्वं प्रतिपाद्य, तस्याः समान-निर्मितां
मानारूढतां निरूपयति \। **वने** विलास-योग्ये प्रदेशे **अन्याः**
स्त्रियः असम्पन्न-मनोरथाः **विहाय** पत्या जात-मान-दोषा गोपी
रहो\ऽ**नयत्** \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वृषभानु-नन्दिन्याः
सर्वाधिकम् उज्ज्वल-रसस्य सम्भोगम् अंशं निर्वर्ण्य, विप्रलम्भम्
अंशम् अपि वर्णयितुं तद् बीजम् उत्थापयति---**याम्** इति \।\।३६\।\।

**\॥।**

\।\। १०.३०.३७ \।\।

सा च मेने तदात्मानं वरिष्ठं सर्व-योषिताम् \।

हित्वा गोपीः कामयाना माम् असौ भजते प्रियः \।\।

**श्रीधर-स्वामी (भावार्थ-दीपिका) :** स्त्रीणां दुरात्मताम् आह---**सा
च** इति द्वाभ्याम् \। **कामो यानम्** आगमन-साधनं यासां, ता **गोपीर्
हित्वा** **मां भजत** इति हेतोर् **आत्मानं वरिष्ठं मेने** इति
\।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : वरिष्ठं** सर्वोत्कृष्टम्
\।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : सा च** राधा सर्वाः
सखीर् अनुस्मृत्य मनसि चकार \। किं तत् ? **सर्व-योषितां वरिष्ठम्
आत्मानं मेने** \। कोऽर्थः ? अहं सर्व-प्रधान-भूतः, ममैतन् न
युज्यते \। तत् किम् ? तद् आह---**हित्वा** इति \। सर्वा **हित्वा माम् असौ**
यद् **भजते**, प्रधानस्येदम् अनुचितम् \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं तयोक्तं प्रेमाणं
प्रशस्य प्रकृतं तादृशं तद्-विलासम् एव वर्णयति---**सा च** इति \।
**तदा मेन** इत्य् अनेन पूर्वं तासु मध्ये वर्तमानाया अपि तस्या तादृशो
मानो नासीत्, इदानीम् एव जात इति लभ्यते \। तच् चैवं तादृश-भावे हि
तासां द्विधा मानावस्था सम्भवति---कान्तैक-स्फुरणे
केवल-स्थायि-मयी, कथञ्चिद् अन्य-स्फुरणे
गर्वादि-सञ्चारि-प्रचुर-स्थायि-मयीति \। अतस् तस्या
गाढानुराग-प्राधान्येन बहु-कालं व्याप्य केवल-स्थायि-मय्य् एव जाता \।
सम्प्रति कथञ्चिद् बाह्ये जातेति परेति \।\।३७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्र **इत्य् एवम्** इति
पद्यार्ध-द्वयं तेषाम् असम्मतम् \। पूर्वार्धे सति रेमे तया \[भा।पु।
१०.३०.३५\] इत्य् अस्य शुकोक्तित्वासङ्गतेः \। उत्तरार्धे सति **सा च** इति
मात्रोत्थापनासङ्गतेः \। तद् एवं तयोस् तं प्रेमाणं प्रशंस्य प्रकृतं
तादृशं तद्-विलास-मयं मानं तत्-प्रसादनादिकम् अपि तत्-पोषणार्थं
वर्णयति---**सा च** इति स-पाद-त्रय-द्वाभ्याम् \। **सा च तदा मेन**
इत्य् अनेन पूर्वं तासु मध्ये वर्तमानाया अपि तस्यास् तादृशो मदो नासीत्,
इदानीम् एव जात इति लभ्यते \।

सा च मेने तदात्मानं वरिष्ठं सर्व-योषिताम् \।

हित्वा गोपीः कामयाना माम् असौ भजते प्रियः \।\।

तच् चैवं तादृश-भावे हि तासां द्विधा मानावस्था सम्भवति \।
कान्तैक-स्फुरणे हर्षादि-प्रचुरं स्थायिमयी कथञ्चिद् अन्य-स्फुरणे,
कथञ्चिद् बाह्ये जाते तु परेति \। **आत्म-वरिष्ठत्वे** हेतुः **गोपीः**
सर्वा एव तत्रापि **कामयाना** अपि **हित्वा** **असौ**
अनिर्वचनीय-विचित्र-माहात्म्यः परम-स्वतन्त्रो\ऽतिदुर्लभ इत्य् अर्थः
\। तत्रापि **प्रियः** मद्-एक-प्रेम-कर्ता सन् **भजते**\ऽनुवर्तते \।
अत्रान्य-स्फुरणे\ऽपि गोपीनाम् एव स्फूर्तिः, न तु पूर्वास्व् इव
सामान्य-स्त्रीणाम् इत्य् एतद्-अंशे\ऽपि वैशिष्ट्यं दर्शितम् \।\।३७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तदा मेन** इति पूर्वं तासु
मध्ये वर्तमानाया अपि तस्यास् तादृशो मानो नासीत्, इदानीम् एव जात इति
केचिद् व्याचक्षते \। वस्तुतस् तु तदा तादृश-रतौ सत्याम् इत्य् अर्थः \।
यद् वा, तं तेन तथा रमितम् **आत्मानम्** \। **सर्वासां योषितां**
व्रज-स्त्रीणां माने हेतुः---**गोपीः** सर्वा एव तत्रापि **कामयानाः**
कामयमानाः **हित्वा** \। **असाव्** अनिर्वचनीय-विचित्र-माहात्म्यः,
परम-स्वतन्त्रो\ऽतिदुर्लभ इत्य् अर्थः \। तत्रापि **प्रियो**
मद्-एक-प्रेम-कर्ता सन् \। यद् वा, सर्वासाम् एव प्रियो\ऽपि माम् एव
भजते प्रीत्यानुवर्तते \। अयं च स्वाधीन-भर्तृकाया विदग्ध-वर्याया
मानस् तद्-रस-परिपोषको युक्त एवेति तद्-अनुरूप-तत्-प्रसादश् चाग्रे
भविष्यतीत्य् एव \।\।३७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ सा राधापि सर्वा विहाय
मय्य् एवासौ रत इत्य् आत्मनोऽनौचित्यं मनसि कुर्वती यद् अचेष्टत, तत्
कथयति---**सा च** इत्य्-आदि \। **सा** राधा **तदा आत्मानं वरिष्ठं
मेने,** वरिष्ठैव सा, तथापि मेने इति यद् उक्तं, तस्यायम्
अभिप्रायः---"अहं सर्व-प्रधाना, ममैतन् नोचितम्" \। किं तत् ? इत्य्
आह---**हित्वा** इत्य्-आदि \। **सर्वा विहाय** **माम् असौ भजते**
प्रधान-जनस्य नैतद् उचितम् \। तर्ह्य् एवम् अत्रैव विलम्बयामि यावत्
सर्वा मिलन्तीति \।\।३७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) : सा तदा आत्मानं सर्व-योषितां
वरिष्ठं मेने** यावत् पर्यन्तं यूथ-मध्ये स्थिता आसीत्, तावत् तस्य
मानो नाविर्भूतः, इदानीं कृष्ण-सम्मान-हेतुको जातः \[[॥।+++]{।मर्क्}\]
**कामायमाना** इत्य् अर्थः \। यद् वा, कामस्य यानं प्रापणं यासु
काम-वसतीर् इत्य् अर्थः \। ता हित्वा **असौ प्रियो माम्** एव **भजते**
सर्वासु समोऽपि मद्-गुणाकृष्ट-चित्तः मद्-अधीनतया अनुवर्ततेऽतोऽहं
सर्वाधिकार-स्वाधीन-पतिका जाता \।\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सा च** इति \। पूर्वे सर्वाः
सौभग-मद-युक्ता आसन्न्, अधुना **सा च** \। तत्र हेतुः---**हित्वा**
इति \। **कामयानाः** कामायमानाः \। यद् वा, कामो यानम् आगमन-साधनं
यासां ताः \। अत एवान्य-गोपी-सौभाग्य-हेतुको यः पूर्व-मान उद्भूतः \।
सोऽपि निःशेषेणैव शान्तः \।\।३७\।\।

**\॥।**

\।\। १०.३०.३८ \।\।

ततो गत्वा वनोद्देशे दृप्ता केशवम् अब्रवीत् \।

न पारयेऽहं चलितुं नय मां यत्र ते मनः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भक्त्या लभ्यो नान्यथेति
भावं दर्शयति---**तत** इति \। **ततो** वरिष्ठत्व-मननात्
**दृप्ता** \। **केशवं** सर्वेश्वरम् \। **न पारये** न शक्नोमि \।
सर्वथाहं तवाधीनेत्य् आह---**नय** इति \।\।३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तर्हि एवं
करोमि---**न पारयेऽहं चलितुम्** इत्य् उक्तेऽत्रैवायं स्थास्यति \। तावत्
ता अप्य् आगत्य मिलिष्यन्तीत्य् आशयेनाह---**ततो गत्वा** **वनोद्देशं
दृप्ता** **केशवम् अब्रवीत्**, न तु सान्निध्यम् \। **न पारयेऽहं
चलितुम्** इत्य्-आदि \। न पारयसि चेत्, तदा किं भवतु?
तत्राह---**नय माम्** इत्य्-आदि \। कुत्र नेष्ये ? **यत्र ते** तव
**मनो** मनो-मात्रम् \। अर्थात् परित्यक्तानां मत्-सहचरीणां पार्श्वम् इति
तास् त्यक्त्वा दूरं गन्तुं न पारयामीति पूर्वोक्तानुगुण्यम् \। तव मनस्
तत्रैव, मयैतात् ज्ञायते केवलं सन्निधि-मात्रं यत्र, तथापि
ममातीवोत्कण्ठां झटिति तत्र गन्तुम् इति रहस्यम् \।\।३८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ततो** मानानन्तरं तस्माद्
वा मानात् रति-स्थानाद् वा **दृप्ता** गर्विता सती **वनोद्देशं**
वनमय-स्थानानि तेनैव सह गमन-क्रमेणाग्रतो **गत्वा** \। यद् वा,
मद्-अनुगोऽयम् अवश्यं भवितेति दृप्तत्वात् स्वयम् एव गत्वा, **केशवं**
परमेश्वरम् अपि \। किं वा, केशि-मथनाद् व्रज-हिताचरण-परम् इति \।
यद् वा, केशवम् इत्य् उक्त-न्यायेन तदीय-सौन्दर्य-मोहितेति भावः \। अत
एव **अब्रवीत्** \। किं ? तद् आहुः---**न पारये** इति \। रत्या
परिश्रान्तत्वाद् इति भावः \। लज्जया साक्षात् तथानुक्तिः \। किं वा,
दृप्तत्वाद् एव तथोक्तिः \। ननु, "मुग्धे ! ताभ्यो दूरम् अग्रे
स्थानान्तरं हृद्यं गन्तव्यम्" इति चेत्, तत्राह---**नय** इति \।
पूर्ववद् अङ्कादौ निधाय त्वम् एव नयेत्य् अर्थः \।\।३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ततो** वरिष्ठं मानानन्तरं
वन-प्रदेश-विशेषं तेनैव सह गमनं क्रमेणाग्रतो **गत्वा दृप्ता**
गर्विता सती केशवं केशान् तदीयान् वयते ग्रथ्नाति \। अत एवाब्रवीत् किम्
? तद् आहुः---**न पारये** इति \। बहु-परिभ्रमणेन परिश्रान्तत्वाद् इति
व्याज-मयी हेतु-व्यञ्जना \। ननु, मुग्धे ! ताभ्यो दूरम् अग्रे
स्थानान्तरं हृद्यं गन्तव्यम् इति चेत्, तत्राह---**नयेति** \। पूर्ववद्
अङ्के निधाय त्वम् एव नयेत्य् अर्थः \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** अथ
तथैव मनसि कृतत्वात् स्फुटाक्षरम् एवाह---**तत** इत्य्-आदि \।
**वनोद्देशे** वन-मध्यं **गत्वा** **केशवम् अब्रवीत्** \। कीदृशी ?
**दृप्ता** निःसाध्वसा\। किं तत् ? इत्य् आह---**नय** इत्य्-आदि \। **अहं
चलितुं न पारये** \। अस्या अयं भावः---"यद्य् अहं न चलामि, तदायम्
अपि न चलिष्यति \। तावत् ता अपि सर्वा मिलिष्यन्तीति \। तत्
साधूक्तम्---**न पारय** इति \। \"न पारयसि चेत्, तदा किं कर्तव्यम्
?" इत्य् आशङ्क्याह---**नय माम्** इत्य्-आदि \। **मां नय**, \"क्व नेष्ये ?\"
**यत्र ते मनः** \। ते तव मनो यत्र यात्व् इत्य् अर्थः \। मनस् तु
तव विरहितास्व् एव तासु, मयि तु तव श्री-विग्रह एवेति वक्रोक्तिः \।
अतस् तत्रैव **नय** \। किम्-अन्तेन निर्मम-व्यापारेण व्यवहारेणेति
बहिर् वाम्य-प्रकाशः \।\।३८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** मान-परिपाकम् आह---तत इति
\। ततो रति-स्थानात् तत्र मृग्यमानानाम् अन्यासाम् आगमनं सम्भाव्य
**वनोद्देशं** वन-प्रदेशान्तरं **गत्वा दृप्ता** गर्विता **केशवं**
ब्रह्मेश-वशयितारं, किं पुनर् एतस्याः ? यद् वा, केशान् वाति
सुगन्धीकरोति धूप-दानेनेति परम-शृङ्गारिणम् इत्य् अर्थः \। तम्
**अब्रवीत्** \। किम् अब्रवीत् ? तद् आह---**अहं चलितुं न पारये** \।
वनोद्देश-परिभ्रमणेन रति-खेद-व्याकुलितत्वेन नख-पदाभ्यां
गन्तुं न शक्नोमि\।

नन्व् अत्र सर्वा एवायास्यन्ति इत्य् अग्रे विलास-योग्ये स्थाने गन्तव्यम् ? इति
चेत्, तत्राह---**यत्र ते मनः** तत्र त्वया गन्तव्यं, तत्र **मां
नय** \। लज्जया साक्षाद् अकथयन्ती व्यञ्जनया माम् उत्क्षिप्य स्वयम् एव
नेष्यतीति मनसि निधाय मां नय प्रापयेति कथितवती \।\।३८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : वनस्य**
**उत्**कृष्ट-प्र**देशं** **गत्वा** **केशवं**, केशान् वयमानं
प्राकृत-नर्म-द्योतक-चूडाम् उन्मोचयन्त्यास् तस्याः विचित्र-वेणीत्वेन
ग्रथ्नन्तं, अत एव **दृप्ता** स्वाधीन-कान्तया दर्प एव रसम्
आवहतीति भावः \। **चलितुं न पारये** इति बहु-वन-भ्रमणोत्थो मे
श्रमोऽभूद् इति भावः \। ननु "मुग्धे ! ताभ्यो दूरम् अग्रे हृद्यं
स्थानान्तरं गन्तव्यम्" इति चेत्, तत्राह---**नय** इति \। पूर्वं माम्
वहन्न् इत्य् अर्थः \। ननु, किम् अग्रिम-प्रदेशे अन्य-जन-दुष्प्रवेशं
कुञ्जान्तर्गतं पुष्प-तल्पं तां नयामि, किं वा पौष्पाभरणार्थं
पुष्पोद्यानं ? तत्राह---**यत्र ते मन** इति \।\।३८\।\।

**\॥।**

\।\। १०.३०.३९ \।\।

एवम् उक्तः प्रियाम् आह स्कन्ध आरुह्यताम् इति \।

ततश् चान्तर्दधे कृष्णः सा वधूर् अन्वतप्यत \।\।

**श्रीधर-स्वामी (भावार्थ-दीपिका) :** कामिनां दैन्यं \[भा।पु।
१०.३०.३५\] दर्शयति---**एवम् उक्त** इति \। अखण्डितत्वम् आह---**ततश्
च** इति \। तस्यां स्कन्धारोहोद्यतायाम् अन्तर्हित इत्य् अर्थः \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शुद्ध-बुद्धेः स्वभावं
दर्शयितुम् आह---**सा वधूर्** इति \। **ततः** स्कन्धारोहानुज्ञानन्तरम्
\। *इत्य् अर्थ* इति निज-स्वातन्त्र्यं बोधितवांस् तस्या इति भावः
\।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ईश्वरस् तज् ज्ञात्वापि
तस्या अपि सर्व-प्रधानत्व-मदं खण्डयितुं विपरीत-बोधम्
अभिनीयाह---यदि चलितुं न पारयसि, **तदा स्कन्धम् आरुह्यताम्** \।
एतावन्-मात्रम् अवशिष्यते, सर्वम् अन्यद् वृत्तम् अस्ति \। एतद् अपि क्रियताम्
इत्य् उक्तवान् \। न केवलम् इदम् उक्तवान्, अन्तर्हितश् चेत्य् आह---**ततश्
चान्तर्दधे** इत्य्-आदि \।\।३९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स्कन्धे** मद्-अंसे
**आरुह्यताम्** इत्य् आह \। इदं च नर्मणैव **प्रियाम्** इत्य्-उक्तेः \। यद्
वा, कायो मदीयं वक्षः, कटीरं वा, किं वा, समूहः \। गोपी-वृन्द इत्य्
अर्थः\। तथा च विश्वः---स्कन्धः प्रकाण्डे काये च
बाहु-मूल-समूहयोः इति \। ततश् च, **आरुह्यताम्** इति, उच्च-प्रदेशे
श्री-[यमुनोत्स्रातो]{।मर्क्} देशे वा तासां तदानीं स्थितेः \। किं वा,
मानेन तासाम् उच्चता-विवक्षयैवेति दिक् \। **ततः** पश्चात् \। किं वा,
तस्मात् स्थानात्, तस्याः सकाशाद् वा \। त्व्-अर्थे **च**-कारः,
भिन्नोपक्रमे \। **अन्तर्दधे** **च** इति समुच्चये वा अन्तर्धानं
प्रयोजनं पूर्वम् एवोक्तम् \। तद् एव सूचयति---**कृष्णः**
परमानन्द-घन-मूर्तिर् इत्य् आनन्द-विशेषार्थम् एवेत्य् अर्थः \। अत
एवोक्तं **प्रियाम्** इति \। अत्र च कश्चिद् विशेषः श्री-विष्णु-पुराणे---

> पुष्प-बन्धन-सम्मान-कृत-मानाम् अपास्य ताम् \।
>
> नन्द-गोप-सुतो यातो मार्गेणानेन पश्यत \।\।
>
> अनुयातेऽसमर्थान्या नितम्ब-भर-मन्थरा \।
>
> या गन्तव्ये द्रुतं याति निम्न-पादाग्र-संस्थितिः \।\।
>
> हस्त-न्यस्ताग्र-स्तेयं तेन याति तथा सखि \।
>
> अनायत्त-पद-न्यासा लक्ष्यते पद-पद्धतिः \।\।
>
> हस्त-संस्पर्श-मात्रेण धूर्तेणैषा विमानिता \।
>
> नैराश्यान् मन्द-गमिन्या निवृत्तं लक्ष्यते पदम् \।\।
>
> नूनम् उक्ता त्वरामीति पुनर् एष्यामि तेऽन्तिकम् \।
>
> तेन कृष्णेन येनैषा त्वरिता पद-पद्धतिः \।\। \[वि।पु। ५.१३.३५-३९\]
> इति \।

सा **दृप्ता** तद्-दर्शनैक-जीवना **वान्वतप्यत** मुहुर् विललाप
\।\।३९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं तस्याः
स्वाधीन-भर्तृकात्वोचितं कृत्रिमालस्यादि-मयं तत्-प्रवचनं श्रुत्वा
स्वयम् अपि सनर्मैवान्तर्हित इत्य् आह---**एवम्** इति पाद-त्रयेण \।

**स्कन्धे** मद्-अंस **आरुह्यताम्** इत्य् आह \। इदं च नर्मणैव
**प्रियाम्** इत्य्-उक्तेः \। तथा हि---यो\ऽन्य-मुखे दुर्वादः,
प्रियतम-वदने स एव परिहासः \। इतरे\ऽन्धनजो धूमः। सो\ऽयम्
अगुरु-सम्भवो धूप इति \। यद् वा, स्कन्धः प्रकाण्डे काये च
बाहु-मूल-समूहयोर् इति विश्व-प्रकाशात् \। कायः स च युक्तत्वाद्
वक्षो-भाग इतीदम् अपि नर्मैव \। **ततस्** तद्-अनन्तरम् \। त्व्-अर्थे
**च**-कारः, भिन्नोपक्रमे \। **अन्तर्दधे** च इति समुच्चये वा \।
तस्याः सकाशाद् अप्य् अन्तर्धाने\ऽस्मिन्न् ईर्ष्यापगमात् \। सपत्नीनाम्
ऐकमत्यम् अपि प्रयोजनं ज्ञेयम् \। पूर्वान्तर्धाने\ऽपि तद् अपि
चिकीर्षितम् इति \। एवम् एकयैव क्रिययानेक-दुर्घट-सम्पादनेन
परम-चातुरी दर्शिता \। अहो उपर्य् उपरि बुद्धीनां
चरन्तीश्वर-बुद्धयः इति भावः \। तद् एवं सम्भोगाचितां
स्वाधीन-भर्तृकात्वमयी प्रेम-पराकाष्ठां दर्शयित्वा स-नर्मण्य् अपि
विप्रलम्भे परम-दैन्य-मोहात्मिकां तत्-पराकाष्ठां दर्शयंस्
तत्-प्राशस्त्यम् एव सूचयति---**सा** इति स-पादेन \। सा
तद्-दर्शनैक-जीवना **अन्वतप्यत** मुहुर् विललाप \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं तस्याः
स्वाधीन-भर्तृकात्वोचित-कृत्रिमम् आलस्यादि-मयं नर्म-वचनं श्रुत्वा
स्वयम् अपि स-नर्मैवान्तर्हित इत्य् आह---**एवम्** इति पाद-त्रयेण \।
तद् **एवं** सम्भोगोचितां स्वाधीन-भर्तृका-मयीं प्रेम-पराकाष्ठां
दर्शयित्वा नर्मणापि विप्रलम्भे परम-दैन्य-मोहात्मिकां
तत्-पराकाष्ठां दर्शयंस् तत्-प्राशन्त्यम् एव सूचयति---**सा** इति
स-पाद-श्लोकेन \।\।३९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** भगवान् अपि तम् अभिप्रायं
विदित्वापि विपरीत-बोधम् अभिनीय यद् अकरोत्, तद् आह---**एवम् उक्त**
इत्य्-आदि \। प्रियां राधां स्कन्ध आरुह्यताम् इत्य् आह---तया तु
कपट-रोषोक्तिः, तेन तद्-असम्पाद्यान्तर्धाने स्वोक्तेर् वैयर्थापत्तेः \।
कपटत्वेनाकलितत्वम् एव सत्यम् \। न केवलम् एतद् आह, अन्तर्दधे चेत्य्
आह---**तत** इत्य्-आदि \। **ततस्** तत्रैवेत्य् अर्थः सप्तम्यां तसिल् \।
अन्यथा निर्दयत्वापत्तेः \। स्वयं पश्यति, सा न पश्यति, एवं यथा
भवति, तथान्तर्दध इत्य् अर्थः \। तद्-अनन्तरं **सा वधूर्
अन्वतप्यत** \।\।३९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तद्-दर्पोक्त्य्-अनन्तरं किं
जातम् ? तद् आह---**एवम्** इति \। एवम् उक्तः प्रियाम् आह---**स्कन्ध
आरुह्यताम्** इति \। एवं सौभाग्य-गर्वितया जात-मान-दोषया उत्थाप्य
नयनम् **उक्तः** \। **प्रियां** स नर्म-विनयं वचनम्
आह---**स्कन्धे** मद्-अंसे **आरुह्यताम्** इति \। नर्मोक्तिम् अविज्ञाय मोहात्
तथा चिकीर्षमानां दृष्ट्वा ततो\ऽनन्तरम् एव सम्भोग-स्थानाद् वा
**कृष्णो\ऽन्तर्दधे** \। विप्रलम्भम् उत्पाद्य रस-वृद्धये
तद्-दृष्ट्य्-अगोचरो\ऽभूत् \। **सा** का यस्याः केश-प्रसाधनादिना
सम्माननं कृतं ? **वधूर्** इति कृष्ण-परिग्रहेणोक्ता कृष्णैक-जीवना
**अन्वतप्यत** \। तत्-स्वातन्त्र्यम् अजानन्त्या मयैतद् उक्तम् इति पश्चात्
तापम् अकरोद् इति\।\।३९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च कृष्णेन मनस्य्
एवं विचारितम्---अहो अनया स्वाभाविकः स्व-धर्मः परित्यक्त एव \।
नहि, सन्-नायिका पुष्प-तल्पं प्रति स्व-नयने वचसा नायकाय सम्मतिं
दत्ते \। यदि चानया वाम्य-रूप-स्वधर्मस् त्यक्तः, तदा मयापि
सन्-नायकेन सम्भुक्त-कान्तानुवर्तित्व-लक्षणो दाक्षिण्य-मयः स्वधर्मस्
त्यक्तव्य एव \। नहि द्वयोर् एव दाक्षिण्ये वाम्ये वा रसः सुरसः स्यात् \।
न चात्र रसिक-लोकैर् अहं दूषणीयः \। रसो हि
नायिका-प्रक्रान्त-परिपाटीक एव साधुर् भवेत् \।

किं च, महा-प्रेमवत्या अस्या मद्-विप्रलम्भ-जनित-दशा-विशेष-दिदृक्षा
साक्षाद् एव या चिरं मे वर्तते, साप्य् एतद्-अवसरे पूर्णा भविष्यति \।
मत्-संश्लेष-जनितम् अस्याः सौभाग्याधिक्यं ताभिर् अनुभूतम् एव \।
मद्-विश्लेष-जनिताम् अपि प्रेमोद्रेक-परमाधि-व्यञ्जिकां दशाम् असाधारणीं
दृष्ट्वा, ताः परम-चमत्कार-सिन्धु-निमग्ना भवन्तु \। तस्या
मद्-विरह-बाडवानल-ज्वालाया अग्रे तासां मद्-विरहो दीप-दहनायितो
भवतु \। ततश् चास्याः पूर्णतमाभ्यां सम्भोग-विप्रलम्भाभ्यां
शृङ्गार-रसोऽप्य् अद्य पूर्णतमत्वम् आपद्यताम् \। अस्यापि विरहे
मत्-सम्पादिते सर्व-विरहोपशान्त्य्-अनन्तरं सर्वासाम् ऐकमत्ये सति
विधित्सितोऽद्य रासोऽपि सेत्स्यति, अन्यथात्वे तत्-सङ्ग-रङ्गिणा मया तासां
मानोऽद्य सर्वथैव दुरुपशम इत्य्-आदीनि बहूनि प्रयोजनानि
पर्यालोचयन् सहसैवान्तर्धित्सुर् आह---**स्कन्ध** इति \।
**अन्तर्दधे** तत्रैव स्थित्वा तां पश्यन्न् अपि तन्-नयन-गोचरतां
जहाव् इत्य् अर्थः\।

अत्र नय मां यत्र ते मनः \[भा।पु। १०.३०.३८\] इति वदन्त्या
वृषभानु-नन्दिन्या मनस्य् एवं
विचारितम्---\"विलास-श्रम-वन-विहार-श्रम-खिन्नाया मम क्षणं
सुषुप्सा वर्तते \। अस्यापि स्वापाभावेनैव सर्व-रजनी-यापनम् अकल्याणम्
असुखोदर्कम् एव \। अतः पुष्प-तल्पं नयति चेन्, नयतु \। आवां तत्र
स्वप्स्यावः\" इति \। अतस् तत्रासम्मतिर् न कृता \। तत्र भगवतस्
तद्-अन्तः-करण-विज्ञता प्रेम-रस-मय-लीला-शक्त्यैव तिरोधापिता
तत्-तल्-लीला-सिद्ध्य्-अर्थम् इति ज्ञेयम् \। **अन्वतप्यत** मुहुर् विललाप
\।\।३९\।\।

**\॥।**

\।\। १०.३०.४० \।\।

हा नाथ रमण प्रेष्ठ क्वासि क्वासि महाभुज \।

दास्यास् ते कृपणाया मे सखे दर्शय सन्निधिम् \।\।

**श्रीधर-स्वामी (भावार्थ-दीपिका) :** अनुतापम् आह---**हा नाथ** इति
\।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : हा** विषण्णास्मि वने, **हा**
विषाद-शुग्-आर्तिषु इत्य् अमरः \। **नाथ** ! आशा-प्रद ! **रमण** !
रति-प्रद ! **प्रेष्ठ** ! अतीव-प्रिय ! **महाभुज** !
त्रस्त-भय-वारक ! **ते दास्याः** शिक्षार्हायाः \। **कृपणायाः**
कृपार्हायाः \। **सख** इति नाथं सखि-धर्मो यो भय-स्थाने
सखी-त्याग इत्य् आह \।\।४०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विलापम् एवाह---**हा**
इति \। **हा** खेदे आर्ति-सम्बोधने वा \। ततश् च सर्वत्र योज्यम् \।
**नाथ** ! प्राणेश्वर ! **रमण** ! भर्तः ! रति-दायक !
**प्रेष्ठ** ! प्रियतम ! **महाभुज** ! गाढालिङ्गन-दातः ! इत्य्
अर्थः \। एषां यथोत्तरं हेतु-हेतुमत्तोह्या \।

यद् वा, **नाथ** ! प्रभो ! न केवलं तथा, किन्तु **रमण** !
सुख-प्रद ! विविध-क्रीडा-कारक ! इति वा \। अतः स्वभावत एव वा
**प्रेष्ठ** ! आत्मनोऽपि सकाशात् परम-प्रिय ! इत्य् अर्थः \। यतो
**महाभुज** ! परम-मनोहर-सच्चिदानन्द-घन-मूर्ते ! इत्य् अर्थः \।
यद् वा, परम-भोग-कर्तः ! इति सततं रत्य्-आदि-सुख-सम्पत्तिर्
बोधिता \।

यद् वा, व्रजेश्वरत्वेन **नाथ** ! इति \। तत्रापि
भर्तृ-प्रयोजन-सिद्ध्या **रमण** ! इति \। तत्रापि जारत्वेन
**प्रेष्ठ** ! इति \। तत्रापि परम-सुन्दरत्वादिना **महाभुज** ! इति
\। यद् वा, **क्वासि ? क्वासि ?** इति परमार्त्या विलपन्ती सुविह्वला भूमौ
निपतन्ती तद्-आलिङ्गनम् इच्छन्ती स्मरन्ती चाह---**महाभुज** ! इति \।

\"न च दूरे स्थित्वा, अत्राहम् अस्मि\" इति वक्तव्यम् इत्य् आह---**मे** मां
प्रति **तव सन्निधिं दर्शय** सन्निहितो भवेत्य् अर्थः \। कुतः ?
**दास्याः**, तत्रापि **कृपणायाः** \। अन्यथा मद्-अन्त्य-दशायां सत्यां
त्वयानुतप्यत एवेत्य् आशयेनाह---हे **सखे** ! परम-प्रिय ! इति \।

यद् वा, **सन्निधि-दर्शने** च क्वापि वञ्चना पूर्ववन् न कार्या इत्य्
आह---**सखे** ! हे परम-विश्वासास्पदेति \।

अथवा, ननु \"प्रियतमे ! त्वां हित्वा नाहं कुत्रापि गतोऽस्मि \।
त्वद्-अन्तिकम् एव वर्ते\" इति चेत्, तर्हि \"त्वाम् अहं मुग्धा नैव पश्यामि
\। सख्येन त्वम् एवात्मानम् अभिव्यञ्जय\" इत्य् आह---**दास्या** इति \।
अन्यत् समानम् \।

यद्यपि विरह-वैकल्येनानुसन्धानापगमाद् विलापेऽर्थ-सङ्गतिर्
नापेक्षेत, असङ्गतिश् च गुण एव, तथापि तादृशीनां यत्-किञ्चिद्-वाक्यम्
एव सर्वार्थं सेवत इति यथा-भक्ति[^८६] किञ्चिल् लिख्यते\। एवम्
अग्रेऽपि ज्ञेयम् \। ततश् च सा विमुह्यन्ती हन्त भूमाव् अपतद् इति ज्ञेयम्,
अग्रे मोहिताम् \[भा।पु। १०.३०.४१\] इत्य्-उक्तेः \। अथवा, स्कन्ध आरुह्यताम्
\[भा।पु। १०.३०.३९\] इत्य्-उक्तेः \।

[^८६]: शक्ति


प्रेमौत्कण्ठ्य-कृतेन वैचित्त्येन पुरो वर्तमानस्यापि कृष्णस्य
तथानवलोकनात् \। अन्तर्दधे कृष्णः \[३९\] इत्य् उक्तम् \। वस्तुतस् तु
कौतुकत्वाद् एव स तत्र तूष्णीं स्थितः \। ततः प्रेम-वैचित्त्य-भाजस्
तस्या अनुतापः \। तथान्या गोपीः सन्निहिता दृष्ट्वा कृष्णेनान्तर्हितम् एवेति
ज्ञेयम् \।\।४०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विलपम् एवाह---**हा नाथ**
! इति \। हा खेदे आर्ति-सम्बोधने वा \। ततश् च सर्वत्रैव योज्यम् \।
**नाथ** ! स्वामितया पालक ! **रमण** ! कान्तोचित-सुख-प्रद !
**प्रेष्ठ** ! मद्-विषयकत-चित-प्रेम-विस्तारक ! **क्वासि** ? एवम्
एवं मयि स्निग्धोऽपि सम्प्रत्य् एकाकी क्व वर्तसे ? **हा हा** तद्-अज्ञानेन
मम चित्तं क्षुभ्यतीति भावः \। वीप्सापि वैयग्र्येण पुनर्
आलिङ्गनादि-निज-सौभाग्य-स्मारकेण
निज-रसोद्दीपक-तद्-अङ्ग-विशेष-सौन्दर्य-स्मरणेन
मुह्यन्तीवाह---**महा-भुज** इति \। पुनर् अतिदैन्येनाह---**दास्या**
इत्य्-आदि \।

तत्रैव किं पुनर् अपि ममालिङ्गनादि-लाभाय मम वासं मृगयसीत्य्
आशङ्क्य---नहि नहीत्य् आह---**सखे** दत्त-निज-साहचर्य-सौभाग्य
**सन्निधिं** निज-सन्निधानम् अपि **दर्शय** ज्ञापय मात्रम् \।
साहचर्य-दानेन भवतैव जनित-व्यसनानि सम्प्रति तत्र मा गृह्णामि,
किन्तु त्वम् अत्र विद्यस इति मनसापि निश्चयतः स्वस्था भवेयम् इति
भावः \।

तत्र हेतुः---**दास्याः** सख्यादाव् अयोग्यायाः, किन्तु
तादृश-त्वत्-कृपयैव बलाद् उत्पादित-त्वद्-एक-सुखानुकूल्यात् पर्याया इत्य्
अर्थः \। तत्रापि **कृपणायाः** तद् इदं दुःखं सोढुम् अशक्तायाः
परिहर्तुं चाजानत्या इत्य् अर्थः \। अतो न मयि वञ्चना कार्या \। नापि
निजानुताप-बीजं वप्तव्यम् इति भावः \। औदार्य-नामा चानुभावोऽयम् \।
यथोक्तम्---औदार्यं विनयं प्राहुः सर्वावस्था-गतं बुधा \[उ।नी।
११.१५\] इति \। ततश् च सा विमुह्य हन्त भूमाव् अपतत् इति ज्ञेयम् \।
अग्रे मोहिताम् इत्य्-उक्तेः \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :**
अनुताप-प्रकारम् आह---हे **नाथ** इति \। हे **महाभुज** !
**सन्निधिं दर्शय** \। यद्यपि सन्निधिस् तवानुमीयते, अत्रैवासि, न
क्वापि गतो\ऽसि, तथापि तं **दर्शय** इत्य् अर्थः \। **महा-भुज** इति
भुज-स्पर्श-सुखानुभव-सूचकम् अन्तर्धाय भुजाभ्यां परिरभ्य
स्थित इति बोद्धव्यम् \। तच् च स्वप्न-लब्ध-सुहृद्-आलिङ्गनवत् \। तत्
**क्वासि क्वासि** ? भुज-स्पर्श एवानुभूयते, न तु त्वम् \। पश्चात्
पुरतः पार्श्वतो वासीति नोपलभ्यसे \। तस्मात् सन्तम् अपि सन्निधिं
**दर्शय** इत्य् अर्थः \।\।४०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** विप्रलम्भे यथा तासाम्
अवस्था जाता तथैवैतस्या अप्य् अभवद् इति तस्याः विलापम् आह---हा
**नाथ** इति \। **हा** इत्य् आर्ति-ज्ञापनार्थम् \। हे **नाथ** ! हे
स्वामिन् ! प्राण-नाथ ! मयायुक्तं कृतं, त्वया क्षन्तव्यम् \। यतस् त्वम्
अस्मत्-स्वामी ह्य् असि \। अहं दासी त्वया न त्याज्येति \। हे **रमण** !
रति-प्रदस् त्वं भोक्ता, वयं भोग्याः \। अतो यथा रमणं भवेत्,
तथा त्वया समीप एव स्थातव्यम् इति हेतोः \। हे **प्रेष्ठ** !
प्रियतम एवं कृतवत्य् अपि त्वय्य् एव प्रीति-विषय इति न
चान्य-प्रीति-विषयो\ऽस्ति \।

अतिताप-व्यक्तया विक्लव-वचनम् आह---**क्वासि** ?
दुःख-महार्णव-निमग्नां माम् उद्धर्तुम् अर्हसीत्य् आशयेनाह---हे
**महाभुज** ! दीर्घ-भुजाभ्यां दृढम् आलिङ्ग्योद्धर्तुं त्वम् एव योग्यो
नान्य इति \।

नन्व् अहम् अत्रैव वर्ते किम् इति विलपयसि ? इति चेत्, तत्राह---**ते**
**दास्याः सन्निधिं दर्शय** स्व-नैकट्य-दर्शने दास्य-सम्भवात् \। हे
**सखे** ! सता सप्त-पदं मैत्रम् \[\] इति वचनात् \। अहं तव सखी
चिर-सहचर्या, अतो न वञ्चनीयेति \। **कृपणाय** त्वां त्यक्तुम्
अशक्नुवत्या दशम्य्-अस्वस्था-संनिहिताया **मे** मम **सन्निधिं**
समीचीनं निधिं तव मुखारविन्दं **दर्शय** \। दशम्य्-अवस्थातः
प्राग् एव, अन्यथा वास्या लोपे सति पश्चात् तप्स्यसे \। अतः शीघ्रं
**दर्शय** इति \।\।४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विलापम् एवाह---हा
**नाथ** इति \। त्वद्-वियोग-महाग्निना दह्यमानाद् अस्माद् देहान् मे प्राणाः
सम्प्रति निःसृत-प्रायाः \। यत्नेनापि मया रक्षितुं न शक्यन्ते \। एषां
तु त्वम् एव **नाथः**, अतो दर्शनं दत्त्वा शीघ्रम् एतान् रक्षेति
भावः\। न चैषां रक्षाम् अहं स्वार्थम् एव प्रार्थये, किन्तु
त्वद्-अर्थम् एवेत्य् आह---हे **रमण** इति \। सर्वा अप्य् अन्या गोपीस्
त्यक्त्वा रमण-सुख-विशेषार्थं याम् एतावद् दूरं रहः समानैषीः,
तस्यां मयि मृतायाम् एवं रति-सुखम् अन्यत्रालभमानो मां स्मरंस् त्वम्
अपि दुःखेन विलपिष्यसीति भावः \।

नन्व् अस्तु मद्-दुःखं, तेन तव किम् ? तत्राह---हे **प्रेष्ठ** इति \।
तव मत्-प्रेष्ठत्वात् तदीयं तद् दुःखं कोटीगुणीभूय मय्य् एव
फलिष्यति \। मत्-प्राण-कोटी-निर्मञ्छनीय-पादाब्ज-नखरैक-देशस्य
तव तद् दुःखम् अहं मृत्वापि सोढुं न पारयिष्यामि \। अतः कृपया
सन्निधाय तद् एव दुःखं दूरीकुरु इति भावः \।

ननु यदि निःसृत-प्राया एव प्राणास् तदा तान् अहम् अपि कथं निवर्तयितुं
प्रभविष्यामि ? तत्राह---हे **महाभुज** इति \। त्वद्-भुजस्य
मृत-सञ्जीवनौषधस्य स्पर्श-मात्रेणैव सुस्थ-सुशीतली-भूते
देहे\ऽस्मिन् प्राणाः स्वयम् एवागत्य स्थास्यन्तीति भावः \।

ननु मां विना स्वस्या गतिम् एवं जानासि चेन्, महाराज-कुमारं
परम-सुकुमारम् आदरणीयं मां \"नय मां यत्र ते मनः\" \[भा।पु।
१०.३०.३८\] इत्य्-आदिष्टवती किम् अकोपयः ? तत्र सकाकु-वैयग्र्यम्
आह---**दास्यास्** **ते कृपणाया मे** इति \। तदानीं
विलास-श्रम-निद्रालस्याभिभूतयैव दीनया मया तथोक्तम् \। क्षमस्व
मा कुप्येति भावः \।

किं च, अयोग्ययापि मया सह त्वम् एव दृढं यत् सख्यम् अकरोः, तेनैव
तथाहम् अवोचम् इत्य् आह---हे **सखे** इति \। हे प्रिये, तर्हि
प्रसन्नो\ऽभूवं मत्-समीपम् एहीति चेत्, सम्प्रत्य् अनुताप-दुःखेनान्धास्मि
\। त्वं क्व वर्तसे ? इति न पश्यामीत्य् आह---**दर्शय सन्निधिम्** इति
\। एतावद् एव विलप्य विरहोद्घूर्णा-वशात् संमुह्य भूमाव् अपतद् इति
ज्ञेयम् \। अग्रे मोहिताम् \[४१\] इत्य्-उक्तेः \।\।४०\।\।

**\॥।**

\।\। १०.३०.४१ \।\।

अन्विच्छन्त्यो भगवतो मार्गे गोप्योऽविदूरतः \।

ददृशुः प्रिय-विश्लेषान् मोहितां दुःखितां सखीम् \।\।

**श्रीधर-स्वामी (भावार्थ-दीपिका) : अन्विच्छन्त्यो** मृगयमाणाः \।
**अविदूरतः** समीपे \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गां दृष्टिं पान्ति रक्षन्ति
दुर्विषय-गमन-राहित्येनेति **गोप्य** इन्द्रिय-वृत्तयः शास्त्र-विषयाः
\। भुक्तेः पूर्वम् अपरोक्ष-बुद्धेर् आविर्भाव-तिरोभावौ क्वचित् स्याताम्
इति दर्शनाय---**प्रिय-विश्लेषात्** इति \। **दुःखिताम्**
इति---भू-तल-लुठन-लग्न-धूलि-कण्टक-क्षत-रक्त-स्वेद-बहुलाश्रु-धाराभिर्
दुःखिनीत्य् एवं ज्ञापितम् \।\।४१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विदूरतो**ऽत्यन्त-दूरेऽपि
पूर्वं **ददृशुः**, तस्याः कान्ति-विशेषतः \। यद् वा,
**विदूरतोऽन्विच्छन्त्यः**, अग्रतो दूरं गत्वा अन्वेषयन्त्य इत्य् अर्थः \।
यद् वा, अ-कार-प्रश्लेषेण **अविदूरतो** निकट एव **ददृशुः** \। ततश्
च निज-वैकल्य-भरेण निकटेऽपि पूर्वं तस्यास् तम् आर्त-नादं न
शुश्रुवुर् इति ज्ञेयम् \। **प्रियस्य** श्री-कृष्णस्य **विश्लेषाद्** विच्छेदाद्
**दुःखितां** पश्चान् मोहितां च
भू-तल-विलुठन-लग्न-धूलि-कण्टक-क्षत-रक्ताक्त-सर्वागतादीनां
बहुलाश्रु-धारालापं किल मुख-स्तनत्वादीनां लक्षणानां तादृश-मोहस्य
च तद्-विश्लेषं विनान्यथानुपपत्तेः \। **मोहिताम्** इत्य् अनेन
सर्वाभ्योऽन्याभ्योऽस्याः प्रीति-विशेषोऽपि दर्शितः \। तासां हि विरहार्त्या
लीलानुकरणम्, अस्याश् चान्त्य-दशा-तुल्यो मोह इति \। **सखीं** मिलितां
तादृग्-अवस्थापन्नां दृष्ट्वा, सख्येन तुल्य-व्यथा एव विशेषतश् च
तद्-द्विगुणित-निज-वेदनाः सर्वा अपि परिवृत्य रुरुदुर् इत्य् अर्थः \।
ततश् च पूर्वोक्त-मात्सर्यादिकं सर्वासाम् एव दूरे स्वयम् एवापगतम् इति
तथा पश्चाद् बहु-प्रयत्नैस् तां स्व-संज्ञां विचित्र-चातुर्यैश् च
स्वस्थतां शनैर् ईषत् प्रापयामासुः \। ततश् चास्य तद् वृत्तं पप्रच्छुर्
इति ज्ञेयम् \।\।४१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अविदूरतो** नातिदूरत इत्य्
अर्थः \। अतिदूरे व्यवधान-सद्-भावात् \।
राकेश-शोभा-विजयि-शोभा-विशेषेण दूरेऽपि दर्शन-सम्भवात् \।
**दुःखिताम्**, अत एव **मोहितां** मूर्च्छितां सम-दुःख-भावनया
विशेषतस् तस्या एकाकिन्या अपि परित्याग-दर्शनेन सुतराम् ईर्ष्यापगमाद्
ऐकमत्याच् च **सखीम्** इत्य् उक्तं, किन्तु निज-सखीनाम् अत्र
प्रेमावेश-विशेषो ज्ञेयः \।\।४१\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २८८) :** ननु भगवद्-भक्तेषु
परस्परं प्रतिपक्षित्वम् असम्भवम् अहृद्यं च\। तथा तासां तत्
सौभग-मदम् \[भा।पु। १०.२९.४८\] इत्य्-आदौ
तद्-ईर्ष्या-मद-मानादि-दूरीचिकीर्षा श्री-भगवतोऽपि दृश्यते \। तथा
श्रीमता मुनिना स्वयम् अपि ताभिस् तत्र **दौरात्म्य**-शब्दः
प्रयुक्तोऽस्तीति \।

तत्रोच्यते---सर्वैव हि श्री-भगवतः क्रीडा प्रीति-पोषायैव
प्रवर्तते, भजते तादृशीः क्रीडा याः श्रुत्वा तत्-परो भवेत् \[भा।पु।
१०.३३.३६\] इत्य्-आदि \। *श्रुत्वापि* इत्य् अर्थः \। तत्र शृङ्गार-क्रीडायाश्
चास्याः स्वभावोऽयं यत् खल्व्
ईर्ष्या-मद-मानादि-लक्षण-तत्-तद्-भाव-वैचित्री-परिकरतयैव रसं
पुष्णाति \। यत एव तादृशतयैव कविभिर् वर्ण्यते, श्री-भगवता च
स्व-लीलायाम् अङ्गीक्रियते \। स्वस्मिन्न् अपि दक्षिणानुकूल-शठ-धृष्टतेति
चतुर्-भेद-नायकत्वं यथा-स्थानं व्यज्यते \। तस्मात् तल्-लीला-शक्तिर्
एव तासु तत्-तद्-भावं दधाति \। तं च भावानुरूपेणैवेति दर्शितम् \।
अत एव यदा सर्वासाम् एव तद्-विरहो भवति, तदा
दैन्येनैक-जातीय-भावत्वापत्त्या सर्वत्र सख्यम् एवाभिव्यज्यते \।
यथा---**अन्विच्छन्त्यो भगवत** इति \।

इत्य् अत्र तस्यां पूर्वासाम् एव सखीत्व-व्यञ्जना \। विरह-लीला च तासां
झटिति श्री-कृष्ण-विषयक-तृष्णातिशय-वर्धनार्थैव \।
नागर-चूडामणीन्द्राय श्री-कृष्णाय च तासां तद्-वृद्धिर् अत्यर्थं रोचते
\। यथोक्तं, नाहं तु सख्यो भजतोऽपि जन्तून् \[भा।पु। १०.३२.१०\]
इत्य्-आदिना \। तस्मान् मध्ये विरहोऽपि भवति \। तदा श्री-कृष्णस्य
मद-मानादि-विनोदम् अतिक्रम्यापि तद्-अध्यवसायः स्यात् \। ततो
मद-मानयोः प्रशमाय \[भा।पु। १०.२९.४८\]
स्व-विषयक-तृष्णातिशय-रूप-प्रसादाय चेति तासां तत्-सौभग-
\[तत्र\] इत्य् अत्रार्थः \। सर्व-समुदित-रास-लीलार्थं मदस्य
प्रशमाय मानस्य च प्रसादाय प्रसादनायेत्य् अर्थो वा \। ततस्
तद्-वर्धनेच्छाप्य् आनुषङ्गीति समानम् \।\।४१\।\।
(*प्रीति-सन्दर्भ-२८८-सङ्ख्यकानुच्छेदस्य पश्चाद्-भागः १०.३०.३५
श्लोकस्य व्याख्यायां द्रष्टव्यः*)

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** अथ
तस्याः पूर्व-चिन्तितम् एवाह---**अन्विच्छन्त्य** इत्य्-आदि \।
**प्रिय-विश्लेषाद्** विचेतसो विरहिण्यो **गोप्यः** **सखीं** तां राधां
**ददृशुः** \। कीदृशीम् ? **ऊहितां** वितर्किताम्\। सा चेद् भवति, कथम्
एकाकिनी ? सा चेन् न भवति, तदा केयम् अन्या ? इति प्रथमम् ऊहितां,
पश्चाद् ददृशुर् ज्ञातवत्यः \। किन्तु **मा** दुःखिताम् आत्मवद्
विच्छेद-दुःख-भाजं न ददृशुर् इत्य् अर्थः,
प्रच्छन्न-भगवद्-अङ्ग-सङ्गवत्त्वात् \।\।४१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ततश् च विरह-व्याकुलिता
भूमाव् अपतत् \। ततः किं वृत्तम् ? इत्य् अपेक्षायां
प्रेम-विवर्त-स्वभावं कथयन् अन्यासां गोपीनां मार्गणैः तस्याः
प्राप्तिम् आह \। अयम् एव प्रेम-विवर्तः \। यत् समीप-स्थम् अपि प्रेष्ठं
न पश्यन्ति, यथा कुररी-विलापे \। अतः केनापि कौतुकेन तन्-मण्डले
तत्-समीप एव वर्तमानस् तूष्णी-भावेन पश्यति \। तत्-प्रेमालापान्
शृण्वन्न् अतिष्ठत् \। अत उक्तं ततश् चान्तर्दधे कृष्ण \[भा।पु।
१०.३०.३९\] इति\। अग्रे श्री-कृष्णो\ऽपि वदिष्यते---मया परोक्षं भजता
तिरोहितम् \[भा।पु। १०.३२.२१\] इति \।

इदानीं तासां तस्याः मिलन-प्रकारम् आह---**अन्विच्छन्त्य** इति \। एवं
पूर्वोक्त-प्रकारेण **भगवतो मार्गम्** अन्विच्छन्त्यो मृग्यमाणाः सर्वा
एव **गोप्यो\ऽविदूरतो** निकट-प्रदेश एव भुवि पतितां **सखीं**
श्री-कृष्ण-त्याग-जनित-दुःख-साम्यात् सखीत्वेन प्रतीतां दुःख-साम्याद्
एवेर्ष्यापगमो\ऽपि स्वत एव जातः \। **प्रिय-विश्लेष-मोहितां** प्रियस्य
कृष्ण-विश्लेषाद् विरहान् मोहितां स्व-सादृश्यं प्राप्ताम्, यतो **दुःखितां**
मान-विपाकं प्राप्तां **ददृशुः**\।\।४१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अन्विच्छन्त्यः**
अन्वेषयन्त्यः \। **विदूरतो**\ऽपि **ददृशुर्** इति तस्या
विद्युत्-तुल्य-कान्तिमत्त्वात् **सखीम्** इति तस्यास् तादृश-दशा-दर्शनेन
विपक्षाणाम् अपि तत्र स्नेहोदयात् \। किं च, उज्ज्वल-रसस्य स्वभाव
एवायं यत् कान्तस्य कान्ता-मात्र-विमुक्तत्वे ज्ञाते सति कान्तानाम्
ईर्ष्या-द्वेषाद्य्-अभावः, परस्पर-स्नेहवत्त्वं च \। यद् उक्तं---अत एव
हि विशेषे स्नेहस् तासां प्रकाशते \[उ।नी। ९.४३\] इति \।\।४१\।\।

**\॥।**

\।\। १०.३०.४२ \।\।

तया कथितम् आकर्ण्य मान-प्राप्तिं च माधवात् \।

अवमानं च दौरात्म्याद् विस्मयं परमं ययुः \।\।

**श्रीधर-स्वामी (भावार्थ-दीपिका) : ???**

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तया** सख्या \।
**मान-प्राप्तिं** स्कन्धारोह-लक्षणाम् \। पक्षे, अपरोक्ष-लक्षणाम् \।
**दौरात्म्यात्** अभिमानात् \। **अवमानं** त्याग-लक्षणम् \।\।४२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : दौरात्म्यात्** आत्मनः
प्राधान्य-मननात् \।\।४२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च **तया
कथितं** सर्वम् इति शेषः \। यद् वा, पुनर् दुःखोदय-भयेन ताभिर्
अपृष्टम् अपि सखीनां समागमात् स्वयम् एव विलाप-रूपेण वर्णितं
तद्-वृत्तम् इति शेषः \। इति पृथग्-वाक्यम् एकम् एव वा \। ततश् च
**मान-प्राप्तिम्** **आकर्ण्य** च-काराभ्याम् उभयोर् एव प्राधान्यं
द्योत्यते \। तत्-तत्-प्रकारेण रमणात् \। तथाकस्माद् एव रसावसरे
अन्तर्धानाच् च \। **माधवात्** लक्ष्मी-कान्ताद् अपीति \। यद् वा, मधुना
मधुर-रसेन क्रीडति सदेति \। तस्मान् **मान-प्राप्ति**-योग्या मत्तोऽप्य्
अधिका काचिद् अन्यैव, न त्व् अहम् \। तथापि केवलं
तत्-कारुण्य-महिम्नैव, न च निज-गुणैस् तादृश-मानं प्राप्तेति भावः
\। एवं भद्रं श्री-भगवत्-कारुण्यादि-गुणत एव \। अभद्रं च सर्वं
निज-दोषाद् एव वक्तव्यं मन्तव्यं चेति \। साधून् अपि शिक्षयामासेति
ज्ञेयम् \। यद् वा, श्री-कृष्णाद् दूरे आत्मा स्वयं श्री-कृष्णो वा यस्याः, सा
दुरात्मा, तद्-भावो **दौरात्म्यं,** तस्मात् \। तद्-दूर-गमनाद् इत्य् अर्थः
\। **परमं विस्मयं** सद्य एव तादृशानुग्रह-निग्रहाभ्याम् \।\।४२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत एव च **तया कथितम्
आकर्ण्य** इति रोदन-संज्ञा-प्रापण-प्रश्नान्तरम् इति ज्ञेयं \।
**कथितम्** \"कथं भवतीभ्यो विच्छिन्ना बभूवाहम् इति नाज्ञासिषं,
किन्तु दूरत एवात्मानुसन्धानम् अकार्षम्\" इत्य्-आदि प्रकारकं सर्वं
वृत्तम् **आकर्ण्य,** तत्रापि **माधवात्,** नूनं लक्ष्म्यापि रमणतया
स्पृहणीयात् सर्व-गुणादि-सम्पत्तेः पत्युर् वा तस्मात् स्वत एव
परम-सौभाग्य-लाभ-लक्षणां **सम्मान-प्राप्तिं** **च आकर्ण्य,**
तत्रैव गर्व-लक्षणान् निज-**दौरात्म्यात्** परित्याग-लक्षणम् अवमानं
**च आकर्ण्य** **विस्मयम्** इत्य्-आदिकोऽन्वयः \।

अत्र तु **दौरात्म्य**-शब्द-प्रयोगस् तद्-दैन्य-वचनानुवादात् \।
वस्तुतस् तु श्री-कृष्णाद् दूरे आत्मा देहो यस्याः, दूरे आत्मा श्री-कृष्णो वा
यस्याः, सा दूरात्मा, तस्या भावो **दौरात्म्यं,** तस्माद् दूर-विश्लेषाद् इत्य्
अर्थः \। **परमं विस्मयम्** इत्य्-आदिकस्य **तया कथितम्** इत्य्-आदिना
त्रयेणाप्य् अन्वयश् च \। तत्-सहितान्तर्धानादि-सर्व-तच्-चरितस्य
स्व-सहित-तच्-चरिताद् अपि दुर्वितर्क्यत्वात् \। तत्रापि
तादृश-मान-प्राप्तेः \। स्वेषु परः-कोटिष्व् अप्य् अदृष्ट-चरत्वात् \। तत्र
च सति तस्याम् अप्य् अवमानस्य परमासम्भवाद् इति \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तया कथितम् आकर्ण्य,** तत्रैव
सङ्ग-नयनादि-लक्षणां **मान-प्राप्तिं** **चाकर्ण्य,**
परित्याग-लक्षणम् **अवमानं** **चाकर्ण्य** इत्य् अन्वयः \। अत्र तु
**दौरात्म्य**-शब्द-प्रयोगस् तद्-दैन्य-वचनानुवादात्, वस्तुतस् तु दूरः
श्री-कृष्णस्यानिकट आत्मा देहो यस्याः, तस्या भावो **दौरात्म्यं,** तस्माद्
धेतोर् इति \।\।४२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ मिलने सति ताभिः
पृष्टया तया सर्वम् एव कथितम् इत्य् एतद् एवाह---**तया** इत्य्-आदि \।
**तया कथितम्** इत्य् एकं वाक्यम्, तया आनुपूर्व्यं सर्वम् एव कथितम्
इत्य् अर्थः \। तत्र कथने **माधवान् मान-प्राप्तिम् आकर्ण्य विस्मयं
ययुर्** इत्य् अर्थः \।\।४२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तां दृष्ट्वा किं कृतम् ? इत्य्
अपेक्षायाम् आह---**तया** इति \। सख्य-भावेन बह्वीभिर् अवबोधितया \।
अत एव किञ्चिन् मोहाद् उन्मग्नयेति \। प्रथमं तद्-वृत्तान्तं पृष्टया
पश्चात् कृष्णस्येति \। ततस् **तया कथितं** रमणं
पुष्पावचय-केश-प्रसाधनादि-**मान-प्राप्तिं** वा **आकर्ण्य \।
माधवात्** लक्ष्मी-भर्तुः, अनेन वैदग्धी-विशेषः सूचितः \। यद् वा,
मूर्ताद् वसन्तात् \। किं **दौरात्म्याद्** आत्मनः दर्पादि-लक्षणाद्
**अवमानम्** उपेक्षा-लक्षणं प्राप्तम् **आकर्ण्य परमं विस्मयं प्रापुर्**
इति \।
तत्-सहितान्तर्धानादि-केश-प्रसाधनादि-चरित-परिकलने\ऽवमान-सम्भवाद्
विस्मय इत्य् अर्थः \।\।४२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च सखीभिर्
अत्युच्च-रोदनेन व्यजनादि-परिचर्यया यत्नतस् तत्-प्रबोधे सम्पादिते
सति---अयि प्रिय-सखि ! स्व-वृत्तान्तः कथ्यताम् इति ताभिः पृष्टया
**तया कथितम्** अपि प्रिय-सख्याः कथं भवतीभ्यो विच्छिन्नाहम्
अभूवम् इति मुग्धाहं परतन्त्रा नाज्ञासिषम् \। किन्तु **मान-प्राप्तिर्
अवमानश् च दौरात्म्याद्** एवेति निश्चिनोमि \। युष्मान् परः-सहस्राः
प्रेमवतीर् अवमत्य स्व-विरहानलेन ज्वालयित्वा मह्यम् एकस्यै यत्
सौभाग्यं दत्तम्, इदं तस्य **दौरात्म्यं** \। तं
दुर्लील-महाराज-पुत्रं प्रति वराक्य् अपि मुग्धा न पारये\ऽहं चलितुं
नय माम् \[भा।पु। १०.३०.३८\] इति यद् अवोचं, एतत् तु ममैव
**दौरात्म्यं**, यत एतावान् **अवमाणः** प्राप्त इत्य् उभयथापि मे
महा-मनो-दुःखम् एवेति \। स्व-कान्ते तासु कस्मिंश् च
क्रमेणासूया-विनय-दैन्यानि व्यञ्जितानि \। अत्र श्रीमन्-मुनीन्द्रेण
**दौरात्म्य**-शब्द-प्रयोगस् तु तस्य वचनानुवादाद् एव \। वस्तुतस् तु
श्री-कृष्णात् दूरे आत्मा यस्याः दूरे आत्मा श्री-कृष्णो वा यस्याः सा दूरात्मा,
तस्या भावो **दौरात्म्यं,** तस्माद् विश्लेषाद् इत्य् अर्थः \।

**विस्मयं परमं ययुर्** इति \"प्रिय-सखि ! भवत्याः सौभाग्यम्
उचितम् एव \। नात्र तस्य **दौरात्म्यं** रति-श्रान्तायाः
स्वाधीन-भर्तृकायास् तव कान्तं प्रत्याज्ञापनम् अपि न , प्रत्युत
रसावहम् एव \। किन्त्व् अनुकूल-नायकेन सम्भुक्त-कान्ताया यद्
आज्ञोल्लङ्घनम् एतादृश-दुरवस्था-प्रापणं च, एतद् एव रस-प्रतिकूलं
दौरात्म्य-व्यञ्जकम् \। हन्त हन्त महा-रसिक-शेखरस्य महा-प्रेमवतो
दया-निधेस् तस्य कथम् एवं चिकीर्षितम् अभूद् इति **परमं विस्मयं
प्रापुः** \।\।४२\।\।

**\॥।**

\।\। १०.३०.४३ \।\।

ततोऽविशन् वनं चन्द्र-ज्योत्स्ना यावद् विभाव्यते \।

तमः प्रविष्टम् आलक्ष्य ततो निववृतुः स्त्रियः[^८७] \।\।

[^८७]: हरेः इति कुत्रचित्।


**श्रीधर-स्वामी (भावार्थ-दीपिका) : ततस्** तयापि सहिताः
कृष्णान्वेषणाय **वनम् अविशन्** \। **ततो** अस्यैव[^८८] हरेर् अन्वेषणान्
**निवृत्ताः** \।\।४३\।\।

[^८८]: गौडीय-टीकाकृद्भिः अत्र अस्यैवेति पठ्यते।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तम** इति \। पुनर्
विरह-वेदनया नेत्रेषु **तमः** **प्रविष्टम्** आज्ञाय \। यद् वा,
**तमसि** सान्धकार-गह्वर-वने **प्रविष्टं** श्री-कृष्णं ज्ञात्वेत्य्
अर्थः \। पौर्णमास्यां शशिनः सार्वरात्रिकत्वात्
प्रसिद्ध-तमसोऽसम्भवाद् इति भावः \। शास्त्र-विषयास् ता दुःशास्त्रान्
निवृत्य सच्-छास्त्राभ्यासाय यत्नं चक्रुर् इति ध्वन्यते \। वस्तुतस् तु,
तमः-शब्दोपलक्षित-हृदय-गुहा-प्रविष्टं, यो वेद निहितं गुहायाम्
\[तै।उ। २.१\] इति श्रुतेः \। **आलक्ष्य** ज्ञात्वा \। हरेस् तद्-उपासनान्
**निववृतुः** ताद्रूप्यम् आपुः \।

भक्त्या माम् अभिजानाति यावान् यश् चास्मि तत्त्वतः \।

ततो मां तत्त्वतो ज्ञात्वा विशते तद् अनन्तरम् \।\। \[गीता ११.५५\] इति
स्मृतेः \।

यस्य देवे परा भक्तिः \[श्वे।उ। ६.२३\] इत्य्-आदि-श्रुतेः \। भक्तिर्
एवैनं गमयति \[माठर-श्रुति\] इति श्रुतेश् च \। **स्त्रिय**
इति---स्त्रीणाम् अन्धकारावृत-वन-प्रवेशासामर्थ्याद् इति भावः \।

\"हरेर्\" इति पाठः स्वामि-सम्मतः (?) \। तत इत्य् अस्य
पुनर्-उक्ति-समाधानाय **तत** इत्य् अस्यैव हरेर् अन्वेषाणाद् इति
व्याख्यानात् \। अन्यथा तत इत्य् अस्य प्राग्-विशेषणायोग्यता स्यात् \। हरेस्
तत इत्य् अन्वयाद्य्-असौष्ठवं च \।\।४३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथापि
परम-प्रेम-वैयग्र्येण तया सहिताः पुनर् अप्य् अन्वेषयामासुर् इत्य्
आह---**तत** इति \। **यावद्** **वनं** व्याप्य **ज्योत्स्ना विभाव्यते**
लक्ष्यते, तावद् वनम् आविशन्, प्रविश्य तम् अन्वेषयामासुर् इत्य् अर्थः \।
**तमसि प्रविष्टम्** अत्यन्त-घन-वनत्वाद् अन्धकार-मयम् **आलक्ष्य**
**ततस्** तस्माद् वनान् **निवृत्ताह्** \। तथा च विष्णु-पुराणे---

प्रविष्टो गहनं कृष्णः पदम् अत्र न लक्ष्यते \।

निवर्तध्वं शशाङ्कस्य नैतद् दीधिति-गोचरः \।\। \[वि।पु। ५.१३.४३\]
इति \।

**स्त्रिय** इति स्त्रीणाम् अन्धकार-वन-प्रवेशे सामर्थ्याभावाद् इत्य् अर्थः
\।

\"हरेर्\" इति पाठोऽत्र केषाञ्चिन् मतम् \। स च श्री-स्वामि-पादानाम्
असम्मतो लक्ष्यते \। **तत** इति पुनर्-उक्तेः समाधानार्थं, **तत**
इत्य् अस्यैव हरेर् अन्वेषणाद् इति व्याख्यानात् \। अन्यथा तत इत्य् अस्य
अन्वेषणाद् इति व्याख्याने तस्य प्राग्-लिखनायोगात् \। तथा हरेस् तत इत्य्
अन्वयाद्य्-असौष्ठवं च \।\।४३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततः परम-वैयग्र्येण
सखीभिर् दत्तावलम्बनया तयैव सहिताः पुनर् अप्य् अन्वेषयामासुर् इत्य्
आह---**तत** इति \। **यावद् वनं** व्याप्य **ज्योत्स्ना विभाव्यते**
लक्ष्यते, तावद् वनम् **अविशन्** प्रविश्य तम् अन्वेषयामासुर् इत्य् अर्थः
\। **तमसि** महा-गहन-गते प्रविष्टं श्री-कृष्णं पद-चिह्नादिना
वितर्क्य, **ततस्** तस्माद् वनान् **निवृत्ताह्** \। तथा च
विष्णु-पुराणे---

प्रविष्टो गहनं कृष्णः पदम् अत्र न लक्ष्यते \।

निवर्तध्वं शशाङ्कस्य नैतद् दीधिति-गोचरः \।\। \[वि।पु। ५.१३.४३\]
इति \।

**स्त्रिय** इति स्त्रीणाम् अन्धकार-वन-प्रवेशनासामर्थ्याद् इत्य् अर्थः,
शङ्का-दिग्ध-स्निग्ध-स्वभावतया \। निज-दयितस्य स्वेभ्य एवापन्नतया
तत्र **प्रविष्टो**ऽयम् इति वितर्कितः \। तस्य तस्मात् दुःसञ्चर-स्थलान्
निष्क्रमणाय व्यग्राः सत्य इत्य् अर्थः \।

\"हरेर्\" इति पाठोऽत्र केषाञ्चिन् मतम् \। स च टीका-कृताम् असम्मतो
लक्ष्यते \। तत इति पुनर्-उक्तेः समाधानार्थं तत इत्य् अस्यैव हरेर्
अन्वेषणाद् इति व्याख्यानात् \। अन्यथा तत इत्य् अस्य प्राग्-विशेषणायोग्यता
स्यात् \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :**
तत्रैकीभूय तत्रैव विचारण-क्रम-सञ्चार-क्रमेण यत्र
चन्द्र-ज्योत्स्ना-प्रवेशो नास्ति तद्-वनम् उपस्थितम् इति कृत्वा **ततो
निवृत्तः** प्राग्-दृष्टः पुलिनम् एवाययुर् इत्य् आह---**ततो\ऽविशन्न्**
इत्य्-आदि त्रिभिः \।\।४३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ततस् ताः कृत-तापापनोदनया
तया सह पुनर् अन्वेषणं चक्रुर् इत्य् आह---**तत** इति \। **ततस्**
तत्-कथनानन्तरे तद्-अन्वेषणार्थं तया सह तद्-उपदिष्ट-मार्गेण
विरल-च्छायं **वनम् आविशन्** प्रविष्टाः \। **यावद्** व्याप्य
**चन्द्र-ज्योत्स्ना विभाव्यते** प्रकाशते, तस्य वन-प्रवेशं सम्भाव्य
मृगयामासुः \। अग्रे **तमः-प्रविष्टं** वनस्पति-निविडत्वात्
वर्ण-साम्याद् अविलक्ष्यं श्री-कृष्णं मत्वा ततो हरेर् अन्वेषानात्
**निववृतुः** निवृत्ताह् \। तथोक्तं विष्णु-पुराणे---

> प्रविष्टो गहनं कृष्णः पदम् अत्र न लक्ष्यते \।
>
> निवर्तध्वं शशाङ्कस्य नैतद् दीधिति-गोचरः \।\। \[वि।पु। ५.१३.४१\]
> इति \।

स्त्रीणां भीरु-स्वभावत्वाद् अन्धकार-प्रवेशासामर्थ्याच् चेति \। **तत**
इति सार्व-विभक्तिकस् तसि\। तस्य हरेर् इति न पौनरुक्तम् \। अनेन
सञ्चारि-विशेषो निर्वेदो जातः \। गृहान् न गताः, न च स्मृतवत्यः
रत्याख्य-स्थायि-भावस्य दृढ-मूलत्वाद् इति \।\।४३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च वैराग्येण
सखी-दत्त-हस्तावलम्बया तया सहैव तास् तम् अन्वेषयामासुर् इत्य्
आह---**तत** इति \। **चन्द्र-ज्योत्स्ना यावता विभाव्यते** इति
पूर्णिमा-रजन्याम् अपि निविड-वृक्ष-च्छाया-वशाद् एव **तमः** \। यद्
उक्तं विष्णु-पुराणे---

> प्रविष्टो गहनं कृष्णः पदम् अत्र न लक्ष्यते \।
>
> निवर्तध्वं शशाङ्कस्य नैतद् दीधिति-गोचरः \।\। \[वि।पु। ५.१३.४१\]
> इति \।

वस्तुतस् तु \"हंहो खेद-सिन्धु-निमग्नाः सख्यः !
घन-श्यामतमे\ऽस्मिंस् तमसि घन-श्याम-वपुषं तमस्
तद्-अवलोकन-शङ्कयैव प्रलीनीभूय स्थितम् \। मा सङ्कोचयत \। यत्र
यत्र यूयं यास्यथ, ततस् ततो\ऽन्यत्रैव स पलायिष्यते इत्य् अलम्
अतिसुकुमार-शरीरस्य तस्य श्रमोत्पादन-व्यवसायेन\" इति विमृश्यैव
निववृतुर् इति \।\।४३\।\।

**\॥।**

\।\। १०.३०.४४ \।\।

तन्-मनस्कास् तद्-आलापास् तद्-विचेष्टास् तद्-आत्मिकाः \।

तद्-गुणान् एव गायन्त्यो नात्मागाराणि सस्मरुः \।\।

**श्रीधर-स्वामी (भावार्थ-दीपिका) :** एवं तम् अप्राप्ता अपि स्व-गृहान्
नैव स्मृतवत्यः \। **तद्-आत्मिकाः** स एवात्मा यासां ताः, तन्-मय्य इत्य्
अर्थः \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ* इति ध्यानेन
तदात्मतां प्राप्ता इति तात्पर्यम् \। सत्त्व-बुद्धीनां स्वभावम्
आह---**तन्-मनस्का** इति \। **तस्य आलापः** कथनं यासां ताः \।
**तद्-गुणान्** न तु दोषान् \। **गायन्त्य** इति---मद्-भक्ता यत्र गायन्ति
तत्र तिष्ठामि नारद इत्य् उक्ते भगवतो गीत-प्रियत्वाद् इति \।
**आत्मागारानि** देह-गेहानि \।\।४४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तन्-मनस्का** इत्य्-आदि \।
तस्मिन् मनो यासाम् इत्य्-आदिना सर्वासाम् एव मन-आदीनाम् एकाधिकरणत्वात् \।
तासां वासना-पार्थक्यम् एवास्ताम् इति भावः \। अतस् तद्-अधिकरणत्वात्
**नात्मागाराणि सस्मरुः** \।\।४४\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१३४\] ततो
भगवत्-प्रेम-भरेण तद्-इतराशेष-विस्मृति-रूपं तासां
माहात्म्यम्---**तन्-मनस्काः** \[भा।पु। १०.३०.४३\] इति \।
रास-क्रीडारम्भे श्री-भगवत्य् अन्तर्हिते परमार्ताः सर्वतो\ऽन्विष्य तम्
अलब्ध्वा शरत्-पूर्ण-चन्द्र-ज्योत्स्ना प्रवेश-हीनान् महान्धकार-व्याप्ताद्
घन-वन-प्रदेशान् निवृत्ताः सत्यो\ऽपि गोप्यो वा लौकिक-व्यवहार-युक्ताः
\। अस्तु तावत् स्व-स्व-गृहाणि यास्यन्ति, अथ च **सस्मरुर् अपि** \। तत्र
हेतुः---**तस्य गुणान्** एव, न तु परित्यागे\ऽपि नैष्ठुर्यादि-दोषान्
**गायन्त्यः** \।

किं च, **तस्मिन्न्** एव **मनो** विविध-सङ्कल्प-विकल्पात्मकं यासाम् \।
**तस्मिन्न्** एव **आलापो** विचित्राह्वान-सङ्कीर्तनादिर् यासाम् \। यद् वा,
गानं रागादिना गीतादि-गानम् आलापो मिथो वार्तेत्य् एवं भेदः कल्पनीयः
\। **तद्**-अर्थम् एव **वि**विधा
**चेष्टा**---पुष्प-माला-ग्रन्थन-शय्यास्तरणादि-रूपा यासाम् \। एवं
मनो-वाक्-काय-वृत्त्या **तद्-आत्मिकास्** तन्मयाः, तद्-अर्पिता आत्मानो वा
सत्यः, यद् वा, गृहेष्व् अपि तद्-अर्थकैस् तद्-एक-निष्ठैर् वा
मनो-वाक्-काय-व्यापारैस् तन्मयतया गृह-कृत्यं तद्-अनुसन्धानं च
तासां नास्त्य् एवेति \।

तत्र कुतो यान्तु ? अधुना च विरहेण विशेषतस् **तद्-गुणान् गायन्त्यो**
न तानि **सस्मरुर्** एवेत्य् अर्थः \। यद् वा, विरहार्त्यौत्कण्ठ्याद्
भगवद्-भावना-विशेषेण \।

किं वा, विचित्र-लीला-महा-कौतुकिनस् तस्य परमावेशेन तस्येव
भय-दुःखादि-रहितं मनो यासाम् **तस्य** एव
गम्भीर-स्वर-नर्म-भङ्ग्य्-आदि-युक्त **आलापो** यासाम्, तस्येव
विचित्रालिङ्गन-चुम्बनादि-रूपा चेष्टा यासाम् तस्यैवात्मा देहः
त्रिभङ्गानुकरणादिना यासाम् एवं तन्-मयत्वे जाते\ऽपि निर्गुणात्मना
योगिनाम् इव तासां स्वभाविकी तद्-भक्तिर् नैव तिरोधत्तेत्य्
आह---**तद्-गुणान् गायन्त्य एव** इति \। इत्थं तद्-आविष्टतया
**नात्मानम्** अपि ताः **सस्मरुः,** कुतस्तरां तत्-सम्बन्धीन्य् अन्यानि ?
इत्य् आह---नात्मेति \। **आत्मानं** भोक्तारं **आगाराणि** च देह-गेहानि
भोग-साधन-भाग्यानीत्य् अर्थः \।\।१३४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथापि स्व-गृहान्
गच्छेयुर् इति किं वक्तव्यम् ? न च स्मृतवत्योऽपीत्य्
आह---**तन्-मनस्का** इति \। **आत्मनः** स्वीयानि
विचित्र-सुख-सम्पत्तिमयानि, किं वा, गृह-कृत्यार्थम् अभ्यास-वशेन
गम्यान्य् अपि, यद् वा, **आत्मानं** देहं क्षेत्रज्ञं वा, **आगाराणि**
गृहाणि, देह-गेहानि वेति भोक्तृ-भोग-साधन-भोग्यान्य् उक्तानि \।

तद्-अस्मरणे हेतुः---**तन्-मनस्का** इत्य्-आदि पद-त्रयेण तस्मिन्
मनो-वाक्-कायाभिनिवेश उक्तः \। तत्र मनसोऽभिनिवेशस्
तद्-गुणादि-स्मरणेन तद्-विषयक-विविध-सङ्कल्पादिना वा \।
\[**तद्-आलापाः**---\] वाचः अन्योन्यं तद्-वार्तया कदाचित् तद्-आह्वानादिना
च \। \[**तद्-विचेष्टाः**\] कायस्य च पूर्ववत् तच्-चेष्टानुकरणेन
प्रणामार्थ-दण्डवन्-निपातेन
तद्-अर्थ-पुष्प-माला-ग्रथन-शय्यास्तरणादिना चेति \। अत एव
**तद्-आत्मिकास्** तन्-मय्यः \। किं वा, उक्त-प्रकारेण तद्-अर्पितात्मानः \।
अतस् **तस्य गुणान्** एव, न तु परित्यागेऽपि नैष्ठुर्यादि-दोषान्
**गायन्त्यः** \। गानं च श्री-भगवतो गीत-प्रियत्वात् \। तथा चोक्तं
तेनैव---

नाहं वसामि वैकुण्ठे योगिनां हृदये न वा \।

यत्र मद्-भक्ता गायन्ति तत्र तिष्ठामि नारद \।\। इति \।

एवं श्री-भगवद्-वशीकरण-हेतुत्वाद् गानस्य सर्वतः श्रैष्ठ्यम्
अभिप्रेतम् \।

यद् वा, तदानीं तासां तद्-अनुसन्धानाभावेन केवलं
विरहार्ति-भर-स्वभावाद् एव \। तथापि सर्वान्ते निर्देशात् तथा
शतृङ्-प्रत्ययान्तत्वेनानुस्मरणे प्राधान्यात् तस्य श्रैष्ठ्यं सिद्धम् एव
\। तत्र च आलाप-गानयोर् युगपद् असम्भवात् कदाचिद् अलापः कदाचिद्
गानम् इत्य् ऊह्यम् \। \[कासाञ्चिद् आलापः कासाञ्चिद् गानम् इति बोध्यम् \।\]

यद् वा, **तन्-मनस्का** इत्य्-आदि पद-चतुष्केण तासां सदातनः स्वभाव
उक्तः \। अत एवाधुना विरहार्त्या **गायन्त्य** इति \। **तदात्मिका** इति
पूर्ववद् अन्त्य-दशा-परिहारार्थं वा \। यद् वा, तत्-परिहारार्थम् एव ता
विशिनष्टि विरहार्ति-विवृद्धि-स्वभावेन तद्-आवेशेन वा \। तस्य मन इव
भयादि-रहितं **मनो** यासां, तस्य आलाप इव
गम्भीर-मधुराक्षरार्थ-भङ्गी-पूर्वक-नर्मादि-मय **आलापो** यासां,
तस्य चेष्टेव विचित्रालिङ्गनादि-रूपा **चेष्टा** यासाम् \। तस्य आत्मा देह
इव त्रिभङ्गानुकरणादिना मनोहर **आत्मा** यसां ताः \। तथापि
**तद्-गुणान्** एव **गायन्त्य** इति तासां स्वभाव उक्तः \। किं च, तेन
तेन तत्-प्राप्त्य्-उत्कण्ठा विवृद्धेव, न तु निवृत्तेति च सूचितम् \। अन्यत्
समानम् \।\।४४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च ततो निवृत्तास् तत्र
प्रविष्टस्य तस्य व्यथते न किं स्वित् कूर्पादिभिः \[भा।पु।
१०.३१.१९\]वक्ष्यमाण-रीत्या दुःख-शङ्कया परम-दुःख-मग्ना बभूवुर्
इत्य् आह---**तन्-मनस्का** इति \। तड्र्ग्-अवरोध-स्थलं प्रविष्टे तस्मिन्न्
एव मना यासाम् \। ततस् तादृशे तस्मिन्न् एव विषये **आलापस्**
तद्-दुःख-स्मरणमयः संलापो यासां \। ततस् तस्मिन्न् एव निमित्ते
**विचेष्टा** यत्नान्तरेण तन्-निष्क्रमण-सम्भावनया परितः
परिक्रमण-रूपा यासाम् \। ततस् **तस्मिन्न्** एव **आत्मा** यत्नो यासां
तथा भावाः सत्यस् तस्य निलीनता कारणापन्नाः
तादृश-वशीभावमय-कृपादि-लक्षणान् गुणान् एव केवलं तया स्फुरितान्,
न तु स्व-परित्यागादि-दोषान् गायन्त्यः \। गानेन तं श्रावयन्त्यः
**आत्मानम्** अपि **न सस्मरुः**, किम् उत **आगाराणि** इत्य् अर्थः
\।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तद्-गुणान् एव गायन्त्यः**, न तु
स्व-दुःखादिकम् अपि \।\।४४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तस्मिन् मनो यासां,
समुद्दिश्यालापो यासां, तद्-अर्थम् एव विचेष्टा यासां, स एवाश्रयो यासां,
**तद्-गुणान् एव गायन्त्यः** सत्य **आत्मागाराणि** शरीराणि **न
सस्मरुः**\।\।४४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु कृष्णम् अप्राप्तौ
निर्वेदेन कथं गृहान् न गताः ? तत्र हेतुम् आह---**तन्-मनस्का** इति
\। ताः **आत्मागाराणि** आत्मानं क्षेत्रज्ञं देहं वा आगाराणि गृहान् **न
सस्मरुः**, न स्मृतवत्यः \। **आत्मकं** यासां ताः, स्वार्थे कः \। यद्
वा, तद् एव मनसि कं रमण-सुखं यासां ताः \। यद् वा, तस्येव मनो
विलास-विषयं यासां ताः \। **तद्-आलापः**, तस्यैवालापो\ऽन्योन्यम्
उक्ति-प्रत्युक्ति-रूपो यासां ताः \। यद् वा, तस्यैवालापो भाषणं यासां ताः
\। तद् उक्तम् अत्रैव---मेघ-गम्भीरया वाचा नामभिर् दूरगान् पशून्
\[भा।पु। १०.१५.१३\] इति \। यद् वा, तस्यैवालापो गानो यो ध्यात-रूपो
यासां ताः \। **तद्-विचेष्टा** तस्यैव तद्-अर्थम् एव कायस्य विविधा
चेष्टा पुष्पाद्य्-अवचयेन माल-यष्टि-कन्दुकादि-रचना-रूपा यासां ताः \।
यद् वा, तस्यैव पूर्ववन् निलायनादि-रूपा विविधा चेष्टा यासां ताः,
तन्-मय्य इत्य् अर्थः \। यद् वा, **तस्मिन्न्** एव **आत्मा** स्वभावो यासां,
न तु गृहे ताः \। यद् वा, **तस्य** एव **आत्मा** विलास-स्वभावो यासां
ताः \। अत एव **तद्-गुणान्** एव रूपान् कृष्णस्य गान-प्रियत्वात् गानम् एव
चक्रुः, न तु गृह-स्मृतिम् इति \।\।४४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तन्-मनस्कत्वेन** एव
पूर्ववद् उन्मादस्य मान्द्ये **तद्-आलापाः** दृष्टो वः कच्चिद् अश्वत्थ
\[भा।पु। १०.३०.५\] इतिवत् तम् आलपन्त्यः, उन्मादस्य मध्यत्वे
**तद्-विचेष्टा** कृष्णायन्त्य् अपिबत् स्तनम् \[भा।पु। १०.३०.१५\] इतिवत्
तच्-चेष्टाम् अनुकृतवत्यः \। उन्मादस्य प्रौढत्वे **तद्-आत्मिकाः**
कृष्णो\ऽहं पश्यत गतिम् \[भा।पु। १०.३०.१९\] इतिवद् आत्म-विस्मृतौ
तन्-मयी-भूताः \। पूर्व-संस्कार-वशाद् एव **गायन्त्य** उच्चैर् अमुम् एव
\[भा।पु। १०.३०.४\] इतिवत् **तद्-गुणान्** एवेति \।\।४४\।\।

**\॥।**

\।\। १०.३०.४५ \।\।

पुनः पुलिनम् आगत्य कलिन्द्याः कृष्ण-भावनाः \।

समवेता जगुः कृष्णं तद्-आगमन-काङ्क्षिताः[^८९] \।\।

[^८९]: काङ्क्षिणीः


**श्रीधर-स्वामी (भावार्थ-दीपिका) :** किन्तु पूर्वं यत्र श्री-कृष्णेन
सङ्गतिर् आसीत्, तद् एव **कालिन्द्याः पुलिनम् आगत्य कृष्णं भावयन्ति**
ध्यायन्तीति \। तथा ताः **कृष्णस्यागमनं काङ्क्षितं** यासां ताः मिलिताः
सत्यः **कृष्णम्** एव **जगुर्** इति \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किम् इतस् ततो भ्रमन्त्यो
गानं चक्रुः ? तत्राह---*किं तु* इति \। *यत्र* पुलिने \। यत्र त्यक्तास्
तत्रैवास्मान् कृपया सान्त्वयितुं नूनम् आगतः स्याद् इति हेतोः पुनस्
तत्रागता इत्य् अर्थः \। **समवेताः** न दुःखं पञ्चभिः सह इत्य्
उक्तेर् एकीभावं प्राप्ताः \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तदा किं चक्रुः ? इत्य्
आह---**पुनर्** इत्य्-आदि \। आत्मारामाणां देहा यथा यदृच्छया इतस् ततः
सञ्चरन्ति \। तथा **पुलिनम्** आययुः, न तु बुद्धि-पूर्वम् \। तदा
पूर्व-विरोधः \।\।४५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : पुनः पुलिनम् आगमनम्** \।
तत्र परित्यक्ता अस्मान् श्री-कृष्णो नूनं कृपया सान्त्वयितुं तत्रैवागतः
स्याद् इति मत्वा \। किं वा, तद्-दर्शनाभावेन
स्व-सहित-तत्-क्रीडा-स्थानस्यैव दिदृक्षया \। अत
एवोक्तं---**कृष्ण-भावनाः** कृष्णः चित्ताकर्षकं परमानन्द-प्रदं वा
भावयन्त्यः \। तत्र गतं मन्यमानाः \। किं वा, कृत-क्रीडं
चिन्तयन्त्यः \। **समवेता** इत्य् उच्चैः श्री-कृष्णस्य श्रवणार्थं, न
दुःखं पञ्चभिः सह इति न्यायात् विरह-स्वभावाद् एव वा \। **कृष्णं**
परमानन्द-घन-मूर्तिम् इति तद्-गानेनैव न किल प्राणा निर्गता इति
भावः \। **तद्-आगमन** एव **काङ्क्षितं** यासाम् इति कथञ्चिद् अप्य्
अन्येच्छा न जाता \। तद्-आगमनाकाङ्क्षा च न निवृत्ता \। तत्र
चागमन-शब्देनात्यन्त-विरहार्त्या सन्दर्शन-मात्रम् एवाकाङ्क्ष्यते, न त्व्
अन्यद् इति भावः \।\।४५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तत्रापि स्वैस्
तस्यावरोध-शङ्कया सर्वम् अपि तद्-अन्वेषण-मार्गं परित्याज्य सर्वासां
समेतानाम् अस्माकं निकटम् इदं निर्व्यवधानतया दूर-प्रसरच्-छब्दं
तद् एव लीला-पुलिनं गतानां दैन्योपालम्भादिमयम् उच्चैर् गानम् आकलय्य
स्वयम् एव करुणया श्री-कृष्णस् त्वरितम् आगमिष्यतीति तं भावयमानास्
तथा चक्रुर् इत्य् आह---**पुनर्** इति \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कीर्तयन्त्यः **पुनः पुलिनम्**
आगमने हेतुः---**कृष्ण-भावनाः,** तं तत्र गतं मन्यमानाः \। पुनर्
दूराच् छून्यता-दृष्ट्यैव **तद्-आगमनं काङ्क्षितं** यासां, तादृश्यः
\।\।४५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : पुनर्** इति पूर्वं श्री-कृष्णेन
सह यत्र आजग्मुः \। **तद्-आगमनं** तद्-आविर्भावः तत्र
**काङ्क्षितं,** काङ्क्षा यासाम् \। भावे क्तः \। **समवेता** हृदयेन
संवाद-भाजः \। एक-वासनत्वात् \। **कृष्णे भावना** यासां, तास् तथा
**कृष्णं जगुः** \। श्री-कृष्णो\ऽप्य् अन्तर्हित एवादृष्टः सन् सहैव
तिष्ठतीति मन्तव्यम् \।\।४५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तास् तदा किं कृतवत्यः ? इत्य्
अपेक्षायाम् आह---**पुनर्** इति\। यत्र श्री-कृष्णेन विहृतं, तत्
कालिन्द्याः **पुलिनं** **पुनर् आगत्य** \। ननु कृष्णेन यत्र
परित्यक्ताः, तत्र कथं पुनर् गताः ? इति चेत्,
तत्राह---**कृष्ण-भावनाः** \। श्री-कृष्णो\ऽत्र पुलिने रतिं करिष्यतीत्य्
आशया पुलिनम् अस्माकं सङ्गति-प्रदम् इति तत्रैवागताः \। कस्य कस्या
भाग्य-वशात् कृष्णः साधनान्तरम् अपश्यतः,
अस्मद्-दैन्योपताप-संवलितम् उच्चैर् गानम् आकलय्य स्वयम् एवागच्छेद्
इत्य् आबद्ध-हृदयाः **कृष्णं** मूर्त-शृङ्गारम् इत्य् उच्चैर् **जगुः** \।
**तद्-आगमन-काङ्क्षिताः**, दोष-सद्-भावे त्यक्ताः, कृष्ण-गुण-गानेन
दोष-निवृत्तौ सत्यां कृष्णः स्वयम् एव प्रादुर्भविष्यतीति \। तदा
कालिन्दी-पुलिने कृष्णः सफलं भवतीति निश्चित्य **तद्-आगमनं
काङ्क्षितं** यासां ताः \। तत्-प्रतीक्ष्यमाणाः कृष्णस्य गान-प्रियत्वात्
**जगुर्** इति \।\।४५\।\।

---------------------------------------------------------------------------------------------------------------------

पुनः पुलिनम् आगत्य कलिन्द्याः कृष्ण-भावनाः \।

समवेता जगुः कृष्णं तद्-आगमन-काङ्क्षिताः \।\।

**विश्वनाथ-चक्रवर्ती (सारार्थ-दर्शिणी) : \"**हन्त हन्त यत्र
तद्-अन्वेषणार्थं यामः, ततस् ततः स पलायिष्यते \। तस्माद्
वन-पर्यटन-कष्टं किम् ? तस्योत्पादयिष्यामस् तद्-इच्छां विना स न
लभ्यो---यम् एवैष वृणुते तेन लभ्य \[क।उ। १.२.२३\] इति श्रुतिं
प्रमाणी-कुर्वत्य इव तद्-दर्शने तत्-कारुण्यम् एव हेतुः, तत्-कारुण्ये च
तत्-सङ्कीर्तनम् एव हेतुः\" इति सिद्धान्तं प्रकाशयन्त्य इव पूर्वं
यत्र तेन सङ्गतिर् आसीत्, तद् एव स्थानम् आजग्मुः, तम् एव **जगुर्** इत्य्
आह---**पुनर्** इति \।\।४५\।\।

इति सारार्थ-दर्शिन्यां हर्षिण्यां भक्त-चेतसाम् \।

त्रिंशो\ऽध्यायो\ऽत्र दशमे सङ्गतः सङ्गतः सताम् \।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यां संहितायां वैयासिक्यां

दशम-स्कन्धे रास-क्रीडायां

कृष्णान्वेषणं नाम

त्रिंशो\ऽध्यायः

\।\। १०.३० \।\।

**\॥।**

(१०.३१)

## अथैकत्रिंशोऽध्यायः {#अथैकत्रिंशोध्यायः ।उन्नुम्बेरेद्}

### गोपी-गीतम्---विरहार्त-गोपीनां भगवद्-उपस्थानाय प्रार्थनम् \। {#गोपी-गीतम्विरहार्त-गोपीनां-भगवद्-उपस्थानाय-प्रार्थनम् ।उन्नुम्बेरेद्}

\।\। १०.३१.१ \।\।

गोप्य[^९०] ऊचुः---

[^९०]: गोपिका ऊचुः


जयति तेऽधिकं जन्मना व्रजः

श्रयत इन्दिरा शश्वद् अत्र[^९१] हि \।

[^९१]: साधु तत्र (वि।)


दयित दृश्यतां दिक्षु तावकास्

त्वयि धृतासवास्[^९२] त्वां विचिन्वते \।\।

[^९२]: गतासवास् (वि।)


**श्रीधर-स्वामी (भावार्थ-दीपिका) :**

एकत्रिंशे निराशास् ताः पुनः पुलिनम् आगताः \।

कृष्णम् एवानुगायन्त्यः प्रार्थयन्ते तद्-आगमम् \।\।ओ\।\।

**जयति** इति \। हे **दयित** ! **ते जन्मना व्रजोऽधिकं** यथा
भवति, तथा **जयत्य्** उत्कर्षेण वर्तते \। यस्मात् त्वम् अत्र जातः,
तस्मद् **इन्दिरा** लक्ष्मीर् **अत्र हि श्रयते,** व्रजम् अलङ्कृत्य वर्तते
\। एवं **व्रजे** सर्वस्मिन् मोदमानेऽ**त्र** तु **तावकास्** त्वदीया
गोपी-जनास् **त्वयि** त्वद्-अर्थम् एव कथञ्चिद् **धृता असवो** यैः, ते
**त्वां विचिन्वते** \। अतस् त्वया **दृष्यतां** प्रत्यक्षी-भूयताम् इति \।
यद् वा, अस्माभिर् भवान् **दृष्यताम्** \। यद् वा, एवं त्वया
**दृष्यताम्**---एते **विचिन्वत** इति \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *निराशाः* कृष्णोपलब्धौ
\। *ताः* गोप्यः \। *तद्-आगमं* कृष्णागमनम् \। वेदान्तानधिकारिणां
साधन-चतुष्टय-सम्पत्ति-रहितानां हरि-कीर्तनम् एव तद्-उपासनं
स्यात्, तत्-प्रसाद-जनकत्वेनेत्य् अतः स्त्री-भूतानाम् उपासनम् आह \। चित्ते
सन्निहितत्वात् **त** इति \। व्रजन्ति गा गोपा वासार्थम् अत्रेति **व्रजो**
गोपावास-स्थानम् \। **श्रयत** आश्रयते \। त्वया अविनाभूतत्वाच् छ्रिय
इति भावः \। **अत्र** व्रजे \। यतस् **त्वद्**-अर्थं **धृत**-प्राणाः
\। **अतो** हेतोः \। अन्यथा प्राण-हानिः स्याद् इति भावः \।
**दयित**-विरहे दयिता न जीवेयुर् नाम, तत्राह---**त्वयि धृत-** इति
\। युष्मान् विहायाहम् अन्येषां प्रत्यक्ष एवेति चेत्, अत्राहुः---*यद् वा* इति
\। कालान्तरे दर्शन-विषयी भवामि नाधुना, तत्राहुः---*यद् वा* इति \।
एवम् अधुनैवैते गोपी-जना मां **विचिन्वते** मृगयन्त इति हेतोस्
**त्वया दृश्यताम्** इति सम्बन्धः \। कनक-मञ्जरी नश् च रौ लगौ इति
सूत्रात् \।\।१\।\।

---------------------------------------------------------------------------------------------------------------------

**कैवल्य-दीपिका :** उन्मत्तवद् इत्य् उक्तम् \। तम् एव
विचित्र-प्रलापादि-हेतुर् उन्मादं प्रपञ्चयति---**जयति** इति \। एषु
श्लोकेषु च कुतूहल-दृष्टिना वर्ण-निर्वाह-चित्रं दर्शितम् \।
तत्राद्य-वृत्तम् प्रथम-पादयोर् द्वितीयम् अक्षरं य-कारः, अन्त्ययोर्
व-कारः \। **ते जन्मनाधिकं जयति** \। **हि** यस्मात् \। **इन्दिरा**
लक्ष्मीः \। प्राग् अत्र लक्ष्म्या विरलः प्रचारः \। त्वज्-जन्मनः प्रभृति
त्व् अधिक इत्य् अर्थः \। एवं प्रशस्य स्व-गतं विज्ञापयति---**दयित**
इति \। **दृश्यतां** त्वया \। **तावकास्** तावकीनाः \। **त्वयि
धृतासव** इत्य् अनेन तद् विचर्यावधिकं प्राण-धारणम् इत्य् उक्तम्
\।\।१\।\। \[मु।फ। १२.२१\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : जयति** इत्य्-आदि \।
मङ्गलार्थं प्रथमतो **जयति**-शब्दोपादानम् \। यद्यपि भूर् एव
जयति, तथापि व्रजस्याधिको जय इत्य् **अधिक**-शब्दोपादानम् \।
**जन्मना** प्रादुर्भावेन \। जनि प्रादुर्भावे मनि सिद्धम् \। तव
प्रादुर्भाव-सम-कालम् एव श्रीर् अपि प्रादुर्भूता \। सा क्षणम् अपि त्वां
विना स्थातुं न शक्नोतीत्य् आहुः---**श्रयत** इत्य्-आदि \। श्रिया सह
विहरतो मम भवतीभिः किम् ? इति सत्यम् एव, किन्तु त्वया सह
विहरणं नाभिलषामः, अपि तु केवलं दर्शनम् एवेत्य् आहुः---**दयित**
इत्य्-आदि **हि** दयित त्वम् अतिदूरवर्ती न भवसि, निकटस्थ एव यतस्
त्वां **दृश्यताम्** \। **विचिन्वते**, चिञ् धातुर् अयं द्विकर्मकः, दृश्यो
भवेत्य् अर्थः \। **दिक्षु** प्रतिदिशम् \। अथवा, दिश अतिसर्जने इत्य्
अस्य क्विब्-अन्तस्य रूपे दिश आदेशः, तेषु आदेशेषु **तावकाः**, न केवलं
**तावकाः त्वयि धृतासवश्** च तावका जना इति पुं-लिङ्गता अन्यथा
तावक्य एव \।\।१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):**

कृष्णैक-गम्यो वाग्-अर्थो यासां लेखितुम् इष्यते \।

क्षान्त्वा गो-व्रज-देव्यस् ता भक्तिं तन्वन्तु मे निजाम् \।\।

पीत-श्री-गोपिका-गीत-सुधा-सार-रस-श्रियाम् \।

श्रीधर-स्वामिनां किञ्चिद् उच्छिष्टम् उपचीयते \।\।

**अधिकं** पूर्वतः सर्वतो वा श्री-वैकुण्ठाद् अपि वा \। व्रजेन
तत्रत्या लक्ष्यन्ते \। **हि** यतः \। **अत्र** व्रजे \। **शश्वन्**
निरन्तरम् \। यद् वा, **अधिकम्** इत्य् अस्याप्य् **अत्र** अप्य् अन्वयः \।
मुहुर् आधिक्येनेत्य् अर्थः \। मूर्तिमती लक्ष्मीर् इव उत्तरोत्तरं
वर्धमाना परमोत्तमा सम्पूर्णा सर्व-सम्पत् **श्रयते**,
अनपेक्ष्यमाणापि स्वयम् एव सेवते \। यद् वा, वैकुण्ठैश्वर्येऽपि
स-+शरणागत-भावेन \। किं वा, सङ्कोचतो निरन्तरावस्थित्य्-अशक्त्या
मुहुर् आयात-यातैर् वसति सदाभिनव-वैकुण्ठाद् अधिक-सम्पत्तेः \। किं
वा, प्रतिगृहं भ्रमन्त्याः परम-विनय-नम्राया लक्ष्म्या एव
साक्षाद्-दर्शनात् \। **हि** इति निश्चये वा \। तथा चोक्तं---तत आरभ्य
नन्दस्य[^९३] \[भा।पु। १०.५.१८\] इत्य्-आदि मधुपुर्याम् अपि **जन्मना**
व्रजस्यैवोत्कर्ष-सिद्धेः \। किं वा, तासां प्रायो व्रज एव
तज्-जन्म-निश्चयाज् **जन्मना व्रज** इत्य् उक्तम् \। एवं
तत्-प्रभावेणात्रत्यानां सर्वेषाम् एव सर्व-मङ्गलं जातम् \। केवलं
दैव-हतानाम् अस्माकम् एव सदा दुःखम् \। तत्राप्य् **अधिकम्** इदम् \।
सर्वज्ञेन परम-दयालुना अस्मत्-प्राण-वल्लभेनापि त्वया तन् न ज्ञायते
इति \। तद् अधुनान्यत् तावद् अस्तु तन्-मात्रम् अपि ज्ञायताम् इति
प्रार्थयन्ते---**दयित** इति \। **दृश्यतां** ज्ञायताम् \। किं वा,
साक्षात्-क्रियताम्, तस्य प्रत्यक्षत्वात् दुःख-दर्शने सति
पर-दुःख-कातरोऽवश्यम् आगच्छेद् इति भावः \। किम् ? तद्
आहुः---**दिक्षु** इति \। अनेन बहुल-परिभ्रमण-दुःखं सूचितम् \।
**तावकाः** त्वया स्वीकृताः, त्वदीयाभिमानवन्तो वा \। अत एव
**विचिन्वते**, अन्वेषणेन बहु-दुःखम् अनुभवन्तीत्य् अर्थः \। अतस्
तावकत्वेनैवैतद् दुःखम् अन्यथा तद्-अनुत्पत्तिर् इति भावः \।

[^९३]: तत आरभ्य नन्दस्य व्रजः सर्व-समृद्धिमान् \। हरेर्
    निवासात्म-गुणै रमाक्रीडम् अभून् नृप \।\।


\"वयम्\" इति \"गोपी-जनाः\" वेति साक्षाद् अनुक्तिः, परित्यागेन
हताभिमानतया परम-दैन्येन तथोक्ताव् अप्य् अशक्तेः \। किं वा,
निजार्ति-भरेण सर्वेषाम् अपि तदीयानां दुःख-निवेदनेच्छया
सामान्येनैवोक्तेः \। किं वा, सामान्योक्त्यैवार्थ-गाम्भीर्यापत्तेर् इति दिक्
\। एवम् अग्र अपश्यताम् \[भा।पु। १०.३१.१५\] इत्य्-आद्य् अपि \।

ननु निर्बुद्धयस् तर्हि कस्यचिद् अन्यस्य भवत ? तत्राहुः---**दयित**
इति \। त्वद्-एक-प्रियेभ्यो जनेभ्यः कथञ्चिद् अन्य-सम्बन्ध-मात्रम् अपि
न रोचते इत्य् अर्थः \।

ननु,

क{इ}अब रहिअं पेह्मं णहि ह{इ} माणुसे लोए \।

ज{इ} ह{इ} कस्स बिरहो बिरहे होन्तम्मि को जीअ{इ} \।\।[^९४]

इत्य्-आदिना येन दयितस्य विरहे दयिता न जीवेयुर् नाम ? सत्यम् \।
त्वत्त एव न म्रियन्त इत्य् आहुः---**त्वयि** निमित्ते **धृतासवः**
त्वत्-प्राप्त्य्-आशया जीवन्तीत्य् अर्थः \। यद् वा, **त्वयि** विषये
त्वन्-न्यस्तत्वेन प्राणा न नश्यन्तीत्य् अर्थः \।

[^९४]: कैटव-रहितं प्रेमा न हि भवति माणुसे लोके \।

    यदि भवति कस्य विरहो विरहे सति कः जीवति \।\।


एषु श्लोकेषु पद-वर्णादि-साम्यापेक्षया प्रायः प्रतिपादं
द्वितीयाक्षरस्यैक्यम् \। तथा दल-द्वये कुत्रचित्, अन्यत्रापि क्वचित्
प्रथमाक्षर-षष्ठाक्षरयोश् च कुत्रापि कथञ्चिद् विचार्यम् \। तच् च
श्री-मुक्ता-फल-टीकायां विवृतम् एवास्ति \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**

कृष्णैक-गम्यो वाग्-अर्थो यासां लेखितुम् इष्यते \।

ता एव करुणा-मय्यः स्वीकुर्वन्तु मद्-आग्रहम् \।

पीत-श्री-गोपिका-गीत-सुधा-सार-रस-श्रियाम् \।

श्रीधर-स्वामिनां किञ्चिद् अवशिष्टं विचार्यते \।\।

**अधिकं** सर्वतः \। व्रजे न तत्र तत्र ह्य् आलक्ष्यते \। **हि**
यतः \। **अत्र** व्रजे \। **शश्वत्** निरन्तरम् \। यद् वा, **अधिकम्**
इत्य् अस्यात्राप्य् अन्वयः, प्रतिमुहुर् आधिक्येनेत्य् अर्थः \। **इन्दिरा** इति
सम्पत्-तद्-अधिष्ठात्र्योर् अभेदेन निर्देशः \। तद्-अधिष्ठानेनैव
तद्-वृद्धेः एवं तत्-प्रभावेणात्रत्यानां सर्वेषाम् एव सर्व-मङ्गलं
जातम् \। केवलं दैव-हतानाम् अस्माकम् एव सदा दुःखं, तत्राप्य्
**अधिकम्** इदम् \। सर्वज्ञेन परम-दयालुना अस्मत्-प्राण-वल्लभेनापि
त्वया न ज्ञायते इति \। तद् अधुनान्यत् तावद् अस्तु, तन् मात्रम् अपि
ज्ञायताम् इति व्यञ्जयितुं प्रार्थयन्ते---**दयित** इति \। **दृश्यतां**
ज्ञायतां दुःख-दर्शने सति पर-दुःख-कातरोऽवश्यं साक्षाद् भवेद् इति
तु निगूढोऽभिप्रायः \। किं तद् दुःखम् ? तद् आहुः---**दिक्षु** इति\।
अनेन बहुल-परिश्रमादिकं परिभ्रमणं च सूचितम् \। **तावकाः**
त्वया स्वीकृतास् तदीयताभिमानवत्यो वा \। अत एव **विचिन्वते**
अन्वेषणेन बहु-दुःखम् अनुभवन्तीत्य् अर्थः\। अतस् तावकत्वेनैवैतद्
दुःखम् \। अन्यथा तद्-अनुत्पत्तिर् इति भावः \। तत्र **दयित** इत्य्
अनुकम्पां जनयन्ति, दयतेऽनुकम्पते इति निरुक्त्या \। दैन्यात् दयते
चित्तम् आदत्ते दयित इति क्षीर-स्वामि-निरुक्त्य्-अनुसारेण तु किञ्चिद्
उपालम्भतोऽपि ताम् एव \।

ननु,

क्{इ}अब-रहिअं पेह्मं णहि ह{इ} माणुसे लोए \।

ज{इ} ह{इ} कस्स बिरहो बिरहे होन्तम्मि को जीऐ \।\।

\[कैतव-रहितं प्रेम न तिष्ठति मानुषे लोके \।

यदि भवति कस्य विरहो विरहे भवति को जीवति \।\।\]

इति न्यायेन दयितस्य विरहे दयिता न जीवेयुर् नाम ? सत्यम् \। त्वत्त
एव न म्रियन्त इत्य् आहुः---**त्वयि** निमित्ते **धृतासवः**
त्वत्-प्राप्त्य्-आशया जीवन्तीत्य् अर्थः \। यद् वा, **त्वयि** विषये
**असवः** प्राणाः इन्द्रियाणीति यावत् \। त्वन्-न्यस्तत्वेन पश्यन्तीत्य्
अर्थः \।

एषु श्लोकेषु पद-वर्णादि-साम्यायः प्रायः प्रतिपादं द्वितीयाक्षरस्यैक्यम्
\। तथा दल-द्वये कुत्रचिद् अन्यत्रापि क्वचित्
प्रथमाक्षर-सप्तमाक्षरयोश् चेति कुत्रचित् कथञ्चिद् विचार्यम् \। तच् च
मुक्ता-फल-टीकायां विवृतम् अस्ति \। तत्र **दृश्यताम्** इत्य् अत्र तेषां
प्रथमार्थः पचेर् विक्लित्ति-विक्लेदनावद् दृशोर् अपि
प्रकाश-प्रकाशनार्थत्वात् समर्थनीयः\।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ भगवद्-गानं
सर्वोत्कर्ष-युक्तं भवतीति सर्वोत्कर्ष-वाचिना जयति-शब्देन
तद्-आरम्भः कर्तुं योग्य इति तथैवाहुः---**जयति** इत्य्-आदि \। **तव
जन्मना** प्रादुर्भावेन **व्रजो\ऽधिकं जयति** \। भू-वैकुण्ठत्वाज्
जयत्य् एव \। सम्प्रति त्वत्-प्रादुर्भावेन **अधिकं जयति**,
भौमाभौम-वैकुण्ठत्वात् \। तत्र हेतुः---**इन्दिरा** लक्ष्मीः
**शश्वद्** एव **अत्र हि** अत्रैव **श्रयते**, अत्रैव तिष्ठतीत्य्
अर्थः \। अतो व्रजस्य सर्वोत्कर्षे सति व्रजस्थानाम् अस्माकम् एतादृशं
दौस्थ्यम् अनुचितम् \। तद् अस्य खण्डनार्थं त्वद्-दर्शनं प्रार्थयन्त
इत्य् अर्थः \। \"वृक्षम् अवचिनोति फलम्\" इतिवत् चिञो द्विकर्मकत्वात्
त्वं दृश्यो भवेत्य् आशयः \। त्वद्-दर्शनम् एव काङ्क्षितम्, अन्यथा
**व्रजो\ऽधिकं जयति**-शब्देन नेयौ \। **इन्दिरा श्रयत** इति च यत्,
तत् किं तेनास्माकं कृतार्थता, नेति वाक्यार्थः \।\।१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं तावत् व्रजस्य मङ्गलं
कथयन्त्यः स्वकीयं दैन्यम् आवेदयन्ति---**जयति** इति \। **ते** तव
**जन्मना** **व्रजः** वैकुण्ठाद् अप्य् **अधिकं** यथा स्यात्, तथा
**जयति** उत्कर्षेण वर्तते\। नेयं लीला वैकुण्ठे वर्तते \।

ननु मथुरायाम् एव जन्म इति चेत्, तत्राहुः---**अत्रैव**
त्वज्-जन्म-प्रसिद्धेः \। यदि मथुरायाम् एव जन्माभविष्यत्, तदा
तत्रैव मङ्गलम् अभविष्यत्, अमङ्गल-रूपस्य कंसस्य विद्यमानत्वात्,
देवकी-वसुदेवयोर् बन्धन-रूपस्यामङ्गलस्य दृष्टत्वाच् चेत्य् अन्यथा
उपपत्त्यात्रैव \। तव जन्मनान्यत्रेति \। किं च, बहूनि सन्ति नामानि
रूपाणि च सुतस्य ते \[भा।पु। १०.८.१५\] इति गर्गोक्त्या नन्द-सुतत्वेन
प्रसिद्धेः \। अतस् तव जन्मात्रैव \। अन्यच् च लिङ्गान्तरम्
आहुः---**अत्र** व्रजे यस्मात् त्वं जातः, तस्माद् **इन्दिरा** लक्ष्मीः
**शश्वत्** सर्वदा **श्रयते** \। व्रज-वासिनाम् अनुग्रहम् आकाङ्क्षतीव
सेवते \। वैकुण्ठे सैवैका भार्या, तत्रैव तस्या उत्कर्षः \। अत्र तु
तादृश्या बद्धाः सन्ति \। कदा सावसरो भविष्यति ? इत्य् एवम् आकाङ्क्षती
निरन्तरं सेवते \। अन्यत्र लक्ष्मी-स्थित्या लोकस्योत्कर्षः \। अत्र तु
व्रजे स्थित्या लक्ष्म्या उत्कर्षः \। सा हि पतिव्रता पत्य्-अधीना, पतिस् तु
व्रजाधीनः \। तद् उक्तम् अत्रैव---

> नायं श्रियोऽङ्ग उ नितान्त-रतेः प्रसादः
>
> स्वर्-योषितां नलिन-गन्ध-रुचां कुतोऽन्याः \।
>
> रासोत्सवेऽस्य भुज-दण्ड-गृहीत-कण्ठ-
>
> लब्धाशिषां य उदगाद् व्रज-वल्लभीनाम् \।\। \[भा।पु। १०.४७.६०\] इति
> \।

अतस् **तव जन्मना** व्रजोत्कर्षस्य सार्वजनीनं प्रसिद्धेः \। ततोऽपि
तव न कापि हीनतास्ति \। एवं सर्वत्र व्रजे मङ्गल-जातेऽस्माकम्
एवामङ्गले हेतुं न लक्षयामः निरपराधत्वात् \। ज्ञाते प्रतीकारं
विधास्यामेति \। हे **दयित** ! प्राण-वल्लभ **त्वया दृश्यताम्** \। एता
मदीयाः मत्-कृते दुःखं प्राप्नुवन्तीति \। किं तद् दुःखम् ? तद्
आहुः---**तावकास्** त्वदीया गोपी-जनाः **दिक्षु त्वां विचिन्वन्ति** इति \।
अन्वेषणेन बहु-दुःखम् अनुभवन्ति, तावकत्वाभावे दुःखं न स्याद्
एवेत्य् अर्थः \। यद् वा, **त्वया पश्यतां** प्रत्यक्षीभूयताम् \।

ननु प्रिय-विरहे जीवनम् अप्य् असम्भावितम् इति चेत्,
तत्राहुः---**तावकास्** त्वदीयास् **त्वयि धृतासव** इति \। त्वयि निमित्ते
धृतासवस् त्वत्-प्राप्त्य्-आशया जीवन्ति, नैराश्ये सद्य एव मरणं भवेद्
इति \। यद् वा, **त्वयि** विषये **धृता** न्यस्ता **असवो** याभिः, ता
त्वया रक्षितानां प्राणानां नाश-दर्शनात् कथं जीवन्ति ? इत्य् अर्थः \।
एवं-भूताज् जीवनान् मृतिः श्रेयसी **त्वया दृश्यतां** न जीवनम्, न
चास्माकं मृतिर् इति \। एकाम् अवस्थां देहीति प्रार्थनम् \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

एकत्रिंशे प्रेम-मधु-स्वर-तालादि-सौरभा \।

गोपी-गीताम्बुज-श्रेणी कृष्णाल्य्-आकर्षिणी बभौ \।\।

सनातनेभ्यः स्वामिभ्यः श्री-गुरुभ्यो नमो नमः \।

यद्-उच्छिष्टैक-जीवातुश् चेष्टे सम्प्रति शं प्रति \।\।

पूर्वं जगुर् इत्य् उक्तं तद् एव किम् ? इत्य् अत आह---**गोप्य ऊचुर्** इति \।
हे **दयित** ! **ते जन्मना व्रजो जयति** \। सम्बन्धि-विशेषानुक्त्या
सर्वेभ्य एव लोकेभ्य उत्कर्षेण वर्तत इत्य् अर्थः \।
वैकुण्ठ-लोके\ऽपीदृश इति तद्-व्यावृत्त्य्-अर्थम् आहुः---**अधिकं** यथा
स्यात्, तथेति \। वैकुण्ठः सर्वोत्कृष्ट एव, व्रजस् तु सर्वोत्कृष्टतम
इत्य् अर्थः \। तल्-लिङ्गान्तरम् अप्य् आहुः---**इन्दिरा** महा-लक्ष्मीः
**शश्वत् श्रयते** सेवते, श्रिञ् सेवायाम् \। वैकुण्ठे तु सा एव सेव्यते
इत्य् अतो वैकुण्ठाद् अपि व्रजः सर्व-समृद्धि-पूर्ण इति भावः \।

एवं तद्-धेतुक-महा-सुख-परिपूर्णे व्रजे त्वत्-प्रेयस्यो वयम् एव
सर्व-लोकादृष्ट-श्रुत-चर-परमासह्य-दुःखं यद् अनुभवामः, तस्मात्
त्राणं त्वां न प्रार्थयामहे, किन्त्व् एक-वारं दृष्ट्वा स्व-नयने
सफलयेत्य् आहुः---**अत्र** वृन्दावने **हि** निश्चितम् एव **दृश्यताम्**
\।

किं द्रष्टव्यम् ? **तावका** जनास् **त्वां विचिन्वते** इति \। कथम्
एतावत्-सन्तापवत्यो\ऽप्य् एतान् विपद्यन्त इति मा संशिष्ठा इत्य्
आहुः---**त्वयि धृता** अर्पिताः **असवो** यैस् त्वयैवोन्मादितैः, ते यद्य्
अस्माकम् एव अस्मास्व् एवास्थास्यन्, तदा तेषु विरहानल-दग्धेषु सत्सु
वरम् एतावत्-क्षणे मृत्वा सुखिन्य एवाभविष्यामेति \। **त्वयि** तु
स्व-नाथे महा-सुखिनि ते सुखम् एवानुवर्तन्ते इति कथम् असूनां सुखे
सति देहा विपद्यन्ताम् ? इत्य् अतस् तवास्मद्-दुःख-दर्शनात्मकं सुखं
शाश्वतिकम् एवेति भावः \।

अत्र श्लोके प्रतिपादं द्वितीयाक्षरस्यैक्यम्, तथा
प्रथमाक्षर-सप्तमाक्षरयोश् च \। एवम् अन्येष्व् अपि श्लोकेषु प्रायः
क्वचित् क्वचिद् अस्ति \। तच् च मुक्ता-फल-टीका-कारैर् विवृतम् \।\।१\।\।

**\॥।**

\।\। १०.३१.२ \।\।

शरद्-उदाशये साधु-जात-सत्-

सरसिजोदरे श्री-मुषा दृषा \।

सुरत-नाथ तेऽशुल्क-दासिका

वरद निघ्नतो नेह किं वधः \।\।

**श्रीधर-स्वामी (भावार्थ-दीपिका) :** अत्र स्वतन्त्राणां बाहूनां
वक्तृत्वाद् अपरा आहुर् इति सर्व-श्लोकेष्व् अवतारणा \। अथापि सङ्गतिर्
उच्यते---तत्र विचिन्वन्तु मम किम् ? इति चेत् तत्राहुः---**शरद्**- इति
\। **शरद्-उदाशये** शरत्-कालीने सरसि **साधु जातं** सम्यक् जातं
यत् **सरसिजं** विकसितं पद्मम्, तस्य **उदरे** गर्भे या **श्रीः,**
तां **मुष्णाति** हरतीति तथा तया **दृशा** नेत्रेण \। हे
**सुरत-नाथ** ! संभोग-पते ! **वरद** ! अभीष्ट-प्रद !
**अशुल्क-दासिका** अमूल्य-दासीर् नो **निघ्नतो** मारयतस् **ते** तव
त्वया क्रियमाण **इह** लोकेऽयं **वधो** **न** भवति **किम्** ?
शस्त्रेणैव वधो वधः, किं **दृशा** वधो न भवति ? किन्तु भवत्य्
एव \। अतस् तव दृशाऽपहृत-प्राण-प्रत्यर्पणाय त्वया दृश्यताम् इति
भावः \। त्वया दृश्यताम् \[१\] इति यथा-संभवं सर्वत्र वाक्य-शेषः
\।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अवतारणा* अवतरणिका \।
*सङ्गतिः* प्रसङ्गावसरादि-रूपा \। *तत्र* ताः \। *तत्र* आक्षेपे \।
**शरद्-उदाशय** इत्य् अलुक्-समासः \। किं शस्त्रेण शतघ्न्य्[^९५]-आदिना ?
यतो ***दृशा** भवत्य्* एव *वधः,* अतः कारणात्
त्वन्-नेत्र-हृतास्मत्-प्राण-प्रत्यर्पणार्थम् \। *इति भावः*
इति---दर्शनाभावेऽस्माकं प्राणा अस्माकं देहेषु नायास्यन्ति, किं तु
गमिष्यन्त्य् एवेत्य् आशयः \। *यथा-सम्भवं* यथा-योग्यम् \।
सर्व-*वाक्यस्य* सर्व-श्लोकस्य *शेषः*, अन्ते योज्यम् इत्य् अर्थः \।
**दृशः** परम-तस्करत्वम् उत्तम-काले जल-दुर्गे साधूनाम्
उत्तम-द्रव्यान्तर्-न्यस्त-लक्ष्मी-तुल्य-महा-धनस्य प्राणस्य हरणात् \।

[^९५]: अ पर्तिचुलर्ल्य् देअद्ल्य् wएअपोन् उसेद् अस् अ मिस्सिले, सुप्पोसेद् ब्य् सोमे
    तो बे अ सोर्त् ओफ़् फ़िरे-अर्म्स् ओर् रोच्केत्, बुत् देस्च्रिबेद् ब्य् थे चोम्मेन्तर्य्
    ओन् थे महाभारत अस् अ स्तोने ओर् च्य्लिन्द्रिचल् पिएचे ओफ़् wओओद् स्तुद्देद्
    wइथ् इरोन् स्पिकेस्। (म्W)


*अत्र सारार्थ-दर्शिनी-टीका अक्षरशः सन्निवेशिता* \।२\।\।

---------------------------------------------------------------------------------------------------------------------

**कैवल्य-दीपिका : शरदि उदाशयो** जलाधारः \। तस्मिन् **साधु
जातं** यत् **सत्** प्रशस्तं **सरसिजम्**\। तस्य **उदर-श्रियं**
गर्भ-शोभां **मुष्णाति** अपहरति या **दृक्**, तया \। **सुरतनाथ**
सम्भोग-स्वामिन् ! दृष्ट्यैव सम्भोग-दासीत्य् अर्थः \। **अशुल्क-दासिकाः**
निर्मूल्य-दासीः \। अस्मान् **निघ्नतः** तादृग्-दानाभावाद् इत्य् अर्थः \।
**वध** इति वध-जन्यं पापं तत्-साधनत्वात् तच्-छब्दः, आयुर्
घृतम्[^९६] इतिवत् \। अत्र पाद-चतुष्केऽपि द्वितीयम् अक्षरं रेफः
\।\।२\।\। \[मु।फ। १२.२२\]

[^९६]: आयुर् घृतम् इत्य् अत्रायुष्कारणम् अपि घृतं
    कार्य-कारण-भाव-सम्बन्ध-सम्बन्ध्य्-आयुस् तादात्म्येन प्रतीयते \।
    अन्य-वैलक्षण्येनाव्यभिचारेणायुष्करत्वं प्रयोजनम् इति
    साहित्य-दर्पणं (२.१७) \।\।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** नो चेद् दृश्यतां यासि,
तदा स्त्री-वधो\ऽपि भविष्यतीत्य् आहुः---**शरद्-उदाशये** इत्य्-आदि \।
शरत्-सम्बन्धिन्दि जलाशये **साधु-जात** यत् **सत्** उत्कृष्टं
**सरसिजं,** तद्-**उदरे** या या श्रीः, तां **मुष्णाति** या, तया
**दृशा** **वधो** न दुष्करः \। जल-मध्य-स्थ-जलजस्य उदरस्थां
श्रियं या हरति, सा स्थलस्थानाम् अस्माकं जीवितं हरिष्यतीति किं
चित्रम् ? यद्यपि त्वं दृशा वधं करोषि, तथापि सैव दयित दृश्यताम्
\[१\] इति यत् पुनः प्रार्थयते, तत् खलु \"विषस्य विषम् औषधम्\"
इति न्यायात् \।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : श्री-मुषा** इति दृशः
परम-तस्करत्वं ध्वनितम् \। उत्तम-काले जल-दुर्गे साधूनाम्
उत्तम-द्रव्यान्तर्-व्यस्त-लक्ष्मी-तुल्य-महा-धनस्य हरणात् \। अत
ईदृश-चौरेण वधोऽपि सुघट एवेति भावः \। वस्तुतश् चैवं दृशः
परम-सौन्दर्यम् उक्तम् \। **दृशा** इत्य् एकत्वेनैव भाव-विशेष-सूचनात्
क्षोभणत्वम् \। यद् वा, एकयापि दृशेत्य् अर्थः \।

**अशुल्क-दासिका** इति मूल्यं विना क्रीता अधम-दासीर् अपीत्य् अर्थः \।
सम्बोधनाभ्यां वधस्यानौचित्यं सूचितम् \। वधेन सुरतस्य
भक्ताभीष्ट-प्रदत्वस्य च पूर्व-दत्त-वरस्य वा हानेः \। श्लेषेण
**सुरतेश्वर** इति \। त्वयैवास्मासु तद्-इच्छा कारिता, तत्र च
वर-दानेन दृढीकृतेति न तत्रास्माकं धार्ष्ट्यादि-दोष इति भावः \।
अन्यत् तैर् व्याख्यातम् \।

यद् वा, ननु प्राज्ञ-प्रवर ! अस्मन्-मरणात् त्वयि दोष-प्रसङ्गः स्याद्
एवेत्य् आहुः---**शरद्** इति \। **दृशा सुरत-नाथ** ! दृष्ट्यैव
सम्भोग-सुख-प्रदोऽसीत्य् अर्थः \। **निघ्नतस्** तादृग्-दानानाचरणात्
**वधः**, तज्-जन्यं पापम् इत्य् अर्थः, \"आयुर् घृतम्\" इतिवत् \। अन्यत्
समानम् \।\
\
यद् वा, तादृश-दृशैव तद्-रूपेण **शुल्केन दासिकाः** \। किं वा, शुल्कं
विनैव दासीर् निघ्नतो विरहार्त्या त्यागेन वेति स्वत एवायाति,
तद्-उपसत्तेः \। सम्बोधन-द्वयं प्रणय-कोपाद् विरहार्ति-विशेषाद् वा \।
तथा हि, सुष्ठु-रतानां जनानाम् उपतापकेति नाथतेर् उपतापार्थकत्वात्
\। निज-वर-च्छेदकेति परम-घातकेति वा \। दो अवखण्डने \। अतो
निज-दोष-परिहारार्थम् अप्य् आगम्यताम् इति भावः \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : शरद्-उदाशये** इति \।
जन्म-काल-स्थानयोः साद्गुण्यं दर्शितम् \। **साधु-जात** इति जन्मनः
**सद्** इति जातेर् व्यक्तेश् च \। **उदरे** इति तत्रापि तद्-अन्तः-कोषस्य
इति कमलस्य शोभा परमाकाष्ठा दर्शिता \। तादृश-तच्-**छ्री-मुषा**
स्व-श्रिया तच्-छ्रियं हरत्य् एवेत्य् अर्थः \। यत्र यत्र सा स्फुरति,
तत्र तत्र तच्-छ्रीर् न दृश्यते इति नव-नव-श्री-युजा अनया नूनं
चोर्यत एव सा इति भावः \। **दृशा** इत्य् एक-वचनम् एकयैव
भाव-सूचनात् \। एकयापि किम् उत द्वाभ्याम् ? इति श्लेषात् \। **दृशा** इति
**सुरत-नाथ** इत्य् अत्राप्य् अन्वयः \। **हि** दृशैव \। सुरत-याचकेति
त्वयैवास्मासु तद्-इच्छा कारिता \। तत्र च **वरद** ! इति वर-दानेन
दृढीकृता चेति, तत्रास्माकं न दोषः, **अशुल्क-दासिका** इति प्रत्युत
गुणा एव \। भवतस् तु सोऽपि दोषः सम्प्रति तु महान् एवेत्य्
आहुः---**निघ्नत** इति \। श्लेषेणापि तस्मिन् तत्रैव दोषार्पणाय
चौर्य-क्रियाभिनिवेशो दर्शितः \। स हि चौरेषु क्रिया सम्भवति,
साधूनाम् अपि सम्पत्त्य्-आदानाद् अत्युत्कट-दोषस्यागणनेन,
अतिनिगूढ-पर-वस्तु-ज्ञानेन, अतिदुर्लङ्घ्य-लङ्घनेन च \।

तत्र प्रथमं **सत्-सरसिज-** इति पर्यन्तेनोक्तम् \।
**शरद्-उदाशये** इति स्वच्छतादि-गुण-युक्तस्य जनयितुः
**साधु-जात-** इति जन्मनः, **सद्** इति स्वरूप-गुणस्य च प्रशंसनात्
\। द्वितीयं महा-जलान्तः-**सरसिजोदरे** विलीय स्थितत्वेन \।

तृतीयं च वर्षानन्तर-कालीनत्वात् अतिपूर्णस्य उदाशयस्य
दुरवगाह-मध्य-देशत्वेन सहस्र-पत्राख्य-सरसिजोदरस्य दृग्भिर्
दुर्भेदत्वेन चेति \। किं च, त्वद्-भयाद् इव तथा निगूढापि **श्रीर्**
नायिका **मुष्टा** \।

ततः सरलानां व्रज-वृन्दावनयोर् निर्भयं भ्रमन्तीनाम् अस्माकं वा का
वार्ता ? भवत्व् अस्माकम् अपि तद्-द्वारा मोषणम्, किं तु सा
कृत-तादृक्-कौटिल्यापि स्व-चक्षुषोर् अन्तरे रक्षिता, वयं तु
तादृश-सरला अपि बलान् मोषणे प्रत्युत **अशुल्क-दासिकाः**, तत्रेर्ष्यां
त्यक्त्वा निरुपाधितया सेवमाना अपि तद्-द्वारा पुनर् निहन्तुम् आरब्धाः इति
परम् अन्याय्यम् इत्य् आहुः---**निघ्नत** इति \। **नेह किं वधः ?** इति
चौर्याल् लोकेन न ज्ञायतां नाम इत्य् अपि किं न स्यात् ? इत्य् अर्थः \।
सम्बोधन-द्वयेन चेदं ज्ञाप्यते---अहो ज्ञाते तत् तत् सर्वं
त्वयैतद्-अर्थम् एव मृषा प्रपञ्चितम् इति \। अन्यत् तैः \।

यद् वा, तादृश-दृशैव **शुल्क-दासिकाः** \। तद्-रूपेणैव
**शुल्क-दासिका** इत्य् अर्थः \। तादृशीर् अपि **निघ्नतः** त्यागेन
मारयतः \। हे \[**सुरत-नाथ**\] सुष्ठु-रतानां जनानाम् उपतापक !
नाथतेर् उपतापार्थत्वात् \। तथा हे \[**वरद**\] निज-वर-च्छेदक !
अतो निज-दोष-परिहारार्थम् अप्य् आगम्यताम् इति भावः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अन्यच् च व्रजस्यैवम्
उत्कर्षके इन्दिराया अप्य् अत्रैव शश्वद्-भावे
स्त्री-निकर-वधो\ऽत्यन्तायोग्यः \। यदि वा वदसि \"नाहं वो हन्मि\" इति
तद् अपि न, अशस्त्र-वधः **किं वधो** **न** भवति ? इत्य्
आहुः---**शरद्-उदाशय** इत्य्-आदि \। हे **सुरत-नाथ** ! अथवा, हे
सुष्ठु रत ! हे नाथ ! **दृशा** अपणा **अशुल्क-दासिका** अपण-क्रीता
दासीः, उपेता दासी-भूता इति यावत्\। **इह** वृन्दावन-भूमौ **किं
वधो न** ? सामान्य-पुण्य-स्थल एव जनो हत्यां न करोति, त्वं त्व्
इहापीति इह-शब्द-महिमा \।

दयित दृश्यताम् \[१\] इति पूर्वोक्त्या साक्षाद् आविर्भूतम् इव मत्वा
तद्-दृशोर् भाग्याद् अन्तः-क्षोभम् अनुभवन्त्यः काश्चिद् एवम् उक्तवत्यः \।
दृशा कीदृश्या ? **शरद्-उदाशये** शरत्-कालीने सरसि **साधु-जातं**
सम्यग्-उत्पन्नं यत् **सत्** उत्कृष्टं **सरसिजं,** तस्य **उदरे** या
**श्रीः,** तां **मुष्णाति** इति तथा तया, चौरस्य तद्-अङ्गान्य् अपि
चौराणीत्य् अर्थः \।

अथवा, एवम्भूताया दृशो\ऽनुपलब्धा इत्य् अर्थे तृतीयान्ते दृक्-शब्दे
लक्षणा \। यथान्नेन म्रियन्ते अन्नानुपलब्ध्ये\ऽत्य् अर्थः \। यद् वा,
**दृशा वरद** ! अभिलाष-प्रद ! अतो दृश्यताम्, तद् अकृत्वेह **किं**
वधो **न वधः** ? इति न केवलं **सुरत-नाथो**\ऽसि,
**वरदो**\ऽप्य् असि \। हे **वरद** ! वरद-कर्तृक-वधो\ऽत्यन्तम्
अनुचित एव \।\।२\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २९०) :** अथाभिव्यक्त-भावत्वम् \।
तत्र पूर्व-रागे---**शरद्-उदाशये** इत्य्-आदि \। हे **दृशा** एव
**सुरत**-याचक ! तत्रापि हे कात्यायन्य्-अर्चनान्ते **वर-प्रद** !
तत्रापि भाव-विशेष-दर्शितया **दृशा** कृत्वैव
**अशुल्क-दासिका**-तुल्यत्वं प्राप्ताः, तयैव पुनर् **निघ्नतस् तव न
किं वधः** स्त्री-हत्यापि न भवति ? दृशस् तादृशत्वे
महा-मोहन-चौरत्वं दर्शयति---**शरद्-उदाशय** इत्य्-आदि \।\।२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु भवतीनां मया किम् अपि
कृतम् ? किम्-अर्थम् आक्रोशन्ति ? इति चेत्, तत्राहुः---**शरद्** इति \। एवं
हि लोके प्रसिद्धिः---चौरस् तु सर्वस्वम् अपहृत्य शस्त्रेण हन्ति \। इदं
त्व् अलौकिकं चौर्यं यद् दासीनां सर्वस्वम् अपहृत्य शस्त्रेण वध इति
तद् एव विविच्य कथयन्ति---**शरद्-उदाशये** सरसि जल-दुर्गे
**साधु-जातं** यत् **सरसिजं** कमलं, तस्य **उदरे** या **श्रीः**,
तां **मुष्णाति** चोरयति, तया **दृशा वधः** **न** इति \। यथा
कश्चित् चौरः तान् अन्तः-स्वायतांश् चौरान् इतस् ततः प्रेषयति, ते
चौर्येणार्जितं तस्मै प्रयच्छन्ति, तथा तव दृशि कमल-सम्पदं
**तद्-उदरे** स्थिताम् अपि आच्छिद्य, त्वयि समर्पयतीति \। अत
एवं-भूतया **दृशा** चौर-भूतया द्वारेण **अशुल्क-दासिका** मूल्यं
विना क्रीता दासीर् **निघ्नतो** मारयतस् तव त्वया क्रियमाणो **वध**
इहास्मिन् विरहावसरे **किं वधो न** भवति ? काक्वा किं शस्त्रेणैव
वध इति न, किन्तु वधो भवत्य् एव \। यथा कमलोदरे स्थिता **श्रीः
दृशा मुष्टा**, एवं गोपीनाम् अन्तः-स्थितान् अपि प्राणान् अपहृत्य तुभ्यं
समर्पयिष्यतीति \। दृश एव चौरत्वं मारत्वं चोक्तम्, दृशा क्रियमाणो
वधः त्वय्य् एव फलिष्यतीति, भृत्य-कृतं राजनीव \। अतस् तव महती
दुष्कीर्तिर् भविष्यतीति भावः \।

हे **सुरत-नाथ** ! सम्भोग-सुख-प्रद ! यद् वा, हे **सुरत-नाथ**
! सुर-ताप-नाशात् तथा याच्यते\। यद् वा, सुरतं नाथ्यते उपतप्यते
येन \। नाथृ नाधृ याच्ञोपतापैश्वर्याशीःषु इति धातो रूपम् \।
विरहार्ति-प्रदत्वेन सुरतस्य दाहकत्वं सूचितम् \। यद् वा,
**सुरतानां** त्वयि रक्तानां **नाथ** ताप-कर्तः ! इदं त्वय्य्
अतिचित्रम् इत्य् अर्थः \। हे **वरद** ! पूर्वम् उक्तं मयेमा रंस्यथ
क्षपा \[भा।पु। १०.२२.२७\] इति वर-प्रत्यर्थम् आगतानां **किं वध**
उचितो भवति ? अपि तु नेत्य् अर्थः \। सम्बोधन-द्वयेनेदं
सूच्यते---**सुरत**-सुखम् अस्मत्-तत्त्वतः सर्वत्र प्रसृतं भवत्व्
एतद्-अर्थम् आगताः तत्-कार्यं दूरत एव स्थितं प्रत्युतास्मान् मारयितुम्
उद्यतोऽसि \। अतः काम-शास्त्र-वैफल्यं जातम् इति भावः \।

यद् वा, **दृशा शुल्क-दासिकाः** तव दर्शन-मात्रेण मूल्य-क्रीता **नो
निघ्नत** इह वने विजने मारयतः मूल्येन क्रीत्वा मारयतः सतः
त्वया क्रीयमाणो वधः **किं-वधः** कुत्सितो वध इत्य् अर्थः \।
अत्रत्याः वृक्षाः पक्षिणश् च एत एव साक्षिणो अस्मद्-वध-प्रसिद्धिं
कथयिष्यन्तीति भावः \।

यद् वा, हे **वरद** ! अवखण्डने इति धातोर् इदं रूपं पूर्वं वरं
दत्त्वा इदानीं खण्डयसीति \। अस्मन्-मारणेन स्त्री-वध-दोषः
प्रतिज्ञा-भङ्ग-रूपो दोषश् च भविष्यतीति \। अतो
दोष-द्वय-निराकरणार्थं त्वया दृश्यताम् इति वाक्यार्थः \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु किम् अहं युष्मभ्यं
दुखं दित्सामि यद् एवं सूचयथ ? इति तत्र त्वम् अस्मान् खलु हंस्य्
एवेत्य् आहुः---**शरद्-** इति \। **दृशा** एव **सुरतं नाथसि** याचसे,
अथ च दृशैव **वरद** अभीष्ट-सुखं ददासि, अथ च तयैव दृशा
प्रेमानल-पुञ्ज-प्रक्षेपिण्या **निघतोऽशुल्क-दासिका** अस्मान् मारयतस्
तव इह **किं न वधः** ? किं शस्त्रेणैव वधो वधः ? दृशा वधो
वधो न भवति ? अपि तु भवत्य् एव \। तस्मात् हे **वरद** ! अभीष्टं
ददद् एव अभीष्टम् ऐहिकं पारत्रिकं च सुखं द्यसि खण्डयसीत्य्
अर्थः \। किं चास्मासु ते सत्त्वं चेद् भवति, तर्हि स्व-धनं पालय
ज्वालय वा न दोषः \। वयं तु त्वया न शुल्केन क्रीता, नापि परिणयेन
गृहीताः, किन्त्व् **अशुल्क-दासिका** वयं स्वयम् एव मौग्ध्येन अभूमेत्य्
अर्थः \। तत्र तस्य मोहनोन्मादन-महा-चौर्य-चक्रवर्तित्वम् एव हेतुं
वदन्त्यो दृशं विशिंषन्ति---**शरत्**-काल-सम्बन्धी य **उदाशयः**
गम्भीर-स्वच्छ-जल-पूर्णस् तडाग इत्य् अर्थः \। तत्र **साधु-जातं**
साधु-समय-प्रदेश-प्रकारतो जातं **सत्** जात्याप्य् उत्तमं यत्
**सरसिजं** विकसित-पद्मं, तस्य **उदरस्थां श्रियं** शोभां
सम्पत्तिं **मुष्णाति** चोरयतीति तथेति दृशः
सौन्दर्य-सौरभ्य-शैत्य-सौकुमार्यान्य् असाधारण्यान्य् उक्तानि \। या खलु
तादृशं जल-दुर्गम् अप्य् उल्लङ्घ्य तादृशाभिजातस्य सज्जनस्यान्तः-पुरं
प्रविश्य सम्पत्तिं चोरयति, सा तव दृक् चोरिका केनापि
मोहनोन्मादन-धूलि-प्रक्षेपणोन्मादिताभिर् अस्माभिः स्वयम् एव दत्तं
सुरत-धनं प्राणांश् च नीत्वा तुभ्यं ददौ \। अत एव पूर्वम् उक्तं
**त्वयि धृतासव** इत्य् अतो वयं त्वया निर्धनीकृत्य हता एवेति
परः-सहस्र-स्त्री-वध-पातकं त्वया गृहीतम् एवेति ध्वनिः \। अतः
पापाद् भीत्यापि दर्शनं देहीत्य् अनुध्वनिः \।\।२\।\।

**\॥।**

\।\। १०.३१.३ \।\।

विष-जलाप्ययाद् व्याल-राक्षसाद्

वर्ष-मारुताद् वैद्युतानलात् \।

वृष-मयात्मजाद् विश्वतो-भयाद्

ऋषभ ते वयं रक्षिता मुहुः \।\।

**श्रीधर-स्वामी (भावार्थ-दीपिका) :** किं च, बहुभ्यो मृत्युभ्यः
कृपया रक्षित्वा किम् इतीदानीं दृशा मन्मथं प्रेष्य घातयसीत्य्
आहुः---**विष-** इति \। हे **ऋषभ** ! श्रेष्ठ ! **विष-मयाज्**
**जलाद्** योऽ**प्ययो** नाशस् तस्मात्, तथा **व्याल-राक्षसाद्** अघासुरात्,
**वर्षान् मारुताद्** **वैद्युतानलाद्** अशनि-पातात्, **वृषो**ऽरिष्टः[^९७]
तस्मात्, **मयात्मजाद्** व्योमात्, **विश्वतो**ऽन्यस्माद् अपि सर्वतो
**भयाच्** च कालिय-दमनादिना **रक्षिताः** \। किम् इदानीम् उपेक्षसे ?
इति भावः \।\।३\।\।

[^९७]: अरिष्ट-व्योमासुरयोर् वधस्य भावित्वे ऽपि गर्गादि-मुखाच्
    छ्रुतत्वेन विप्रलम्ब-पोषकत्वेन वा भूतवन् निर्देशः \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इतोऽप्य् अधिकम् उपालम्भम्
आहुः---*किं च* इति \। *प्रेष्य* प्रेर्य \। यद् वा, **ऋषभ** इत्य्
अवतारान्तर-नाम्ना सम्बोधयन्ति \। ऋषभ-देववत् समधि-निष्ठत्वात्
किं नास्मान् पश्यसि ? यद् वा, यथा ऋषभावतारेणार्ता वृष्टि-**भयात्**
प्रजा **रक्षिताः** कुतोऽविता मारिताः स्याम चेत्, तदैव भद्रम्
अभविष्यत् \। अधुना स्व-हस्त-मारणायावशेषिताः स्त्री-वधोऽतिनिन्द्यो
भविष्यत्य् एवेत्य् अन्ये \। *इति भावः* इति---अन्ते रण्डाविहिश् चेद् आदाव् एव
कुतो न सः इति न्यायेन रक्षितोपेक्षा नोचितेत्य् अभिप्रायः \।\।३\।\।

---------------------------------------------------------------------------------------------------------------------

**कैवल्य-दीपिका :** सदा त्रातुम् आकस्मिकम् उपेक्षणं तव नोचितम् इत्य्
आहुः---**विष**- इति \। **विष**-रूपात् कालिन्दी-**जलाद्** योऽ**प्ययो**
नाशः \। **व्यालः** अघासुरः \। **राक्षसः** प्रलम्बः \। **वर्षाद्**
इन्द्र-कोपात् संवर्त-कोप-द्रवः \। **मारुतो** वात्या-रूपस् तृणावर्तः \।
**वैद्युतो**ऽग्न्य्-उत्पातः \। **वृषो**ऽरिष्टः \। **मयात्मजो** व्योमः \।
किं बहुना, **विश्वतः** सर्वस्माद् **भयाद्** भय-हेतोः \। हे **ऋषभ
!** सर्व-श्रेष्ठ ! **ते** त्वया \। अत्र पाद-त्रये प्रथमं व-कारः,
द्वितीयः ष-कारश् चतुर्थोऽपि \।\।३\।\। \[मु।फ। १२.२३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अथ यदि नो वध एव
तवोद्देश्यः, तदा पूर्वं पूर्वम् उपसन्नेभ्यो वध-हेतुभ्यः कथं
रक्षिता ? इत्य् आहुः---**विष-जलाप्यायाद्** इत्य्-आदि \।\।३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विष-जलादिभ्यो**
गो-गोपादीनां वर्षादिभ्यश् च सर्व-व्रजस्यैव रक्षणेन
आत्मीयात्म-पालनात् \। किं वा, तत्र तत्र
श्री-कृष्ण-विषयक-माङ्गल्येनैव सर्व-रक्षा-मननाद् **वयं रक्षिता**
इति प्रेमोद्रेकेणोक्तं \। तत्र वृष-मयात्मजाद् इति भावि-सूचनम् \।
सहज-सार्वज्ञ्याद् विशेषतश् च विरहार्त्या प्रेम-विशेषोच्छलनात् स्वत
एव तत्-तत्-परिस्फूर्तेः, तस्य भावित्वेऽपि भूत-निर्देशः,
सुनिश्चितत्वात् \। अहो कति गणयानि, बहुभ्योऽपि दुःखेभ्यो रक्षिता इत्य्
आहुः---**विश्वतः** पूतना-शकट-तृणावर्त-यमलार्जुनेभ्यो
बक-वत्स-दवानल-केश्य्-आदिभ्योऽपि **भयाद्** इत्य् एवं पुनः पुनस्
**ते** त्वया त्वदीया वा **वयं रक्षिताः** \। तच् च तव युक्तम् एवेति
सम्बोधयन्ति---**ऋषभ** ! कारुण्यादिना सर्वतः श्रेष्ठ ! इति \। यद्
वा, व्रजेश्वर ! इति **वयम्** इत्य् अत्र स्पष्ट-निर्देशः
स्व-विषय-कोप-कार-विज्ञापनाय \। तच् चाधुनापि तद्-अर्थं मुहुर् इति
तत्रौदासीन्य-राहित्येन परम-कृपालुत्वं सूचितम् \। किं वा,
प्रेम-विवशानां तासां स्वप्न-मनोरथादौ पुनः पुनस् तेषाम् एव साक्षाद्
इव स्फूर्त्य्-अभिप्रायेण, पूर्वोक्त-क्रमातिक्रमा विरह-वैवश्यात् \। किं
वा, श्री-कृष्ण-विषयक-तत्-तद्-भये तेषां यथोत्तरं न्यूनताभिप्रायात्
\। अत एवैते स्पष्ट-निर्दिष्टाः \। ततश् च **विष-जलाप्ययाद्** अपि
**रक्षिताः** \। किं वक्तव्यम् ? **व्याल-राक्षसाद्** इत्य् एवं व्याख्येयम्
\। अन्यत् तैर् व्यञ्जितम् \।

यद् वा, **व्यालाः** कालियाजगरादयः \। **राक्षसाः** पूतनावकाशाद्याः,
शङ्खचूडश् च यक्ष-राक्षसयोर् अभेदात् \। स च श्री-ध्रुवोपाख्यानान्ते
व्यक्त एव \। तेषां जाताव् एकत्वं पुनर् द्वन्द्वैक्यम् \। एवम् अग्रेऽपि,
**वर्षं** दुर्मदेन्द्र-प्रेरित-संवर्तक-कृतम्, **मारुतस्**
तदानीन्तनस् तृणावर्तश् च \। **वैद्युतं** विद्युत्-समूहः \। तद्
वर्ष-कालीनम् एव \। **अनलश्** च स्थान-द्वय-दावः \। **विश्वतस्**
तद्-इतरेभ्यः शकटादिभ्यः, **ते** गोपा **वयं** च **रक्षिताः** \।
**त्वया** इति प्रकरण-बलात् गोपा इति साक्षाद्-अनुक्तिस् तदानीं
तत्-प्रसङ्गस्यायोग्यत्वात् \। तत्र **विष-जलाप्ययाद्** गोपाः सुधा-दृष्ट्या
जीवनादिना, **वयं** च शोक-भरेण तत्र प्रविश्य मरणोद्यताः,
कालिय-मर्दनादिना **अजगरात्** श्री-नन्दः, पूतनातस् तन्-निपात-भयात्
\। प्रायः सर्वोऽपि व्रजः शकटार्जुनतो वत्स-बकाद्य्-असुरेभ्यश् च
बालकाः, शङ्खचूडाद् वयम्, **वर्षात्** सर्वोऽपि व्रज इत्य् एवं
विवेचनीयम् \। तत्र ते इति दृष्टान्ततयोह्यम् \। एवं सामान्येनैव
**वयं रक्षिताः** स्मः \। अधुना तु त्वद्-एक-गतयो वयं विशेषेण
रक्ष्या इति भावः \। अन्यत् समानम् \।

यद् वा, **किं**-शब्दः पूर्वस्माद् अनुवर्तेत \। ततश् चायम्
अर्थः---\"तस्मात् तस्मात् किम् इति रक्षिताः ? मारिताः स्याम चेत्, तदैव
भद्रम् अभविष्यत्\" इत्य् अर्थः \। ततश् च तेषां दुर्मारकतापेक्षया
यथोत्तरं श्रैष्ठ्यम् ऊह्यम् \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं परम्परया
सर्व-साधारणतया च **त्वया वयं** सदा **रक्षिताः** स्म एव \।
तर्हि विष-वृक्षोऽपि संवर्ध्य स्वयं छेत्तुम् असाम्प्रतम् \[कु।सं।
२.५५\] इति नीतिः \। कथं न स्मर्यताम् ? इत्य्
अभिप्रेत्याहुः---**विष-जलाप्ययाद्** इति \। **विष-जलं**
कालिय-ह्र्द-जलम्, तेन पीतेनाप्ययात् गवां गोपानां च मरणात् \।
**व्याल-राक्षसाद्** अघात् \। रक्षो विदित्वाखिल-भूत-हृत् स्थितः
\[भा।पु। १०.१२.२५\] इत्य् अनेन तस्यैव व्याल-रूपस्य राक्षसत्वेन
निर्देशः कृत इति तस्माद् बाल-वत्सान् गिलितवतो **वयं रक्षिता** इति
सर्व-गोकुल-जीवन-रूपाणां तेषां रक्षणेन गोकुलस्य रक्षणाद् **वयम्**
अपि **रक्षिता** इत्य् अर्थः \। इति परम्परा दर्शिता \। **वर्ष-मारुतात्**
वर्ष-मिश्रान् मारुतात्, तत्रैव वज्राश्म-परुषानिलैर् इत्य् उक्त्या
**वैद्युतानलाच्** च श्री-गोवर्धन-धरणेन त्वया रक्षिता इति
सर्व-साधारणतया दर्शिता \। **वृषमयात्मजाद्** इति समाहारं वृषात्
वत्साकारत्वेन गताद् अपि परिणामे बृहत्त्व-दर्शनात् \। **वृषात्**
वत्सासुरात् **मयात्मजात्** तल्-लीलाया अतिबाल्य-चरितत्वेनैव
निर्णेष्यमाणत्वात् पूर्वम् एव व्योमासुराच् चेति पुनः परम्परा दर्शिता,
वराह-तोको निरगात्[^९८] \[भा।पु। ३.१३.१८\] इतिवत् \। **वृषात्मजाद्**
वत्सात् **मयात्मजाद्** व्योमाच् चेति वा \। अथ सर्वम् एव सङ्गृह्य
आहुः---**विश्वतो भयाद्** इति \। तत्र तत्र योग्यताम् आहुः---हे
**ऋषभ** ! सर्व-श्रेष्ठ इति \।\।३\।\।

[^९८]: इत्य् अभिध्यायतो नासा-विवरात् सहसानघ \। वराह-तोको निरगाद्
    अङ्गुष्ठ-परिमाणकः \।\।


---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३९२) :** तत्र **विष-जलाप्ययाद्**
\[भा।पु। १०.३१.३\] इत्य्-आदिकं सर्वस्यैव गोकुलस्य
स्व-रक्षणीयता-दृष्ट्याप्य् अस्मान् अधुना रक्षेत्य् अभिप्रायम् \।
**वृषात्मजाद्** वत्सात् **मयात्मजात्** व्योमासुराद् इत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : विष**- इति \। **वृषमयात्मजात्**
वृषात्मजाद् वत्सासुरात्, मयात्मजाद् व्योमासुराच् चेत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ यदि नो वध एव
तवोद्देश्यः, तदा कथम् उपसन्नेभ्यो पूर्व-पूर्व-हेतुभ्यः रक्षिताः
स्मः ? इति दर्शयन्ति---**विष-जलाप्यायाद्** इत्य्-आदि \। विष-जलाप्ययः
कालिय-कलिल-यमुना-ह्रदः \। **व्यालो**\ऽघासुरः, स एव **राक्षसः**
शरीर-ग्रासित्वात् \। **वर्षादिः** प्रसिद्ध एव, कुपित-शक्र-कृतत्वात् \।
**वृषो**\ऽरिष्टः \। **मयात्मजो** व्योमासुरः \। किं बहुना ? **विश्वतो
भयाद्** एव, तत्रापि **मुहुर्** वारं वारम् \।

नन्व् एषां भवद्-विध-वध-हेतुत्वं वा कुतः ? कुतो वा यूयं रक्षिताः
? इति न वक्तव्यम् \। व्रजस्थानां रक्षणम् एवास्माकं रक्षणम् \। तेन
व्रजोत्कर्षे\ऽस्माकम् अप्य् उत्कर्षो भवितुम् अर्हति \। तन् न चेद् अत
एवास्माकं क्षोभ इत्य् आशयः \।\।३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अन्याः पुनर् दैन्यम्
आवेदयत्यः प्रार्थ्यमाना बहुधा बहुभ्यो मृत्युभ्यो रक्षित्वा किम्
इतीदानीम् उपेक्ष्यस इत्य् आहुः---**विष-** इति \। **विष-मयं**
कालिय-ह्रद-जलं, तस्माद् योऽ**प्ययो** नाशः, तस्मात् गोपीनां
मरण-दर्शनात् आजीव्य नाशात् स्वस्यैव नाश सूचितः \।
**व्याल-राक्षसाद्** अघासुरात् \। तद् उक्तम् अत्रैव---रक्षो
विदित्वाखिल-भूत-हृत्-स्थित \[भा।पु। १०.१२.२५\] इति \।
वत्स-वत्सप-रक्षणेन **वयम्** एव **रक्षिता** इत्य् अर्थः \।
**वर्ष-मारुतात्** द्वन्द्वैकवद्-भावः \। **वैद्युतानलात्**
अशनी-पात-रूपाग्नेः गोवर्धनोद्धरणेन त्वया रक्षिताः \।
**वृषमयात्मजात्** वृषोऽरिष्टः, तस्मात् \। मयात्मजो व्योमः, तस्मात्
अप्राप्ति-द्वन्द्वैक्यं तस्य भावित्वेऽपि भूतवन् निर्देशो
गर्ग-वाक्य-प्रामाण्यात्, पूर्व-संस्कार-वशाद् वा \।

किं वा, अस्माकं त्वद्-उपकार-विस्मृतिर् न जाता इति कथयन्ति---हे
**ऋषभ** ! पुरुषोत्तम ! **विश्वतो भयात्**, पूतनादिभ्यो यद् भयं,
तस्मात् \। **मुहुर्** वारं वारं **रक्षिताः** \। तत्र
तत्रौदासीन्य-राहित्येनेति किं, यतोऽभय-हेतवो गुणाः स्युः ? यद्यपि
शङ्खचूड-वध एतासां रक्षा कृता, अजगरात् सुदर्शनात् नन्दस्य
रक्षणं, व्योमात् गोपानां रक्षा, दावाग्नि-पानेन सर्व-व्रजस्य रक्षा
कृता, तथापि व्रजैक-देश-रक्षणेन स्वस्यैव रक्षणम् अमन्यत \।
व्रजैक-देश-नाशात् स्वस्यैव नाशाभिमानाद् एवम् उक्तम् \।

किं च, बहिः प्रकटेभ्यः मृत्युभ्यो रक्षिता इति युक्तं कृतम् \। इदानीम्
अन्तरात् दुःसहान् मृत्योः पालनीया इत्य् अर्थः \। तदा वयं तैर् एव
मृत्यु-हेतुभिर् मारिता अभविष्यामः \। तद् एव मन्दम् अभविष्यत् त्वया
रक्षितं स्वाङ्गं व्याकुलीभवतीति न्यायम् आहुः---विष-वृक्षोऽपि संबद्ध्य
स्वयं छेत्तुम् असाम्प्रतम् \[पञ्चतन्त्र १.२६८\] इति दैन्यं निवेदनम्
इति \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, जिघांसैव चेत्
तव वर्तते, तदा पूर्व-पूर्व-विपद्भ्यः किम् इति रक्षिताः ? रक्षित्वा
वधः खल्व् अनुचित एवेत्य् आहुः---**विस-मयाज् जलात्** योऽप्य् अस्मात्,
**व्याल-राक्षसाद्** अघासुरात्, **वर्षाद्** इन्द्र-कृत-वृष्टेः, **मारुतात्**
तृणावर्तात्, **वैद्युतानलाद्** इन्द्र-कर्तृक-वज्र-क्षेपात्, **वृषाद्**
अरिष्टात्, **मयात्मजात्** व्योमात्, **विश्वतः** अन्यस्माद् अपि सर्वतो
**भयात्** कालिय-दमनादिना \। हे **ऋषभ** ! पुरुष-श्रेष्ठ !
स्व-रक्षणाद् एव त्वद्-एक-प्राणा **वयं रक्षिताः** \। वर्षादिभ्यस् तु
सर्व-व्रज-रक्साणाद् एव तद्-अन्तः-पातिन्यो वयम् अपि रक्षिताः \। अत एव
रक्षके त्वयि विश्वस्य पञ्च-शर-जालोपशमार्थं वयम् आगताः \। त्वया
तु ततोऽपि कोटि-गुणितया स्व-विरहानल-ज्वालया दन्दह्यामहे इति
विश्वस्त-घाताद् अपि त्वं न बिभेषीति भावः \। अतः
अरिष्ट-व्योम-वधस्य भावित्वेऽपि गर्ग-भागुर्य्-आदि-मुखतः
कृष्ण-जन्म-पत्र्यां श्रवणस्य भूतत्वेनैव भूत-निर्देशः \।\।३\।\।

**\॥।**

\।\। १०.३१.४ \।\।

न खलु गोपिका-नन्दनो भवान्

अखिल-देहिनाम् अन्तरात्म-दृक् \।

विखनसार्थितो विश्व-गुप्तये

सख उदेयिवान् सात्वतां कुले \।\।

**श्रीधर-स्वामी (भावार्थ-दीपिका) :** अपि च विश्व-पालनायावतीर्णस्य
तव भक्तोपेक्षाऽत्यन्तम् अनुचितेत्य् आशयेनाहुः----**न खल्व्** इति \। हे
**सखे**, **भवान्** **खलु** निश्चितं यशोदा-सुतो **न** भवति, किं
तु सर्व-प्राणिनां बुद्धि-साक्षी \। ननु स किं दृश्यो भवति ?
तत्राहुः----**विखनसा** ब्रह्मणा **विश्व**-पालनाय **प्रार्थितः** सन्
**सात्वतां कुले** **उदेयिवान्** उदित इति \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत् तत्त्वम् आहुः---*अपि
च* इति \। *किं तु* अपि तु \। *बुद्धि-साक्षी* चेत् कथं *दृश्य* इत्य्
अभिप्रेत्याशङ्कते---*नन्व्* इति \। तत्र दृश्यत्वे \। विखनते मैथुनम्
ऋते उत्पद्यत इति \। **विखणाः** ब्रह्मा कमलजत्वात् \।

> यो जातः सर्वतः पूर्वं विना मैथुनम् आत्मनः \।
>
> विखनाः स हि विज्ञेयः कुद्दालो विखनास् तथा \।\। इति निरुक्तात् \।

तेन तथा \। यद् वा, श्री-यशोदा-**नन्दनो न भवान्**, तस्या
परम-दयार्द्रायाः सम्बन्धेन अस्मासु दयोत्पत्तेः \। **अखिल-देहिनाम्
अन्तरात्म-दृग्** अपि न तत्रास्मद्-दुःख-ज्ञान-सम्भवात् \। न च
**विश्व-गुप्तये** ब्रह्मणा **अर्थितः**, तत्रास्माकम् अपि रक्षायोग्यत्वाद्
गोपी-जन-रक्षणे किं तेन शपथो दत्तः ? भक्तानां **कुले** च
**नोदेयिवान्**, तत्र तत्-सम्बन्धेन निरुपाधि-कृपालुता-सम्भवात् \।
किन्तु **स** भगवान् **खे** आकाश एव **उदेयिवान्** इत्य् आकाश-गुणत्वेन
असङ्गौदासीनत्वोद्भवान् \।

यद् वा, न खान् लुनानीति न खलु शस्त्र-विशेषस् तद्वत् तीक्ष्ण-स्वभावो
हि संसारस् तस्माद् गोपायति रक्षतीति न खलु गोपिका-भक्तिस् तया
नन्दत्य् आनन्दयति वेति \। संसृति-क्लेश-रक्षकस्य तवानङ्गार्ति-हरणं
न दुर्घटम् इति भावः \। यद् वा, **न खलु गोपिका** वंशी, तया
नन्दयतीति तथा \।

यद् वा, **गोपिका-नन्दनो भवान्** **न** इति, न किं त्व् अस्त्य् एवेति काकुः
\। **खलु** प्रसिद्धम् \। यद् वा, **न खलु गोपिका-नन्दनो**ऽस्ति
**भवान्** इति दुःखिता-वाक्यम् \।\।४\।\।

---------------------------------------------------------------------------------------------------------------------

**कैवल्य-दीपिका :** ननु सर्वेषाम् अस्माकं तुल्यत्वात् कः कं रक्षति ?
इति चेत्, तत्राहुः---**न खलु** इति \। **अखिल-देहिनाम्** **अन्तर्
आत्मनो** जीवान् पश्यतीति तथा परमात्मा इत्य् अर्थः \। **विखनसा**
ब्रह्मणा \। **उदेयिवान्** उदितोऽसि \। **सात्वतां** यदूनाम् \। अत्र
पाद-चतुष्केऽपि द्वितीयो वर्णः ख-कारः \। पालकत्वाद् अस्मान् अपि पाहीत्य्
अर्थः \।\।४\।\। \[मु।फ। १२.२४\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स्वयम् एव हनिष्यामीति
तेभ्यो रक्षिता इति चेत् तद् अपि न, त्वं विश्वस्य रक्षार्थम् एव सात्वतां
कुले\ऽवतीर्णो\ऽसीत्य् आहुः---**न खल्व्** इत्य्-आदि \। खलु भो भगवन् !
**गोपिका-नन्दन** एव **भवान्**, गोपिका-नन्दनत्वे गोपत्वम् \।
गोपत्वे\ऽस्माकं दुखानभिज्ञो\ऽसि \। **अखिल-देहिनाम् अन्तरात्म-दृग्**
इति **विखनसार्थितो विश्व-गुप्तये**, **सख उदेयिवान् सात्वतां कुले**
इति च यच् छास्त्रज्ञैः प्रतिपाद्यते, तथा तथा चेत्
पर-दुःखाभिज्ञो\ऽभविष्यः \। अस्मद्-विध-गोपन-परो\ऽप्य् अभविष्यः,
विश्वान्तर्गतत्वाद् अस्माकम् अपि \।\।४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विचित्र-क्रीडा-कारि-साक्षाद्
एतद् वर्तमान-रूपो बहिर् एव केवलं **भवान् न** भवति, किं तु
अन्तर् अप्य् एवं वर्तत इत्य् आहुः---**अखिल-** इति \। अतोऽस्माकम् एतद्
हृत्-ताप-वृत्तं भवान् जानात्य् एव \। किं तस्य बहु-वर्णनेन इति भावः
\।

ननु सत्यं जानाम्य् एव, किं तु कृत्यं सर्वम् अवसर एव सम्पाद्यते \।
तत्राहुः---**विखनसा** इति \। स्व-भक्त-वर-प्रार्थनया
भक्त-कुलेऽवतीर्णेन भवतावश्यं भक्ता अनवसरेऽपि परिपाल्या एवेति
\। त्वद्-भक्तानाम् अस्माकम् अप्य् अवसरापेक्षा न युक्तेति भावः \। अस्मिन्न्
अवतारे स्व-भक्तापेक्षया स्व-कृत-निबन्धस्याप्य् अतिक्रमणात् \। तच्
चाग्रे गुरु-पुत्रानयनादौ व्यक्तम् एव \।

ननु यूयं न मद्-भक्ता इति चेत्, तथापि परिपाल्याः
श्री-ब्रह्मणावतारेऽस्मिन् सर्वेषाम् अपि पालनस्य प्रार्थनाद् इत्य्
आहुः---**विश्व-** इति \। अतो
निज-भक्त-वर-प्रार्थनस्यावश्य-पाल्यत्वाद् वयं नोपेक्ष्या एव इति
भावः \। किं च, तत्रापि विशेषतो वयं परिपाल्याः \। तत्र च
भाव-विशेषेणेत्य् आशयेनाहुः---**सखे** इति \। अन्यत् तैर् व्याख्यातम् \।

यद् वा, **अन्तरात्म-दृग्** अपि भवान्, **गोपिका-नन्दनो** **न** भवति
**खलु** किम् ? अपि तु भवत्य् एव\। कथम् ? तत्रहुः---**विखनसा**
इति \। अतो वयम् आनन्दनीया एव इति भावः \। यद् वा,
**गोपिका-नन्दनः**
कारुण्यादि-गुण-रूप-लीलैश्वर्यादि-निज-भगवत्ता-प्रकरण-परः
श्री-कृष्णो **भवान् न** भवति, किं तु परमात्मैवेति, परम-दुःखेन
वेदान्त-पक्षम् अङ्गीकृत्याहुः---**न** इति \। **खलु** निश्चितम् \। इत्य्
अधुना ज्ञातम् इति सर्वत्राग्रेऽपि शेषः \। किं च, अ-कार-प्रश्लेषेण न
विश्वस्य गुप्तिः, **अविश्व-गुप्तिस्,** तस्यै जगत्-संहारायैवेत्य् अर्थः
\। **सात्वतां** सात्वतानां यादवानाम् एव **कुले**, न तु गोप-कुले
**जात** इति च \। अन्यत् समानम् \।

अथवा, हे **सखे** ! इति सोल्लुण्ठम् \। नञः प्राङ्-निर्देशात्
सर्व-पादैर् एवान्वयः \। तेन हेऽसखे ! प्रतिकूल ! इति \। **खलु**
वितर्के \। श्री-यशोदा-**नन्दनो न** भवति, तथा सति
दामोदरत्वादि-भक्त-वश्यतादि-भर-प्रदर्शनेन चास्माकम्
उपेक्षानुपपत्तेः \। यद् वा, **गोपिका** व्रज-स्त्रियः सर्वा
**आनन्दयति** इति तथा सति तद्-वैपरीत्यासम्भवात् \। किं च,
**अखिल-देहिनाम् अन्तरात्म-दृग्** अपि **न** भवति,
तथास्मद्-दुःख-ज्ञान-सम्भवात् \। न च ब्रह्मणा
**विश्व-गुप्तयेऽर्थितः**, तथा सत्य् अस्माकम् अपि रक्षाया योग्यत्वात् \।
**सात्वतां कुले** च **नोदेयिवान्**, तथा सति तत्-सम्बन्धेन
निरुपाधि-कृपालुता-सम्भवाद् इति \।

यद् वा, स प्रसिद्धो **भवान् अखिल-देहिनाम् अन्तर्-आत्म-दृग्** इति
**विश्व-गुप्तये** ब्रह्मणा **सात्वतां** भक्तानां **कुले** अवतरितुम्
**अर्थितः** \। **भवान् खलु** आकाश एव **उदेयिवान्** इत्य्
आकाश-गुणत्वेन असङ्गौदासीनत्वाद् **भवान् गोपिका-नन्दनो न** भवतीत्य्
अर्थः \।

यद् वा, **उ** इति पदं सम्बोधने \। **उ** भो गोपिका-नन्दन !
**विखनाः** पितामहः, तेन च कृष्णस्य पितामहो गृह्यते,
प्लवग-सैन्यम् उलूकजिता जितम् \[\][^९९] इतिवत् \। अत्र *उलूक*-शब्देन
कौशिक उच्यते, तेन च शुकः \। नात्र नेयार्थता-दोषः, तस्य
काव्यैक-विषयत्वात् \। अतोऽयम् अर्थः---तव पितुः पित्रा
**विश्व-गुप्तये** विश्वेषां सकलानां व्रज-वासिनां गुप्तये रक्षायै
**भवान् अर्थितः** सन्, **सात्वतां** भक्तानाम् एषां गोपानां **कुले
उदेयिवान्** \। साम्प्रतं रक्षा द्वारेऽस्तु \। हृदय-दुःखम् अपि न
जानातीत्य् आहुः---**अखिल-देहिनाम् अन्तर्-आत्म-दृक्** \। अन्तर् हृदय-ज्ञोऽपि
न भवति, बाढम् अन्तर् दह्यमानानाम् अस्माकं यद् एतां महार्तिं
विनाशयतीत्य् अर्थः \। व्रजेन्द्र-पित्रा सर्वोत्तम-सन्तानार्थं विष्णुर्
आराधित इति प्रसिद्धिः \।\।४\।\।

[^९९]: सपदि पङ्क्ति विहङ्गम-नाम-भृत-तनय-संवलितं बल-शालिना
    \।

    वितुल-पवन्त-वर्षि-शितैः शरैः प्लवग-सैन्यम् उलूक-जिताजितम्‌
    \।\। नेयार्थ-दोषस्योदाहरणं \। रस-गङ्गाधरः ?


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं प्रभावत्वाद् इदम्
अनुमिमीमह इति स्तुत्य्-अर्थम् आहुः---**न खल्व्** इति \। श्री-गोपेश्वर्या
अपि स्व-कुल-श्रेष्ठत्वेन स्वान्तः-पातं विधाय स्व-दैन्येनैव
न्यूनतयोक्तिर् न दोषाय, अतोऽस्माकम् इदं हृत्-ताप-वृत्तं भवान् जानात्य्
एव \। किं तस्य बहु-वर्णनेन ? इति भावः \।

अवतार-कारणम् अनुमीयते---**विखनसा** इति \। अतः
स्व-भक्त-वर-प्रार्थनया भक्त-कुलेऽस्मिन्न् उदित-मात्रत्वेनापि भवता
भक्ता अनवसरेऽपि परिपाल्या एवेति त्वत्-प्रियाणाम् अस्माकम् अप्य्
अवसरापेक्षा न युक्ता \। सोऽयं तु परम एवावसर इति भावः \।

ननु यूयं न मद्-भक्ता इति चेत्, तथापि परिपाल्याः श्री-ब्रह्मणा किल
सर्वेषाम् एव पालनाय प्रार्थनाद् इत्य् आहुः---**विश्व-गुप्तये** इति \।
वस्तुतस् तु भक्तेष्व् अपि भाव-विशेष-भाजो वयं विशेषतः परिपाल्या
इत्य् आशयेनाहुः---**सखे** इति \।

यद् वा, ऐश्वर्य-ज्ञानम् इदं मुन्य्-आदि-मुखतः तन्-माहात्म्य-श्रवणेन
ततो निज-भावानुरूप्येण
श्री-**गोपिका-नन्दन**ता-मय-केवल-माधुर्यानुभवेऽपि तद् एतद्
ऐश्वर्यं याचक-रीत्या निजाभीष्ट-साधन-मात्राय प्रयोजितम् इति ज्ञेयम्
\। एवम् उत्तरापि \। अन्यत् तैः \।

यद् वा, **खल्व्** इति प्रतिषेधे, **खलु** उक्त्वा इतिवत् \।
**अन्तरात्म-दृग्** अपि **भवान् गोपिका-नन्दनो न** भवति खलु, अपि तु
भवत्य् एव इत्य् अर्थः \। कथम् ? तद् आहुः---**विखनसा** इति \। अतो
वयं पाल्या एव इति भावः \। सेर्ष्यम् आहुर्---**गोपिकायाः**
परम-दयालुतया श्री-व्रजेश्वर्या **नन्दनो** **भवान् न** भवति,
किन्तु परमात्मैव, स्वतः सर्वत्रौदासीन्यात् \। एवं नूनम् अपि
ब्रह्म-भक्ति-वशीकृतत्वाद् एव **भवान्** \। एतन्
नन्द-नन्दनता-व्याजेन **विश्व-गुप्तये** प्रकटोऽस्ति \। तत्र च
बाल्य-क्रीडामयाद्य्-अनुवृत्त्या अस्माकं सखितां च प्राप्तोऽस्तीति भवता
प्रतिपाल्या एव वयम् इत्य् आहुः---**विखनसा** इति \।

अथवा नञः प्राङ्-निर्देशात् सर्व-पदैर् एवान्वयः \। तेन हे **असखे**
! प्रतिकूल ! **खलु** वितर्के \। **भवान्** श्री-यशोदा-नन्दनो **न**
भवति, तत्र तत्-सम्बन्धेनास्माकम् उपेक्षानुपपत्तेः \। तथा
**अखिल-देहिनाम् अन्तरात्म-दृग्** अपि **न** भवति,
तत्रास्मद्-दुःख-ज्ञान-सम्भवात् \। न च ब्रह्मणा
**विश्व-गुप्तयेऽर्थितः**, तत्रास्माकम् अपि रक्षाया योग्यत्वात् \।
**सात्वतां** भक्तानां **कुले** च **नोदेयिवान्**, तत्र तत्-सम्बन्धेन
निरुपाधि-कृपालुता-सम्भवाद् इति \।\।४\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३९२) :** पुनश् च
तत्-तद्-अलौकिक-कर्म लक्ष्यीकृत्य **न खलु गोपिका-नन्दनो भवान्**
\[भा।पु। १०.३१.४\] इत्य्-आदि-द्वये याचक-रीत्या दैन्येन तत्र
परमेश्वरत्वारोप इयं स्तुतिः \। ततो विश्वस्यापि
स्व-रक्षणीयता-दृष्ट्याप्य् अस्मान् अधुना रक्षेति पूर्ववत् \। तत्रापि
**सात्वतानां** वैष्णवानां श्रीमन्-नन्दादीनां **कुले**ऽवतीर्णत्वात् \।
तत्रापि बाल्येऽस्मत्-सखित्वाप्तेर् वैशिष्ट्यम् एव युज्यते इत्य् अर्थः \।
**वृष्णि-धुर्य** इति तेषाम् अपि यदु-वंशोत्पन्नत्वात् \।

तथा च स्कान्दे मथुरा-माहात्म्ये \[४०४\]---

> गोवर्धनश् च भगवान् यत्र गोवर्धनो धृतः \।
>
> रक्षिता यादवाः सर्वे इन्द्र-वृष्टि-निवारणात् \।\। इति \।

तत्रैवान्यत्र अपि श्री-गोविन्द-कुण्ड-प्रस्तावे---

यत्राभिषिक्तो भगवान् मघोना यदु-वैरिणा इति \।

अथवा **विष-जलाप्ययाद्** \[भा।पु। १०.३१.३\] इत्य्-आदिना स्तुत्वा पुनः
स-प्रणयेर्ष्यम् आहुः, **न खलु** \[भा।पु। १०.३१.४\] इत्य् अर्धेन \।
एवं दुरवस्थापन्नानाम् अस्माकम् उपेक्षया भवान् खलु निश्चयेन
**गोपिकायाः** सर्वेषां व्रज-वासिनाम् अस्माकं रक्षा-कारिण्याः
श्री-व्रजेश्वर्या **नन्दनो** नास्ति, किन्तु कस्यापि सुखेन दुःखेन
चास्पृष्टत्वाद् **अखिल-देहिनाम् अन्तरात्म-दृक्** शुद्ध-जीव-द्रष्टा
परमात्मास्ति \। एवम् अपि नूनं ब्राह्मणार्थि-तत्त्वेनानासक्ततयैव
सर्व-रक्षावतीर्णत्वान् नास्मान् उपेक्षितुम् अर्हति इति पुनः स-दैन्यम्
आहुः---**विखनसा** \[भा।पु। १०.३१.४\] इत्य् अर्धेन \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथवा, पूर्वानुसारेणैवाश्चर्यम्
अनुमीय स्तुत्य्-अर्थम् आहुः---**न खल्व्** इति द्वाभ्याम् \।\।४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अपि च केचित् त्वां
गोपिका-सुतम् एव वदन्ति, केचित् सर्व-प्राणिनाम् अन्तर्यामीति, केचिद्
विश्व-रक्षणार्थम् अवतीर्णो\ऽसीति मत-त्रयं प्रसिद्धम् \। तत्रास्मान्
प्रति मत-त्रय-भिन्नवद् व्यवहरसि \। तत् केयं ते लीला ? इति
दर्शयन्ति---**न खल्व्** इत्य्-आदि \। **खलु** भो कृष्ण ! **भवान् न
गोपिका-नन्दनः** \। तथा चेद् अस्मासु सजातीयासु कृपा अभविष्यत् \। नाप्य्
**अखिल-देहिनाम् अन्तर्-आत्म-दृक्**, तथा सति अस्माकम् अप्य्
अन्तरात्म-दुःखज्ञता अभविष्यत् \। नापि **विखनसा** ब्रह्मणा
**अर्थितः** \। न **विश्व-गुप्तये सात्वतां कुले उदेयिवान्** \। तथा
सति विश्वान्तर्वर्तिनीनाम् अस्माकम् अपि गुप्तिर् अभविष्यत् \। तस्माद्
अद्भुतैवेयं तव लीलेति भावः\।\।४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अन्या आहुः---पूर्व-संस्कारा
विशिष्टा गर्गोक्ति-प्रामाण्यावलम्बना च उपालम्भते---**न खल्व्** इति \।
ननु भवतो यशोदा-सूनुत्वे निश्चिते सति सर्वम् उपलम्भा युक्ता
भवेयुः, तद् एव निश्चितं नास्त्य् एवेति विचार्याहुः---**न खल्व्** इति \।
**भवान्** केवलं **गोपिका-नन्दनो** यशोदा-सूनुर् **न** भवति \।
**खल्व्** इति निश्चये \। तथा सति यशोदया उलूखले यथा बद्ध्वा
स्वाधीन-कृतः स्यात्, असास्माभिर् अपि प्रेम-रज्जु-बन्धनेन बद्धो भवेत्
\। तत् तु यथावन् न बद्धः, बुद्धि-साक्षित्वात् \। तद् एवाहुः---किन्त्व्
अखिल-देहिनां सर्व-प्राणिनाम् अन्तरात्म-दृक् बुद्धि-साक्षी \। अत एव
बन्धनायोग्यः \।

ननु साक्षी चेत्, तर्हि किं दृश्यो भवति ? इति तत्राहुः---**विखनसा**
इति \। **विखनसा** ब्रह्मणा **विश्व-गुप्तयेऽर्थितः** सन् \। हे सखे
! **सात्वतां** यदूनां **कुले उदेयिवान्** उदितः \। यदा
विश्व-पालनायावतीर्णस्य वैषम्यम् अयुक्तम् इति भावः \।

यद् वा, **भवान् गोपिका-नन्दनो** भवति **खल्व्** इति
सर्वत्रानुषज्यते \। यदि भवेत्, तदा तत्-प्रजा-रूपा अस्मान् पालयेत् \।
यद् वा, गोपिका आनन्दयति स्वल्प-लावण्यादि-गुणैर् इत्य् अपि न समासु
तद्-अप्रतीतेः \।

किं च, **भवान् अन्तर्-आत्म-दृग्** अपि **न** भवति,
अस्मद्-आर्ति-परिज्ञानाभावात् \। यस् तु बुद्धि-साक्षि भवति, स तु
सर्वेषां सुख-दुःखं जानात्य् एवैतत् निश्चितम् एव \।

किं च, **विखनसा** इति विशेषेण खनति वेदार्थं विचारयतीति
वि-खना ब्रह्मा, तेन **प्रार्थितः** सन् \। **सात्वतां** भक्तानां
यदूनां **कुल** **उदितः**, इत्य् अपि न, ब्रह्मा जानात्य् एव \।
भक्त-रक्षणं भगवतोऽन्तरङ्गम्, किं तत्-प्रार्थनेन ? अतो
विश्व-पालनं बहिरङ्गो धर्मस् तद्-अर्थम् एव प्रार्थितः, तथापि
बहिरङ्ग-धर्माणोऽपि वयं न रक्षिता इति \।

यद् वा, **भवान् गोपिका-नन्दनो न** भवति \। **खलु** काक्वा, भवत्य्
एव \। अतो **वयं** तत्-सम्बन्धेन परिपाल्या इति \। **भवान्
अन्तरात्म-दृक्** बुद्धि-साक्षी न भवति \। **खलु** किं तु भवत्य् एव
\। नारायण-समो गुणैः \[भा।पु। १०.८.१५\] इति गर्गोक्तिः \।
अतोऽस्मद्-आर्तिम् अवकलय्य निर्वापयेति \। **विखनसा** ब्रह्मणा
**प्रार्थितः** सन् **विश्व-गुप्तये** विश्व-पालनाय यदूनां **कुले
उदितो** न, **खलु** काक्वा, किन्तु उदित एवातो
ब्रह्म-प्रार्थना-विरोध-परिहारायास्मान् पालयेति \।

यद् वा, **भवान् गोपिका-नन्दन** एव बालात् प्रभृति सुख-समृद्धः \।
अस्मद्-आर्ति-परिज्ञानाभावात् आत्मौपम्येन सर्वत्र सुखित्व-प्रतीतेश् च
**अन्तर्-आत्म-ड्र्क्** बुद्धि-साक्षी ईश्वरः, **विखानसा** विश्व-पालनाय
**प्रार्थितो** यदूनां **कुले** उदित इत्य् अपि न, अस्मद्-रक्षणानाकलनात्
\। अत एव पालनायोग्यत्वम् इति भावः \।

यद् वा, **भवान् गोपिका-नन्दनो** नित्य-सिद्ध एव **विखानसा**
ब्रह्मणा **विश्वस्मात् गुप्तये** अप्राकट्यायान्तर्धानार्थम् इत्य् अर्थः \।
**सात्वतां** भक्तानां **कुले उदित** इति \। **न खलु** निश्चितं यदि
सर्वस्माद् अप्य् अदृश्यस् तिष्ठेत्, तदा नास्माकं मनसि दुःखं भवेत् \।
किं च, **भवान् अखिल-देहिनाम् अन्तर्-आत्म-दृक्** बुद्धि-साक्षी इत्य् अपि
**न**, यस् तु बुद्धि-साक्षी स किं दृश्यो भवति ? इति मनसि विचार्य
तूष्णीं भवेत् \। तत् तु सर्वेषां दृश्यत्वे सत्य् अपि, अस्माकम् एव
दौर्भाग्येनादृश्यो भवतीत्य् अनुतप्ता भवामेति \।

यद् वा, **भवान्** ब्रह्मणा **विश्व-गुप्तये** विश्वस्य गुप्तिर् अदर्शनं
संहार इति यावत् संहारार्थं **प्रार्थितः** \। **सात्वतां** यदूनां
**कुल उदित अखिल-देहिनाम् अन्तरात्मनि दृक्** दृष्टिर् यस्येति
सर्व-देहि-जीवं जिघृक्षन्न् इत्य् अर्थः \। हे **सखे** ! इति **खलु**
निश्चितं, **न**, काक्वा शिरश्-चालनम्, किं तु निश्चितम् एव \। तत्र
लिङ्गम् आहुः---**गोपिका-नन्दनः** तव संहार-कर्तृत्व-रूपं धर्मं
गोपायतीति गोपिका अस्मान् नानन्दयतीति \। एवं-भूतो **भवान्** अस्मान्
दुःखी-करोतीति हेतुं न जानीम इति भावः \। सर्वस्य विश्वस्य
परिदृश्यमानत्वात् वयम् एव किं संहर्तव्याः ? अतो दुष्कीर्तिस्
तन्-मूल-दुरित-परिहारायास्मान् पालयेति तात्पर्यार्थः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अयि
शश्वद्-असमीक्ष्य-भाषिण्यो गोपाल्यः ! तिष्ठत\। सर्वानन्द-कन्दो
नन्द-नन्दनोऽहं स्त्री-वध-पातकी विश्वस्त-घाती च युष्माभिर्
निर्धारितः \। तद् इतो निःसृत्य रहसि क्वचिद् एवं स्थास्यामि, यथा
जन्म-मध्ये सकृद् अपि मद्-दर्शनं न प्राप्स्यथेति तदीय-भीषणोक्तिर्
आशङ्क्यानुतप्तास् तं प्रसादयितुं स्तुवन्ति---**न** इति \।

**भवान् गोपिका-नन्दनः खलु न** भवति, किन्त्व् **अखिल-देहिनाम्
अन्तरात्मा** अन्तः-करण-प्रेरकः **दृग्** द्रष्टा चेत्य् अन्तर्यामी
भवतीति भागुरि-गार्गि-पौर्णमास्य्-आदि-मुखाद् अश्रौष्म इत्य् अतो यथास्मान्
प्रेरयति, तथा ब्रूमहे इत्य् अतो मा कुप्य प्रसीद \।
त्वद्-आविर्भाव-कारणं च श्रुतम् इत्य् आहुः---**विखनसा** ब्रह्मणा
**विश्व**-पालनाय **प्रार्थितः** सन् **सात्वतां** यदूनां **कुले**
**उदेयिवान्** श्री-यशोदा-गर्भोदय-शैलाद् आविर्भूतः \।

नन्व् एवं चेज् जानीध्वे, तत् किम् इति रूक्षं ब्रूध्वे ? तत्राहुः---हे
**सखे** ! इति त्वयैव सख्य-रस-सिन्धौ वयं निमज्जिता इति
परामृश्य विश्वं पालयन् विश्व-मध्य-वर्तिनीर् अस्मान् अपि पालय
कृपयैवेति भावः \।

यद् वा, स्व-प्रेयसीनाम् एवं दुःखं द्रष्टुं नृ-देव-तिर्यग्-आदिषु मध्ये
कोऽपि न समर्थः यथा त्वं दुःखं पश्यन्न् अपि सुखम् आस्ते, तस्माद्
एवं वितर्कयाम इत्य् आहुः---**न** इति \। **गोपिकायाः** श्री-यशोदायाः
पर-दुःख-लवेऽपि द्रुत-चित्तायास् तस्या कुक्षौ त्वं न जातोऽसि,
तत्-कुक्षेर् एकस्यापि लक्षणस्य त्वय्य् अनुपलम्भाद् इति भावः \।

तर्हि कोऽहम् ? त्वं सर्व-प्राणिनाम् अन्तर्यामीति वितर्कन्ते \। स एव
जीवानां दुःखं पश्यन्न् अपि तद्-अन्तः सुखं वसति \।

उदासीन-शिरोमणेस् तवात्राविर्भावेऽपि कारणं न जानीम इत्य्
आहुः---**विखनसा** ब्रह्मणा स्व-सृष्टि-वृद्धिम् अभीप्सता
**विश्व-गुप्तये** विश्वस्मिन् जगत्य् अत्र गुप्तये त्वं **प्रार्थितः**,
त्वद्-भक्त्या जीवा मुच्यन्ते इत्य् अतस् तथा त्वम् अवतीर्य गुप्तस् तिष्ठ
यथा केऽपि त्वाम् ईश्वरं न मन्यन्ते \। तदा च तवेश्वरत्वम्
अमन्यमानानाम् ईश्वरानुवर्तिनाम् अपि जरासन्धादिवद् असुरत्वम् एव
भविष्यति \। अत एव मे सृष्टि-वृद्धिर् भवित्रीति
ब्रह्म-वाञ्छित-सिद्ध्य्-अर्थं
पर-दार-पर-द्रव्य-चौर्य-मात्सर्य-हिंसा-दम्भादिकं स्व-प्रतिकूलं
धर्मं स्व-गोपनार्थम् अङ्गीकरिष्यन् दुस्त्यजं स्व-धर्मम् औदासीन्यं
चाजहद् एव **सात्वतां कुले उदेयिवान्** \। **सखे** ! इति
पर-दार-ग्रहणाद् एवास्माकं सखाप्य् अभूर् इति भावः \।\।४\।\।

**\॥।**

\।\। १०.३१.५ \।\।

विरचिताभयं वृष्णि-धुर्य ते

चरणम् ईयुषां संसृतेर् भयात् \।

कर-सरोरुहं कान्त कामदं

शिरसि धेहि नः श्री-कर-ग्रहम् \।\।

**श्रीधर-स्वामी (भावार्थ-दीपिका) :** तस्मात् त्वद्-भक्तानाम् अस्माकम्
एतत् प्रार्थना-चतुष्टयं सम्पादयेत्य् आहुः---**विरचिताभयम्** इत्य्-आदि
चतुर्भिः \। हे **वृष्णि-धुर्य** ! **संसृतेर् भयात्** **ते चरणम्
ईयुषां** शरणं प्राप्तानां प्राणिनां **विरचितं** दत्तम् **अभयं**
येन, तत् तथा \। हे **कान्त** ! **कामदं** वरदं, तथा **श्रियः
करं गृह्णातीति** तथा तद् भवत्-**कर-सरोरुहं** **नः शिरसि
देहि** \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *एतत्* वक्ष्यमाणम् \।
**वृष्णीनां** चन्द्र-वंश्यानां **धुर्यो**ऽग्रणीः, वृष्णिः
पाण्डव-चन्द्रयोः इति मेदिनी \। यद् वा, **वृष्णिषु** रेतः-सेक्तृषु मुख्य
रति-निपुण ! उभयथास्माकम् अभीप्सितापादनम् उचितम् इति
सम्बुद्ध्य्-अभिप्रायः \। **काम्यत** इति कान्तश् चतुर्वर्गः, स एव
**कामो**ऽभिलषितस् तं **ददाति** इति तथा **कर-चरणयोर्** उभयोर्
विशेषणम् \। हे **कान्त** ! इति वा \। **श्री-कर-ग्रहम्** इति \। अतस्
तव हस्त-सम्बन्धाद् वयम् अपि श्री-तुल्या भवेमेत्य् अभिप्रायः \।
त्यागार्हत्वम् एव श्री-समानतेत्य् अर्थः \।\।५\।\।

---------------------------------------------------------------------------------------------------------------------

**कैवल्य-दीपिका : विरचित-** इति \। **संसार-भयात्**
**त्वच्-चरणं** प्राप्तानां कृताभयं **कर**-कमलं **नः शिरसि
धेहि** \। **श्रियाः करं गृह्णाति** तत् तथा \। अत्र पाद-चतुष्केऽपि
द्वितीयो रेफः \।\।५\।\। \[मु।फ। १२.२५\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ननु भो गोप्यः !
विपरीतम् एव भवतीभिर् उच्यते, अहम् अखिलात्म-दृक् विश्व-गुप्त-कृच् च
इति चेत्, तदैवं कुर्व् इत्य् आहुः---**विरचिताभयम्** इत्य्-आदि-बहुभिः
\।\।५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विरचिताभयम्** इति
मोक्षदत्वम् उक्तम् \। **कामदम्** अर्थिनां सर्वाभीष्ट-प्रदम् इति
त्रिवर्गत्वं भक्तिदत्वं च \। **श्री-कर-ग्रहम्** इति प्रेम्णा
भक्त-वश्यत्वं रसिकत्वं च \। एषां यथोत्तरं श्रैष्ठ्यम् ऊह्यम् \।
**सरोरुह**-रूपकेण सहज-शीतल-मधुरत्वादिना स्वतः फल-रूपत्वं
सूचितम् एव \। अतो **नः शिरसि धेहि**\। अस्माकं तत्-तत्-सिद्धये इति
भावः \। तत्र मोक्षो नाम निर्विघ्न-भक्ति-सिद्ध्यै
विविध-संसार-दुःख-निवृत्ति-रूपो ज्ञेयः \। त्रिवर्गोऽयं
प्रेम-साधनोपयोग्य् एव \। अन्यच् च भक्तानाम् उपेक्ष्यम् एव \। एतच् च
भक्ति-सिद्धान्त-मते ज्ञेयम् \। तासां च मते शिरसि श्री-हस्त-धारणम्
एव परम-फलम्, अन्यच् च तत्-स्वभाव-मात्र-स्तोत्रम् \।

ननु तद्-योग्या न यूयम् इति चेत्, सत्यम्, निज-माहात्म्यापेक्षया धेहीत्य्
आहुः---**वृष्णि-धुर्य** वृष्णीन्द्रे धुर्यो दमन-समर्थ इति
स्व-पक्ष-कृपा-करणं दर्शितम् \। यद् वा, **वृष्णि-धुर्य** हे
निजाशेष-गुण-कृपादि-प्रकटनार्थं यदु-कुलावतीर्णेत्य् अर्थः, गोपानाम्
अपि यादवत्वात् \। तच् च भाव-विशेषेण त्वयाधेयम् इत्य्
आशयेनाहुः---**कान्त** ! हे प्रियेति \। अन्यत् तैर् व्याख्यातम् \।

यद् वा, सरोरुह-रूपकेण ध्वनितम् \। ताप-हारित्वादिना
दुःख-ध्वंसन-सुखापादनाद्य्-आत्मकं सर्वार्थ-प्रदत्वम् \। तथा
सहज-शीतलत्वादिना च ध्वनितम् \। स्वतः परम-फलत्वम् एव
दर्शयन्ति---**विरचित**- इत्य्-आदिना \। **संसार-भयाद्** अपि
प्रपद्यमानानां **विरचितम् अभयं** सर्वतो भयाभावो येन \।
अतोऽस्माकं पुनर् विरह-भयं नाशयेति भावः \। **कान्तं** च तत्
**कामदं** चेति स्वतः सर्वार्थ-रूपत्वं सर्वार्थ-प्रदत्वं चोक्तम्,
कामदत्वात् \। कान्तत्वस्य श्रैष्ठ्येन पश्चान् निर्देशस्याप्य् आदौ निर्देशः
\। श्री-भागवतामृतोक्त-भक्ति-सिद्धान्तापेक्षया,
तात्कालिक-स्वाभिप्रेतानुसारेण वा \। अतस् तत्-प्राप्तिर् निज-काम-पूर्तिश्
चाभिप्रेता \। तच् च सम्भवेद् एवेत्य् आहुः---**श्री** इति \।
तद्-दृष्टान्तेनास्मास्व् अप्य् अपेक्षासम्भवाद् इति भावः \। यद् वा,
श्री-कर-ग्रहम् अपि **धेहि** \। तत्र हेतुः---**वृष्णि-धुर्य** इत्य् एव
\। एतद्-अनुसारेणाग्रे मनोरथं कुर्वता अक्रूरेण विस्तार्य वक्ष्यते---अप्य्
अङ्घ्रि-मूलं पतितस्य \[भा।पु। १०.३८.१६\] इत्य्-आदि \। तत्र कान्तेत्य्
अस्य \। यद् वा, इति कामदम् इत्य् अस्य च समर्हणम् इति विस्तरः \। परं
स्पष्टम् एवेति \। एवम् अग्रेऽप्य् ऊह्यम् \।

यद् वा, भयतः शत्रु-भयेन **संसृतेर्** इतस् तं संसरणात्
पलायनात् **चरणम् ईयुषां** प्रपद्यमानानां जनानां वैरि-विनाशेन
**विरचिताभयं श्री-कर-ग्रहं** श्री-कराः सम्यक्-कर-रेखा-मयाः
शङ्ख-चक्रादयः, तान् गृह्णातीति तथा, तद् ऐश्वर्यं विनायम् अर्थः
\।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पूर्वानुसारेणैवैश्वर्यं
सम्भाव्याहुः---**विरचित**- इति \। **विरचिताभयम्** इति
मोक्ष-प्रदत्वम् उक्तम् \। **कामदम्** इति धर्माद्य्-अर्थिनां
सर्वाभीष्ट-प्रदम् इति त्रिवर्ग-प्रदत्वं भक्ति-प्रदत्वं च \।
**श्री-कर-ग्रहम्** इति प्रेम्णा प्रिय-जन-वश्यत्वं रसिकत्वं च \।
एषां यथोत्तरं श्रैष्ठ्यम् ऊह्यम् \। **सरोरुह**-रूपकेण
सहज-शीतल-मधुरत्वादिना स्वतः फल-रूपत्वं सूचितम् \। ततो मोक्षो
नाम निर्विघ्न-प्रेम-सम्पद्-वृद्धये विविध-दुःख-परम्परा निवृत्तिर्
एव ज्ञेयः \। त्रिवर्गोऽयं प्रेम-साधनोपयोग्य् एव \। अन्यच् च भक्तानाम्
उपेक्ष्यम् एव \। एतच् च सर्वं सद्-गुण-वर्णनं प्रेमोल्लासेनैव ज्ञेयम्
\।

ननु तद्-योग्या न यूयम् इति चेत्, सत्यम्, निज-माहात्म्यापेक्षया धेहीत्य्
आहुः---**वृष्णि-धुर्य** इति \। हे निजाशेष-माधुरी-प्रकटनाय
यदु-विशेष-कुलेऽवतीर्णेति \। तच् च भाव-विशेषेण त्वया धेयम् इत्य्
आशयेनाहुः---**कान्त** ! हे प्रियेति \। अन्यत् तैः \।

यद् वा, **विरचित**- इत्य्-आदिना संसार-सम्बन्धि-पाप-हारित्वेन शौर्यम्
उक्तम् \। **कान्तं** च तत्-**कामदं** चेति स्वतः सुखदत्वेन
सर्वाभीष्ट-प्रदत्वेन च दातृत्वं **श्री-कर-ग्रहं** श्रियः
सम्पद्-अधिष्ठात्र्याः स्व-गोकुले वशी-कारात् **करम्** इव **गृह्णाति**
यत्, तद् \। इत्य् अनेन सर्व-सम्पद्-आश्रयत्वम् \। अतोऽस्माकं
विरह-भय-नाशः, तद्-रूपाभीष्ट-प्राप्तिः,
तत्-प्राप्त्य्-आनुषङ्गिक-सर्व-सम्पत्-प्राप्तिश् च तेनैव सिध्येद् इति भावः
\। **वृष्णि-धुर्य** वृष्णि-विशेष-व्रज-राज-कुल-तिलकेति वयं
स्वाभाविक-त्वत्-पाल्या नैवोपेक्ष्या इति भावः \। उभयथापि **शिरसि**
**धेहि** इति तेनास्मान् बाढम् अङ्गीकुरुष्वेति तात्पर्यम् \।\।५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३९२) :** पूर्ववत् तद्-अभिप्रायेणैव
**विरचिताभयम्** \[भा।पु। १०.३१.५\] इत्य्-आदिकम् अप्य् उक्तम् \।\।५\।\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : संसृतेर् भयात्** तत्-सम्बन्धिनः
सर्वस्माद् एव \। स्व-गोकुले सर्व-सम्पत्ति-वशी-करणात् **श्रियः करम्**
इव साक्षाद् **गृह्णाति** यस् त्वम्, तव \।\।५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननूक्त-प्रकारेण
मत-त्रयेण ये यथा मां वदन्ति, तथैवाहं नान्यथा शङ्कनीयम् इति
चेत्, तदैवं क्रियताम् इत्य् आहुः---**विरचिताभयम्** इत्य्-आदि \। हे
**वृष्णि-धुर्य** ! विश्व-गुप्ति-पर ! विश्व-गुप्तये सात्वतां कुले
उदेयिवान् \[४\] इति, विश्व-गुप्ति-निष्ठत्व-पक्षम् आश्रित्य सम्बोधनम् \।
सर्वासां नो रक्षणं क्रियताम् इति भावः\। तद् एव किं प्रकारम् ? तम्
आहुः---हे **कान्त** ! **कर-सरोरुहं नः शिरसि धेहि**, तदा सर्वा
एव वयं जीवाम इत्य् अर्थः \। कीदृशम् ? **विरचिताभयम्** \। केषाम् ?
**ते** तव **चरणम् ईयुषाम्** \। कस्मात् ? **संसृतेर् भयात्**, अभयम्
इति यावत् \। कीदृशम् ? **श्रियो** लक्ष्म्याः **कर-ग्रहो** येन, तत् तथा
\। श्रियः कर-ग्रहण-मात्र-प्रयोजनम् इति \। अस्माकं तु **कामदं**
सर्वाभीष्ट-प्रदम् \। **शिरसि** इति याचक-रीत्या प्रथमतो\ऽल्पम् एव
याचनम्, तेन दैन्यं च व्यज्यते \।\।५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु केन प्रकारेण
युष्मत्-परिपालनं भवेत् ? तत्राहुः---**विरचित-** इति \।
पूर्व-संस्कारेण ऐश्वर्यं पुरस्कृत्य स-काकु-दैन्यम् आवेदयन्त्यः
प्रार्थयन्ते---**विरचित-** इति \। एवं तावत् प्रार्थना-चतुष्टयं
सम्पादयेति \। तन्-मध्ये एकां प्रार्थनां निवेदयन्ति---हे
**वृष्णि-धुर्य** ! निज-गुणाविष्कारेणालङ्कृत-यदुकुल **नो**ऽस्माकम् इति
**कर-सरोरुहं** शैत्य-हेतुं कर-कमलं **धेहि** स्थापय \।
विरह-ताप-तप्ते **शिरसि** स्थापनेन सर्वाङ्ग-ताप-निवृत्तिर्
भविष्यतीति भावः \। हे **कान्त** ! इति सम्बोधनेनैतत् ज्ञायते तावत्
कर-कमल-धारणेन नः स्वाधीना कुर्व् इति \। कीदृशम् ?
**कर-सरोरुहं** न केवलम् एतावद् एव, किं तु **कामदं**
भक्तेभ्योऽभीष्ट-प्रदम् \।

ननु आ-कौमारं चरित-ब्रह्मचर्योऽहं कथं स्त्रीणां शिरसि हस्तम्
आधास्ये ? इति चेत्, तत्राहुः---**श्री-कर-ग्रहम्** \। तव ब्रह्मचर्यं
विदितम् \। अनेन परम-रसज्ञत्वं च सूचितम् \। **चरणम् ईयुषां**
शरणं प्राप्तानाम् अविशेषेण सर्वेषां **विरचितं** दत्तम् **अभयं**
येन \। किं पुनः ? प्रियाणां शरणागतानां या शरणागता, सैव स्वकीया,
तत्-त्यागोऽनुचित ईश्वरस्यापि \। वयम् अपि **संसृतेः** सम्यक् सृतिः
शरणम् अभिशरणं यस्मात् संसृतिः कामः, तस्य **भयात्** **ते चरणम्
ईयुषां** शरणं प्राप्तानाम् **अभयं** **देहि** हस्त-धारणेनेति \।
यथा संसार-भयात् शरणागतानां दुःख-निवृत्तिः फलम्, तथास्माकं
काम-ताप-शान्तिः फलम् इत्य् अर्थः \।

यद् वा, कीदृशम् ? कान्तान् कामान् अभिलषितान् अर्थान् ददातीति
**कान्त-कामदम्** \। **वृष्णि-धुर्य** इति गर्ग-वाक्य-प्रामाण्याद् इति
सर्वं समञ्जसम् इति \। यद् वा, **श्री-करः** सर्व-सम्पत्-सम्पादको
**ग्रहो** ग्रहणम् आग्रहो वा, यस्य **कर-सरोरुहे** ग्रहण-मात्रे
सर्व-सम्पत् प्रादुर्भवति, किं पुनर् भाव-विशेषेण ? इति तात्पर्यम् \।
अतः प्रतिश्रुतम् अनुस्मृत्य पालयेति प्रार्थना \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु भोः प्रिय-भाषिण्यः
! युष्माकं प्रणय-कोपोक्ति-पीयूष-पानार्थम् एवान्तर्हितः, तद् अधुना
लब्धाभीष्टोऽस्मि यथेष्टं वरं वृणुतेति तत्-प्रसादोक्तिं सम्भाव्य
साश्वसं पृथक् पृथग् अभीष्टं प्रार्थयन्ते---**विरचित**- इत्य्-आदि
चतुर्भिः \। हे **वृष्णि-धुर्य** ! निज-कुल-कमल-प्रभाकर ! **नः
शिरसि कर-सरोरुहं धेहि** अर्पय \। किम्-अर्थम् ?
तत्राहुः---**कामदं** यस्य शर-प्रहार-भयात् त्वां प्रपन्नाः, तं
कामं द्यति खण्डयतीति तच्-छेष-भङ्ग्या कामं ददद् अपि \। न चात्र
तस्याशक्तिर् इति वाच्यम् \। यतः **संसृतेर् भयात्** **चरणम् ईयुषां**
प्रपन्नानां जनानां **विरचितम् अभयं** येन तत् \। येन
संसार-भयाद् अपि रक्षितुं शक्यते, तस्य काम-भयाद् रक्षणे कः खल्व्
आयासः ? इति भावः \।

ननु तर्हि वो वक्षःसु दधामि, तत्रैव ममापि धित्सा वर्तते ? तत्र
नेत्य् आहुः---श्री-कर-ग्रहम् इति \। **श्रिया** लक्ष्म्या **कराभ्यां
ग्रहणं** तद्-धारणार्थं यस्य, तद्-वक्षसि कर-धित्सायां यथा
लक्ष्म्या वार्यते, तथैवास्माभिर् अपि तद्-वारणीयम् एवेति भावः
\।\।५\।\।

**\॥।**

\।\। १०.३१.६ \।\।

व्रज-जनार्तिहन् वीर योषितां

निज-जन-स्मय-ध्वंसन-स्मित \।

भज सखे भवत्-किङ्करीः स्म नो

जल-रुहाननं चारु दर्शय \।\।

**श्रीधर-स्वामी (भावार्थ-दीपिका) :** हे **व्रज-जनार्तिहन्** ! हे
**वीर** ! निज-जनानां यः **स्मयो** गर्वः, तस्य **ध्वंसनं**
नाशकं **स्मितं** यस्य तथा-भूत ! हे **सखे** !
**भवत्-किङ्करीर्** **नो**ऽस्मान् **भज** आश्रय \। **स्म** इति निश्चितम्
\। प्रथमं तावज् **जल-रुहाननं चारु योषितां नो दर्शय** \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे **व्रज-जनार्तिहन्** !
वयं किं व्रज-जना न भवाम ? इति सम्बुद्ध्य्-आशयः \। *तथा-भूत*
तादृशः \। अन्तर्धानेनालम्, तव **स्मितम्** एव
स्त्री-मान-दलन-समर्थम् इति तात्पर्यम् \। अभजनेऽस्माकं दुर्दशावत्
पश्चात् त्वयापि दुःखम् एव लब्धव्यम्, सख्येन तुल्य-व्यथत्वात् \। यद्
वा, विश्वास-घात-दोष-प्रसक्तेर् इत्य् आशयेनाहुः---हे **सखे** !
**भज** इति \। कमल-दर्शनेन भृङ्गवद् अस्मन्-नेत्र-भृङ्गाणां
त्वन्-मुखम् एव कमलवत् प्रियम् इत्य् अभिप्रेत्याहुः---**जलरुह**-
इत्य्-आदि \। यद् वा, हे **योषितां वीर** स्त्री-वधे समर्थेति \।
स्त्री-वधेन शौर्य-प्रकटनं सर्वथानुचितम् \। व्याधस्याप्य्
अनुकम्प्यानां स्त्रीणाम् \[भा।पु। ३.४.३६\][^१००] इत्य्-उक्तेः \।
विशेषेणेरयति प्रेरयति प्रतिपक्षान् निजानाम् इति **वीरः** शूरः \। रसे
शूरे सुते **वीरः** इति धरणिः \।\।६\।\।

[^१००]: स नः प्रसीदतां भामो भगवान् उर्व्-अनुग्रहः \।

    व्याधस्याप्य् अनुकम्प्यानां स्त्रीणां देवः सती-पतिः \।\।


---------------------------------------------------------------------------------------------------------------------

**कैवल्य-दीपिका : व्रज-** इति \। भो **वीर** ! **योषितां** मध्ये ये
**निज-जनास्** त्वत्-परिग्रहाः **स्त्रियः,** तेषां **स्मयः** प्राण-प्रिया
वयम् इति दर्पः \। तस्य **ध्वंसनं स्मितं** यस्य स तथा \।
**भवत्-किङ्करीर्** अस्मान् **भज** \। अत्र पाद-चतुष्केऽपि द्वितीयो
ज-कारः \।\।६\।\। \[मु।फ। १२.२६\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च केवलं शिरसि
श्री-हस्त-निधान-मात्रं कार्यम्, किन्त्व् अस्माकं कामश् च पूरयितव्य इति
प्राक् सूचितम् एव अत्यौत्सुक्येन अभिव्यञ्जयन्ति---**व्रज** इति \। एतेन
भजनस्य योग्यत्वम् उक्तम् \। अन्यथा अस्मद्-अन्त्य-दशापत्त्या
आर्ति-हननासिद्धिः \। **वीर** इत्य् अदेयस्यापि दाने सामर्थ्यम् उक्तम् \।
**स्मयो** मानः \। तव **स्मित**-मात्रेणापि मानो निरस्यते \। तद्-अर्थम्
अन्तर्धानेनालम् इति भावः \। यद् वा, अनेन परम-मनोहरत्वम्
अभिप्रेतम् \। अतस् तद् अवश्यं द्रष्टुम् अपेक्ष्यते इति भावः \। **सखे**
! इति भजने प्रकार-विशेषः सूचितः \। यद् वा, अभजनेऽस्माकं
दुर्दशया पश्चात् त्वयापि किल दुःखं लब्धव्यम्, सख्येन
तुल्य-व्यथत्वात् \। किं वा, विश्वास-घाति-दोष-प्रसक्तत्वाद् इति भावः
\।

ननु तत्र तत्रादरो मे नास्तीति चेत् ? तत्र स-दैन्यम् आहुः---**भवतः
किङ्करीः** इति \। दीनानां शरणागतानाम् उपेक्षा परम् अयुक्तेति भावः \।
यद् वा, तर्हि श्री-बलरामम् अनुगच्छतेति चेत्, तत्राहुः---**भवत**
एव, न त्व् अन्यस्य **किङ्करीर्** इति **जलरुहवद् आननं चारु** यथा
स्यात्, तथा इति प्रेम्णा स-स्मित-भ्रू-विलास-कटाक्ष-वलितम् \। किं वा,
निकटागमनेन सम्यक्तया **दर्शय** इत्य् अर्थः \। जलरुहेत्य् उपमया
दर्शन-मात्रेण विरह-सन्ताप-हारित्वम् अभिप्रेतम् \।

**योषिताम्** इति तत्रास्माकं सामर्थ्याभावात् स्वयम् एव कृपया
**दर्शय** इति भावः \। यद् वा, अनन्य-जीवनानाम् अस्माकम् अन्यथा
मरणम् एवेति \। किं वा, त्वद्-दर्शन-सुखस्य **योषितां**
हृदयैकानुभवनीयत्वात्, ताः प्रत्य् एव तद्-दानं योग्यम् इति सूचितम् \।
अन्यत् तैर् व्याख्यातम् \।

यद् वा, **योषितां** मध्ये ये **निज-जनास्** त्व् अपरिग्रहाः, स्वीयत्वेन
स्वीकृता वा, तेषां **स्मय-ध्वंसन-स्मित** ! अत एव निज-दासीर् अस्मान्
**भज** \। तत्-प्रकारम् एवाहुः---**जल**- इत्य्-आदिना आप्याययस्व नः
\[८\] इत्य् अन्तेन \।

यद् वा, **योषितां वीर** हे ! योषिद्-वधे समर्थेत्य् अर्थः \। अतो वयं
मृत-प्राया एव वृत्तास् तद् अधुना **अभवत्-किङ्करीर्** अन्या अदासीर् एव
**भज** \। **चारु** **जल-रुहाननं** च **नो दर्शय**, मरणस्यैव
निश्चितत्वात् \। इदं च प्रणय-कोपेन परमार्त्या चोक्तम् \। अन्यत् समानम्
\।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं वैयाग्र्येण आदाव्
अङ्गीकार-मात्रं प्रार्थ्य, अभीष्ट-विशेषान् प्रार्थयन्ते त्रिभिः \। तत्र
प्रथमेन सामान्यतः सङ्गं प्रार्थयन्ते---**व्रज** इति \। **भज**
अस्माकं दुःखं प्रतिकुर्वन् निकटे तिष्ठ \। अहो आस्तां तादृशोऽपि
मनोरथः \। प्रथमं तावच् **चारु** मनोहरं **जलरुह**-तुल्यम्
**आननम्** अपि **दर्शय** \। तत्र **व्रज-जनार्ति-हन्न्** इति
भजनस्य योग्यत्वम् उक्तम्, अन्यथास्मद्-अन्त्य-दशापत्त्या
आर्ति-हननासिद्धिः स्यात् \। **वीर** इत्य् अदेयस्यापि दान-सामर्थ्यम् उक्तम्
\। **निज-जनो** निज-प्रिय-जनः तव **स्मित**-मात्रेणापि मानो
निरस्यते, तद्-अर्थम् अन्तर्धानेनालम् इति भावः \। अनेनैव
परम-मनोहरत्वम् अप्य् अभिप्रेतम् \। अतस् तद् अवश्यं द्रष्टुम् अपेक्ष्यत
इति भावः \। **सखे** ! इति भजने प्रकार-विशेषः सूचितः \। यद् वा,
अभजनेऽस्माकं दुर्दशया पश्चात् त्वयापि किल दुःखं लब्धव्यं
सख्येन तुल्य-व्यथत्वात् \। किं वा, विश्वास-घात-दोष-प्रसक्तेर् इति
भावः \। अथ सख्य-योग्यस्याप्य् आत्मनो विरह-दैन्येन औद्धत्यम्
आशङ्क्याहुः---**भवतः किङ्करीर्** इति **योषिताम्** इति तत्रास्माकं
सामर्थ्याभावात् स्वयम् एव कृपया **दर्शय** इति भावः \। अन्यत् तैः
\।

यद् वा, **योषितां** मध्ये ये **निज-जनास्** त्व् अपरिग्रहाः, तेषां
**स्मय-ध्वंसन-स्मित** ! अत एव निज-दासीर् अस्मान् **भज** \।
तत्-प्रकारम् एवाहुः---**जल**- इत्य्-आदिना आप्याययस्व नः \[८\] इत्य्
अन्तेन \।

यद् वा, परमार्त्या प्रणय-कोपेनाहुः---**व्रज-जनार्तिहन्** ! हे
तथा-भूतोऽपि **योषितां वीर** योषिद्-वधे समर्थेत्य् अर्थः \। अतो
वयं मृत-प्राया एव वृत्ताः, तथा
**निज-जन**-मुख-लापन-कपट-**स्मित** ! अधुना
**अभवत्-किङ्करीर्** अन्या अदासीर् एव **भज** **चारु जल-रुहाननं**
च **नो दर्शय**, मरणस्यैव निश्चितत्वात् \। अन्यत् समानम् \।\।६\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३९२) :** **प्रणत-देहिनाम्** इति \।
**श्री-निकेतनम्** अपि प्रणत-देहि-प्रभृतीनां **पाप-कर्षणादि**-रूपं
\। तत एव परम-करुणामयत्वेनावगतम् अस्माकं **कुचेष्व्** अपि
**हृच्-छय-कर्तनाय** कर्तुम् उचितम् इत्य् अर्थः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु शिरसि करार्पणेनैव
चेद् यूयं जीवथ, तदा सर्वा एव नयने निमीलयत, शिरसि वः करम्
अर्पयामि \। मैवम् इत्य् आहुः---**व्रज**- इत्य्-आदि \। हे
**व्रज-जनार्तिहन्** ! इति हेतुमत् सम्बोधनम् \। हे **वीर** !
सर्व-समर्थ ! तथा सति यथा उपेक्षायां समर्थः, तथापेक्षायाम् अपि
\। तर्हि किम् अहम् उपेक्षकः ? न, **निज-जन-स्मय-ध्वंसन-स्मित** !
**किङ्करीर्** अस्मान् **भज** \।

ननु भजनं किं श्रमणं सेवनं वा ? नेत्य् आहुः---**जलरुहाननं
दर्शय,** स्व-वदन-दर्शनं हि भजनम् इत्य् अर्थः \। **योषिताम्** इति
निर्धारणे षष्ठी, **योषितां** मध्ये **किङ्करीर् न** इत्य् अर्थः \।
अथवा, हे **व्रज-जन**, व्रजा व्रजस्था एव जनाह् परिजना यस्य \।
हे **योषिताम् आर्तिहन्** ! **वीर** ! इति देशीय-स्निग्ध-सम्बोधनं वा
\।\।६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवम् अभीष्टान् अन्यान् मनसि
निधायाहुः---**व्रज** इति \। हे **व्रज-जनार्तिहन्** व्रज-जनानाम्
आर्ति-हन्तृन् ! अनेन सर्व-भजनीयत्वम् उक्तम् इति ज्ञात्वा तव भजने
वयं प्रवृत्ता इति भावः \। हे **सखे** ! सख्युः सखा अवञ्चनीयो
भवतीति धर्मोपदेशः \। **भवत्-किङ्करीः** दसीर् **नो** भजनं
तत्र तव लज्जा न दोषः \। यथा वयं त्वां भजामः, तथा त्वम् अपि
भज---ये यथा मां प्रपद्यन्ते तंस् तथैव भजाम्य् अहं \[गीता
४.११\] इति त्वयैव प्रतिश्रुतत्वात् इति हितोपदेशः \। हे **वीर** !
मधुर-रस-दाने वदान्य ! यद् वा, **योषितां वीर** अन्ये हि शूराः
प्रतिकूलेषु प्रतिभटेष्व् एव वीर-रसम् आविष्कुर्वन्ति, भवांस् तु अस्मास्व्
एव वीर-रसं प्रकटयति \। वयं मृत-प्राया एवं मृतं मारणं कुर्वन्
न लज्जत इति भावः \।

यद् वा, **योषितां** मध्ये ये **निज-जनाः,** तेषां **स्मयो** गर्वः,
तस्य **ध्वंसनं** नाशकं **स्मितं** यस्य, तस्य सम्बोधनम् \।
स्मित-मात्रेण मान-निवृत्तौ जातायाम् इदानीम् अन्तर्धानेनालम् इति
स्व-भजने सुकरत्वं द्योतयन्ति \।
स्मित-विलसद्-भ्रू-विक्षेप-निर्मर्दानां दीनानां **योषितां** तव
प्रतिभटी-भवितुम् अशक्तानां तावत् ताप-हरण-शीलं **जलरुहाननं
चारु** यथा भवति, तथा **दर्शय** इति \। अन्य-जलरुहं स्पर्शेन
ताप-हरं भवति, इदं तु दर्शन-मात्रेणेति महान् विशेषो दर्शितः
\।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अपरा आहुः---**योषितां**
मध्ये ये **व्रज-जनाः,** तेषाम् **आर्तिं** कन्दर्प-शर-प्रहार-जनितां
**हन्ति** इति, तथा तेन देव्य्-आदीनाम् अप्य् अन्य-योषितां तां न हरसि \।
यद् वक्ष्यते व्योम-यान-वनिताः\॥। कश्मलं ययुर् अपस्मृत-नीव्यः
\[भा।पु। १०.३५.३\] इति \। हे **वीर** !
दुर्वार-मार-सम्प्रहार-महा-जिष्णो ! किं च, अस्माकं सौभाग्यार्थं
गर्वं तद् दुःखं वाम-लक्षणं मानम् अपि न सहसे इत्य्
आहुः---**निज-जनानां स्मय-ध्वंसनं** मान-नाशकं **स्मितम्** अपि
यस्य \।

ननु, वरं शीघ्रं वृणुत \। तत्राहुः---**भवत्-किङ्करीर्** अस्मान्
**भज** परिचर \। ननु, यदि मत्-किङ्कर्य एव यूयं, तदा मां
स्व-परिचरणे किम् इत्य् आज्ञापयध्वे ? तत्राहुः---हे **सखे** ! इति \।
तर्हि ब्रूत, किं वः परिचरणम् ? तत्राहुः---**जलरुह**- इत्य्-आदि
\।\।६\।\।

**\॥।**

\।\। १०.३१.७ \।\।

प्रणत-देहिनां पाप-कर्शनं

तृण-चरानुगं श्री-निकेतनम् \।

फणि-फणार्पितं ते पदाम्बुजं

कृणु कुचेषु नः कृन्धि हृच्-छयम् \।\।

**श्रीधर-स्वामी (भावार्थ-दीपिका) :** अविशेषेण **प्रणताणां देहिनां
पाप-कर्शनं** पाप-हन्तृ ! **तृण-चरान्** पशून् अप्य् **अनु गच्छति**
कृपयेति तथा सौभाग्येन **श्रियो निकेतनं** वीर्यातिरेकेण **फणिनः
फनास्व् अर्पितं ते पदाम्बुजं** **नः कुचेषु** **कृणु** कुरु \।
किम्-अर्थम् ? **हृच्छयं** कामं **कृन्धि** छिन्धि \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न केवलं
कर-निधानेनैव कृतार्थाः, किन्तु स्तन-प्रदेशे चरण-स्पर्शम् अपि
इच्छाम इत्य् आहुः---**प्रणत-** इति \। *वीर्यस्य अतिरेकेण* आधिक्येन
\।\।७\।\।

---------------------------------------------------------------------------------------------------------------------

**कैवल्य-दीपिका : प्रणत-** इति \। **तृण-चरा** गावः \।
**निकेतनम्** आश्रयः \। **फणी** शेषः कालीयश् च \। **कृणु** कुरु \।
**कृन्धि** छिन्धि \। **हृच्-छयम्** कामम् \। अत्र द्वितीयो न-कारः
\।\।७\।\। \[मु।फ। १२.२७\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च ते तावकम्
असाधारणम् \। किं वा, त्वदीयानाम् अस्माकं **कुचेषु कृणु** निधेहीत्य्
अर्थः \। **पापं** संसार-दुःखं परमोत्कट-व्यसनं वा \।
**तृण-चराणुगम्** इति सर्व-व्रज-पशु-वर्ग-पालकत्वेन कृपालुत्वम् \।
एवं चतुर्भिर् विशेषणैः पाप-हन्तृत्वादिकम् उक्तम् \।

ननु किं तत्-तद्-अर्थम् एवेष्यते ? नेत्य् आहुः---**हृच्छयं कृन्धि** इति
\। अस्माकम् एतद् एव प्रयोजनं तत्-तद्-अशेषम् एतद् अनुगम् एवेति भावः
\। तत् तच् च स्व-भक्तार्थं किञ्चिद् आत्मार्थे च किञ्चिद् इति यथा-योग्यं
विवेचनीयम् \। अम्बुज-रूपकेण पूर्वोक्त-सरोरुह-रूपकवत् \[५\]
सर्व-साधनत्वं परम-साध्यत्वं च ध्वनितम् \। अन्यत् तैर्
व्याख्यातम् \।

यद् वा, ननु निर्भयाः ! पापाद् अहं बिभेमि \। तत्राहुः---**प्रणत**-
इति \। सकृत्-प्रणाम-कारिणाम् अपि यथा-कथञ्चिच् छरणागतानाम् अपि वा,
सर्व-प्राणिनां **पाप**-हन्तृ कुतस् तव पाप-शङ्का ? इति भावः \। किं
वा, मदादिना सागःसु युष्मासु तद् आचरणम् अयुक्तम् इति \।
तत्राहुः---**प्रणत**- इति \। त्वत्-प्रणतानाम् अस्माकम् आगो नश्येद् एवेति
भावः \।

> सकृद् एव प्रपन्नो यस् तवास्मीति च याचते \।
>
> अभयं सर्वदा तस्मै ददाम्य् एतद् व्रतं मम \।\।[^१०१]
> इत्य्-आदि-वचनात् \।

[^१०१]: उक्तं च रामायणे श्री-रघुनाथेन विभीषण-गमन-प्रसङ्गे।
    \[ह।भ।वि। ११.६५३\]


ननु तथापि परम-क्रूरेषु मृदुलतरं तद्-दुःख-शङ्कया कर्तुं न
शक्यते ? तत्राहुः---**तृण**- इति \। पशु-सङ्गत्या वने वने भ्रमणाद्
इदं नाधिकं दुःखम् इति भावः \।

यद् वा, अनभिज्ञाभिर् युष्माभिः सङ्गो मेऽनर्ह एव \।
तत्राहुः---**तृण**- इति \। तृणान्य् एव, न त्व् अग्रतो न्यस्तानि
शर्करादीन्य् अपि चरन्तीति परमाज्ञता सूचिता \। पशव इव वयम् अप्य्
अनुकम्प्या इति भावः \।

ननु सुष्ठु शोभनेषु युष्माकं स्तनेषु कथं पादार्पणं कर्तुं युज्यते
? इत्य् अत आहुः---**श्री-** इति \। सर्वातिशायि-शोभास्पदत्वाद्
अलङ्करण-वर्यम् एव भावीत्य् अर्थः \।

ननु तथापि भीरु-स्वभावत्वात् युष्मत्-पतिभ्यो बिभेमि ?
तत्राहुः---**फणि-** इति \। यद् वा, **फणि-फणार्पितत्वेन**
विषाद्य्-अनर्थ-ध्वंसनत्वम् उक्तम् \। ततो विषोपम-**हृच्-छयम्** अपि
हृदि पदार्पनेन **कृन्धि** इति भावः \।

शिरसि \[भा।पु। १०.३१.५\] इति पूर्वं सर्वासाम् ऐक्याभिप्रायेणोक्तम् \।
मूर्ध्नि करार्पण-मात्रेण सापत्न्य-विशेषानुदयात् \। अधुना च स्तनेष्व्
इति बहुत्वेन प्रत्येकं तेषु कर-धारणम् अभिप्रेतम् \। अत्र
रस-विशेषेण सापत्न्य-सम्भवात् \। अतोऽन्योन्यं भेदानुत्पत्तये सर्वासाम्
एव प्रत्येकं युगपद् विशेषेण तत् कार्यम् इति भावः \। **हृच्छयम्**
इति अदृश्यस्य तद्-रोगस्य तथैव प्रतिकार्यत्वात् \। अन्यत् समानम्
\।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ द्वितीयेन
हृदयान्तरङ्ग-तद्-विरह-ताप-शान्तये प्रलेपौषधम् इव प्रथमं
हृदय-बहिर् एव तद्-अङ्ग-सङ्गं प्रार्थयमाना दैन्येन
तच्-छ्रवण-मात्रस्यैव सङ्गं तद्-गुणानुवाद-पूर्वकं
प्रार्थयन्ते---**प्रणत**- इति \। सकृत् प्रणाम-कारिणाम् अपि यथा
कथञ्चिच् छरणागताणाम् अपि नलकूवर-कालियादीनां प्राणिनां
**पाप-हन्तुः** कुतस् तव पाप-शङ्का ? इति \। किं वा, मदादिना सागःसु
युष्मासु तद्-आचरणम् अयुक्तम् इति चेत्, तत्राहुः---**प्रणत**- इति \।
कालियादिवत् त्वत्-प्रणतानाम् अस्माकम् आगो नश्येद् एव \।

ननु तथापि परम-क्रूरेषु मृदुलतरं तत् कर्तुं न शक्यते ?
तत्राहुः---**तृण**- इति \। तृणान्य् एव न त्व् अग्रतो न्यस्तानि शर्करादीनि
अपि चरन्तीति परमाज्ञया सूचिता \। पशव इव वयम् अनुकम्प्या इति
भावः \।

ननु सुष्ठु शोभनेषु युष्माकं स्तनेषु कथं पादार्पणं कर्तुं युज्यते
? इत्य् अत आहुः---**श्री-** इति \। सर्वातिशायि-शोभास्पदत्वाद्
अलङ्करण-वर्यम् एव भावीत्य् अर्थः \।

ननु भीरु-स्वभावत्वात् युष्मत्-पतिभ्यो बिभेमि ? तत्राहुः---**फणि-**
इति \। एतेन विषाद्य्-अनर्थ-ध्वंसनत्वात्
विषोपम-हृच्-छय-ध्वंसन-योग्यताप्य् उक्ता \। एवं चतुर्भिर् विशेषणैः
पाप-हन्तृत्वादिकम् उक्तम् \।

ननु तत्-तद्-अर्थम् एवेष्यते ? नेत्य् आहुः---**हृच्-छयं कृन्धि** इति \।
अस्माकम् एतद् एव प्रयोजनम् इति भावः \। यत् ते सुजातं \[भा।पु।
१०.३१.१९\] इति रीत्या **हृच्छयो**ऽप्य् अयं स्नेह-मयत्वेनैव
स्थापयिष्यते \। शिरसि \[भा।पु। १०.३१.५\] इति पूर्वम् एक-वचनं
दैन्येनैकस्मिन्न् अपि कर-धारणात् सर्वा एव वयम् अङ्गीकृताः स्यामेति \।
अधुना तु **कुचेष्व्** इति बहुत्वं प्रत्येकं लोभेन कियत् किञ्चित्
सम्बन्धेन पर्याप्तत्वाद् दैन्यस्य तेनापर्याप्तत्वात् प्रत्येकं लोभस्येति
\।\।७\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३९२) :** **प्रणत-देहिनाम्** \[भा।पु।
१०.३१.७\] इति \। **श्री-निकेतनम्** अपि प्रणत-देहि-प्रभृतीनां
**पाप-कर्षणादि**-रूपं \। तत एव परम-करुणामयत्वेन अवगतम्
अस्माकं **कुचेष्व्** अपि **हृच्-छय-कर्तनाय** कर्तुम् उचितम् इत्य् अर्थः
\।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु मद्-वदन-दर्शनेनैव
चेत् कृतार्थाः स्थ, तदा प्राग् एव दृष्टम् \। तत् किं पुनर् उत्कण्ठध्वे ?
इति चेत्, न केवलं ते वदन-दर्शनम् एव नो\ऽभिलषितम्, अपि तु तव
पदाम्बुजं स्तनयोः कर्तुम् ? इत्य् आहुः---**प्रणता** इत्य्-आदि \। **ते**
तव **पदाम्बुजं** नो\ऽस्माकं **कुचेषु कृणु** कुरु \। तदा किं
भविष्यति ? इत्य् आशङ्क्याहुः---**हृच्-छयं** हृत्-तापं **कृन्धि** \।

ननु मत्-पदाम्बुजस्य हृच्-छय-च्छेत्तृता क्व प्रसिद्धा ?
तत्राहुः---**प्रणत-देहिनां पाप-कर्षणम्** \। पाप-कर्षणतो नाधिको
हृच्छय-च्छेदः, तस्यागन्तुकत्वात् \।

ननु ते प्रणता इति तथा क्रियते ? नैतद् अपि \। यतस्
**त्र्ण-चरानुगं** तृण-चराणां पशूनाम् अप्य् अनुगम् \। एवम् एव तस्य
साहजिकम् एव कारुणिकत्वम् \।

ननु कुङ्कुमादि-पङ्किलेषु परम-मनोज्ञेषु वः स्तनेषु पदार्पणम्
अनुचितम् एव ? नेत्य् आहुः---**श्री-निकेतनं** शोभास्पदम् \।
तत्-सम्पर्काद् अस्माकं स्तनयोः कमलाच्छादित-कनक-पूर्ण-कुम्भवच्
छोभातिशयो भावी \।

ननु सत्यं ब्रवीमि, कठिनेषु वः स्तनेषु कमल-कोमले पदे कथम्
अर्पयितव्यः ? इत्य् अत आहुः---**फणि-फणार्पितम्** \। फणिनः
कालियस्य मणिभिः कठोरासु फणास्व् अर्पितम्, तत् कथं शङ्का ? इत्य्
उपसंहारः \।\।७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं वाञ्छितान्तरां
प्रार्थ्यमानं विरह-ताप-शान्तये अङ्ग-सङ्गं ह्र्डि विधाय
तच्-चरण-स्पर्श-मात्रम् एव, भिक्षु-पाद-प्रसारिका-न्यायेन
प्रार्थयन्ते---**प्रणत**- इति **\। ते** तव **पदाम्बुजं**
**नो**ऽस्माकं **कुचेषु कृणु** स्थापय \।

ननु उच्चरित-ब्रह्मचर्योऽहं पाप-भिया भवतीनां कुच-स्पर्शं
पादेनापि नाकरेयम् इति चेत्, तत्राहुः---**प्रणत-देहिनां** सागस्कानाम्
अपि शरणागतानां देहिनां प्राणिनां **पाप-कर्शनं**
पाप-निरसन-समर्थं, कुतस् त्वयि पाप-शङ्का ? इति भावः \।
सागस्कानां तद् एव फलं यद्य् अस्मासु पाप-शङ्का, तर्हि तद्-अपगमाय
निहित-तात्पर्यम् \। **तृण-चरानुगं** पर-कृपालुतया तृण-चरान् पशून्
अप्य् अनुगच्छति, तद् यथा गवां तृण-भक्षणम् एव मुख्यं प्रयोजनं,
तथास्माकम् अपि ताप-शान्ति-फलम् इति \। नैतावता तव काचित् क्षतिर्
भवेद् इति \। अयम् अभिप्रायः---यथा ज्ञान-शून्यानां पशूनाम् अनुगमनं
कृतं, तथानभिज्ञानाम् अप्य् अस्माकम् अनुवृत्तिः कृपया कर्तव्येति \।

ननु भवतीनां वक्ससि पादार्पणेन को वा लाभो युष्माकं भविष्यति ?
इति चेद्, अतः आहुः---**श्री-निकेतनं** स्थानम् इत्य् अर्थः \।
त्वच्-चरणार्पणेन अस्माकं सौभाग्य-लाभो भविष्यति \। तव च
अस्मत्-कुच-स्थापनेन रसिकेन्द्रता भविष्यतीति \।

ननु मान-गरल-दिग्धेषु भृशं तप्तेषु कोमलस्य मच्-चरणस्य
स्थापनम् अयुक्तम् ? इति चेत्, तत्राहुः---**फणि-फणार्पितम्** इति \। न
हि कालिय-फणाभ्योऽप्य् अर्ति-तप्ताः क्रूरा अस्मत्-कुचा इति \।
यथातीव-गरलाग्निना सन्दग्धाः कालिय-फणाः रमित्वा स्वकीयाः कृताः,
तथा मानोन्नता अस्मत्-कुचा अपि सम्मर्दनेन दमित्वा तापोपनोदन-द्वारा
स्वकीया कर्तव्या इति \।

पाद-स्पर्शस्य मुख्यं प्रयोजनम् आहुः---**कृन्धि हृच्छयम्** इति \।
दृश्यते रोगो बहुभिर् औषधैः प्रतीकार्यो भवति, अयं रोगः हृच्छयः
केनाप्य् औषधेन प्रतीकार्यो न भवति \। चरण-स्पर्श-मात्रेण निवृतो
भविष्यतीत्य् अर्थः \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अपरा आहुः---**प्रणत**-
इति \। **कुचेषु पदाम्बुजं कृणु** अर्पय \। किम्-अर्थम् ? **हृच्-छयः**
कामं **कृन्धि** छिन्धि \। अत्राभिः असमर्थ-रतिमत्त्वेन
महा-प्रेमवतीभिः स्वीय-दुःखापाय-सुख-प्राप्ति-ज्ञान-रहिताभिः
श्री-कृष्ण-सुखैक-प्रयोजनक-कायिक-वाचिक-मानस-व्यापाराभिस् तस्यैव
सौरत-सुखोद्दीपनार्थम् एव स्वीय-रूप-यौवन-काम-पीडां
विवृण्वतीभिः परम-विदग्धाभिः प्रायः प्रेम्नो वाङ्-निष्ठता-लाघवं न
क्रियते, किन्तु कामस्यैव यथा भोजन-लम्पटं कञ्चित् स्व-मित्रं
बुभुक्षम् अभिलक्ष्य स्नेहेन तं भोजयितु-कामः
चतुर्विध-मिष्टान्न-साधने प्रयतमानो जनस् तेन पृष्टोऽपि \"स्वार्थम्
एवाहं प्रयास्यामि, न त्वद्-अर्थम्\" इति ब्रूते, तद् एव प्रेमा गुरुर्
भवति \। यदि त्व् एतावान् ममायासस् त्वत्-सुखार्थम् एव, मम तु
स्वार्थं निष्कामत्वाद् इति ब्रूते, तदा प्रेम लघु भवति \। यद् उक्तं
प्रेम-सम्पुटे---

> प्रेमा द्वयो रसिकयोर् अपि दीप एव
>
> हृद्-वेश्म भासयति निश्चलम् एव भाति \।
>
> द्वाराद् अयं वदनतस् तु बहिष्कृतश् चेन्
>
> निर्वाति शीघ्रम् अथवा लघुताम् उपैति \।\। \[प्रेम-सम्पुट ६८\] इति
> \।

तत्रासां स्व-सुख-तात्पर्याभावो न पारयेऽहम् \[भा।पु। १०.३२.२२\] इति
भगवद्-वाक्याद् एव स्व-वशीकार-व्यञ्जकाद् अवसीयते \। तस्य
प्रेमैक-वश्यत्वम् एव सर्व-शास्त्र-दृष्टम्, न तु काम-वश्यत्वम् इति
ज्ञेयम् \।

ननु पापाद् बिभेमि ? तत्राहुः---**प्रणतानां देहिनां पाप-नाशकं** तव
कुतः पाप-शङ्का ? इति भावः \।

ननु च कठोरेषु युष्मत्-कुचेषु सुकुमारं मत्-पदाम्बुजं व्यथिष्यते?
तत्राहुः---**तृण-चरानुगं** तृण-चरा गावः, तासाम् अप्य् अनुगच्छति \।
गावो हि कठोर-स्थलेऽपि घासं चरन्ति \। यदि तत्रापि त्वच्-चरणस्य
सहिष्णुता, तर्हि किम् उतास्मत्-कुचेषु कुच-काठिन्यं ? प्रत्युत तस्य
सुखदम् इति भावः \।

ननु नाना-रत्नालङ्कार-मण्डितानां युष्मत्-कुचानाम् उपरि पादार्पणम्
अनुचितम् ? तत्राहुः---**श्रियः** शोभायाः **निकेतनम्** इति कुचानाम्
अलङ्कार-वर्यम् एवैतद् भविष्यतीति भावः \।

ननु युष्मत्-पतिभ्यो बिभेमि ? तत्राहुः---**फणिनौ फणेषु**
**अर्पितं** त्वं कालिय-नागाद् अपि न बिभेषि, किम् उत तेभ्य इति भावः
\।\।७\।\।

**\॥।**

\।\। १०.३१.८ \।\।

मधुरया गिरा वल्गु-वाक्यया

बुध-मनोज्ञया पुष्करेक्षण \।

विधि-करीर् इमा वीर मुह्यतीर्

अधर-सीधुनाप्याययस्व नः \।\।

**श्रीधर-स्वामी (भावार्थ-दीपिका) :** हे **पुष्करेक्षण** ! तवैव
**मधुरया गिरा** **वल्गूनि वाक्यानि** यस्यां, तया **बुधानां
मनोज्ञया** हृद्यया गम्भीरयेत्य् अर्थः \। **मुह्यतीर् इमा नो
विधि-करीः** किङ्करीर् **अधर-सीधुना आप्याययस्व** संजीवयेति
\।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ*
इति---**मधुरा** तु बालानाम् अपि **वाग्** अस्ति, सा **बुध-मनोज्ञा** न
भवति \। इयं तु **बुध**-प्रिया गम्भीरार्थम् इति भावः \। विधिं
विधानं कुर्वतीति **विधि-कर्यस्** ताः \। विधिर् नानियतौ काले विधाने
परमेष्ठिनि इति मेदिनी \। शेतेऽनेनेति शीधु मध्यम् अमृतं वा
शीधु-पीयूष-मद्ययोः इति धरणिः \। **अधर**-निष्ठामृतेनेत्य् अर्थः
\। **पुष्करेक्षण** इत्य् आकाश-वद् व्यापक-दृष्टेस् तवास्माकं दर्शनं
कथं नेत्य् अभिप्रायः \। पुष्करं सर्वतोद्ययोः इत्य् अमरादयः
\।\।८\।\।

---------------------------------------------------------------------------------------------------------------------

**कैवल्य-दीपिका : मधुरया** इति \। **वल्गूनि वाक्यानि** यस्याम् \।
**बुध-मनोज्ञया** विदग्ध-हृदय-हारिण्या \। **विधि-करीर्**
आज्ञा-करीः, \"न भवतीभ्यो ममान्यत् प्रियतमम् अस्ति\" इत्य् एवं-रूपया
मृषा वाचा विमोहिता इत्य् अर्थः \। **सीधुना** अधरामृतेन \। अत्र
ध-कारो द्वितीयः \।\।८\।\। \[मु।फ। १२.२८\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च
**अधर-सीधुना** अस्मान् **आप्याययस्व**, अन्यथा सद्य एव म्रियेमहीति
भावः \। कुतः? तव **गिरा** स्मर्यमाणया \"नहि भवतीभ्यो ममान्यत्
प्रियतमं कुत्रापि किञ्चिद् अस्ति\" इत्य्-आदि-लक्षणया **मुह्यतीः**,
मोहस्यान्त्य-दशानुगतत्वात् \। विरहेण सीध्व्-अप्राप्त्या जनितस्य
मोह-रागस्य वैद्य-शास्त्रोक्त-निदान-विपर्यय-न्यायेन
तत्-प्राप्त्यैवोपशमः सिध्येत्, न त्व् अन्यथेति भावः \। तच् च युक्तम्
एवेत्य् आह---**विधि-करीस्** त्वद्-आज्ञा-कारिणीः \।

गिरो मोह-हेतुत्वं दर्शयन्ति---**मधुरया** अमृतवन् मिष्टया \। यद्
वा, मधु मद्यम् एव साक्षाद् इव राति ददातीति तया, इति
परम-मादकत्वम् उक्तम् \। कथम् ? तद् आहुः---**वल्गूनि** अर्थस्य
प्रियत्वादिना शब्दस्य च सद्-वर्ण-बन्धादिना मनोहराणि **वाक्यानि**
यस्यां, तया \। अतो **बुधानां** विदग्धानां चित्ताकर्षिण्या इति
श्रोत्र-मनः-प्रियत्वम् उक्तम् \। **इमा** इति मोहस्य प्रत्यक्षत्वादिना
असन्दिग्धत्वं तत्-कालीनत्वं चोक्तम् \।

ननु वाङ्-मात्रेण कथं मोहः स्यात् ? तत्राहुः---**वीर** ! हे
महा-सामर्थ्य-युक्तेति \। त्वद्-गिरोऽपि तादृशत्वाद् इत्य् अर्थः \। यद् वा,
कथम् अदेयं तद् दातव्यम् इत्य् अत आहुः---हे **वीर** ! दया-वीर
दान-वीरेति वा \। **पुष्करेक्षण** ! हे परम-सुन्दरेत्य् अर्थः \।
उक्त्य्-अवसरे सुन्दर-दृष्ट्य्-आदिना गिर एव विमोहनम् अधिकम् अभिप्रेतम्
\। तथा च कर्णामृते---

> पर्याचितामृत-रसानि पदार्थ-भङ्गी-
>
> वल्गूनि वल्गित-विशाल-विलोचनानि \। \[कृ।क। ३३\] इति \।

अन्यत् तैर् व्याख्यातम् \। यद् वा, **गिरा मुह्यतीः** \। अत एव
**विधि-करीः** दासीत्वं गताः, मोहेन विवेकापगमात् \। यद् वा,
**गिरैव विधि-करीः**, अधुना विरहार्त्या **इमा मुह्यतीः** \।

अ-कार-प्रश्लेषेण **अबुधानाम्** अपि, किम् उत विदग्धानाम् \। यद् वा,
**बुधानां** ज्ञानिनाम् अपि, किं पुनर् भक्तानाम् ? किं वा, **बुधानां**
पण्डितानाम् अपि, किम् उताबुधानाम् अस्माकं **मनोज्ञया** ? अन्यत् समानम् \।
अथवा **मधुरया** श्रोत्र-मात्र-प्रिययेत्य् अर्थः \। वस्तुतस् तु
**अवल्गु-वाक्यया अबुध-मनोज्ञया**, तथापि **विधि-करीः** \। कुतः ?
**इमाः** त्वत्-प्रेम-हत-विचारा गोपीः, अत एव **त्वद्-अधर-सीधुं**
प्रति त्वद्-अर्थं **मुह्यतीर् नाप्यायय** न स्वस्थय, किन्तु मारयेत्य्
अर्थः \। तद् एवाविवेकिनीनाम् अस्माकम् उचितम् इति भावः \। एषा
प्रेमार्ति-भरोक्तिः \। \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ
तन्-मुख-सौरभ-निभ-तद्-भाषित-विशेष-जनित-तत्-पानेच्छात्मकस्य
मोह-पर्यन्त-दशा-गामिनस् तापस्य पुनर् अन्य-दुश्चिकित्स्यताम् आशङ्कमानास्
तस्मिन्न् एवाङ्ग-सङ्गे पेयौषधम् इवान्तरं च सङ्गमनीयं
तन्-मुख-सुधाकर-सुधा-रसम् अपि प्रार्थयन्ते---**मधुरय** इति \।

**अधर-सीधुना अस्मान् आप्याययस्व**, अन्यथा सद्य एव म्रियेमहीति
भावः \। कुतः? तव **गिरा** स्मर्यमाणया स्वागतं वो महा-भागा
\[भ।पु। १०.२९.१८\] इत्य्-आदि लक्षणया \।

> कठोरा भव मृद्वी वा प्राणास् त्वम् असि राधिके !
>
> अस्ति नान्या चकोरस्य चन्द्र-लेखां विना गतिह् \।\।

इत्य्-आदि लक्षणया वा यया कयाचिद् वा \। **मुह्यतीः** अन्त्य-दशानुगं
मोहं प्राप्तवतीः \। कीदृश्या गिरा ? **मधुरया** स्वर-विशेषेण
वर्ण-विन्यास-विशेषेण प्रेम-मृदुतया प्राणि-मात्राणां रुचिरतया \। तथा
**वल्गूनि** आकाङ्क्षा-योग्यतासत्ति-सौष्ठववन्ति **वाक्यानि**
सुप्तिङ्-अन्त-वर्गा यत्र तादृश्या \। तथा **बुधानाम्** अर्थ-ज्ञानां
**मनोज्ञया**
अभिधा-लक्षणा-व्यञ्जनादि-वृत्ति-प्रतिपादित-वस्तु-रस-भावालङ्कारार्थ-गाम्भीर्येणानन्द-प्रदया
\। **इमा** इति प्रत्यक्षत्वादिना असन्दिग्धत्वं तत्-कालीनत्वं च
मोहस्योक्तम् \।

कथम् अदेयं दातव्यम् ? इत्य् अत आहुः---हे **वीर** ! दया-वीर
दान-वीरेति वा \। **पुष्करेक्षण** इति उक्तावसरे
स-स्मित-विलास-सुन्दर-दृष्ट्यादिना गिरि एव विमोहनत्वम् अधिकम्
अभिप्रेतम् \। तथा च कर्णामृते---

> पर्याचितामृत-रसानि पदार्थ-भङ्गी-
>
> वल्गूनि वल्गित-विशाल-विलोचनानि \। \[कृ।क। ३३\] इति \।

अन्यत् तैः \। यद् वा, **गिरा मुह्यतीः** \। अत एव **विधि-करीः**
दासीत्वं गताः मोहेन विवेकापगमात् \। यद् वा, **गिरैव विधिकरीः**,
अधुना विरहार्त्या **इमा मुह्यति** इति \।\।८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २९१) :** तत्र मोहनत्वं
द्विविधं---स्वरूप-कृतं दुष्कर-क्रिया-कृतं च \। तद् उभयम् अपि
तत्-तद्-विशेषणैर् व्यक्तम् \। तथा---**मधुरया गिरा** इति \।
**मधुरया** इति स्वरूप-माधुर्यं, **वल्गु-वाक्यया** इत्य्
अर्थ-माधुर्यं, **बुध-मनोज्ञया** इति बुधानां तादृश-भावाभिज्ञानाम्
एव मनोज्ञयेति भाव-विशेष-माधुर्यं व्यञ्जितम् \।\।८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३९२) :** हृच्-छय-निदानं तद्-अनुरूपं
प्रतीकारान्तरं चाहुः---**मधुरया** इति \। नूनं यत्
सौरभ्य-दिग्धतयैव तव **गीर्** **मधुरा** **मनो मोहयति,** तद्
एव **अधर-सीधु** भवेद् अत्रौषधम् इत्य् अर्थः \। अहो तव
अधर-सीधु तादृश-पुण्य-हीनाभिः कथं सुलभं स्यात् ? यतः सा
मधुरा गीर् अप्य् अस्तु दूरे \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु
भवत्यो\ऽनियत-वचसः प्राग् उक्तं कर-सरोरुहं शिरसि धेहि
\[भा।पु। १०.३१.५\] \। ततश् च जल-रुहाननं दर्शय \[भा।पु।
१०.३१.६\] इति \। ततश् च, पदाम्बुजं कृणु कुचेषु \[भा।पु। १०.३१.७\]
इति निश्चित्य कथ्यताम् \। तद् एव करोमीति चेद् ब्रूम इत्य्
आहुः---**मधुरया** इत्य्-आदि \। हे **पुष्करेक्षण** ! कमल-लोचन !
**मुह्यतीर्** मोहं प्राप्नुवतीर् **इमा** **विधि-करीः** किङ्करीर् अस्मान्
**अधर-सीधुना** अधर-मधुना **आप्यायस्व** जीवय \। अधर-मधु
पाययित्वा तद् अर्पयेति यावत् \। न च तत्र तूष्णीकेन त्वयाधरः
पाययितव्यः, किन्तु मधुर-कथा-पूर्वकम् इत्य् आहुः---**मधुरया गिरा**
\। \"मा मोहं व्रजत, पिबत पिबताधरम्\" इति कोमलेन वचसा \।
विशेषणे तृतीया \।

कीदृश्याः ? **वल्गु** सुन्दरं **वाक्यम्**, आकाङ्क्षादिमत् पद-कदम्बं
यत्र, तथा-भूतस्यैव शब्दस्य प्रामाण्यात् \। अत एव **बुधानां**
पण्डितानाम्, विदग्धानाम् इति यावत्, **मनोज्ञया** रुचिरया \। इत्य् एवायम्
अवधिर् नापरं याचितव्यम् इति \।\।८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इतोऽपि सर्वोत्तमम्
अवधि-भूतम् अधरामृत-पानं प्रार्थयन्ते---**मधुरया** इति \। हे
**पुष्करेक्षण** ! कमलवत्-सन्ताप-हर-विलोचन ! तवैव
पूर्वानुभूतया **मधुरया गिरा मुह्यतीर् इमा** गोपीर् **आप्याययस्व**
संजीवय, मोहस्य मरण-पूर्वावस्था-रूपत्वात् \। तद्
उक्तं---आपद्-भीति-वियोगाद्यैर् मोहश् चित्तस्य मूढता
\[रसार्णव-सुधाकर २.५५\] इति \। उपेक्षया सद्यो म्रियेरन् इत्य् अर्थः
\। संजीवनं केन स्म धनेन ? इत्य् अपेक्षायाम् आहुह्---**अधर-सीधुना**
इति \।

कीदृश्या गिरा ? मधुरं रसं राति ददातीति **मधुरा**, तया \। यद् वा,
अमृतवन् मिष्टया \। तत्र हेतु-गर्भ-विशेषणम्---**वल्गूनि** मनोहराणि
**वाक्यानि** यस्याः, तया \। **बुधानां** शब्द-तात्पर्याभिज्ञाणां
**मनोज्ञया** सद्यश् चित्ताकर्षिण्या **गिरा** सम्मोहितानां मरणस्यावश्यं
भावित्वात् \। दुष्कीर्ति-परिहाराय अधरामृत-दानेन सञ्जीवयेति \। हे
**वीर** ! रसस् तु द्वैध्यं दाने युद्धे चोत्साहे वर्धयति \। दाने
शूरत्वं तदा कार्पण्यम् अकुर्वन् अधरामृत-दानेन देहि इति \।
युद्ध-शूरश् चेत् त्वम् असि, तर्हि जीवमानं प्रतिभटम् अन्वेषय, अन्यथा
गिरा मोहितानां मृत-प्रायाणाम् अस्माकं मारणे स्त्री-वध-जनित-पातकं ते
सञ्चारश् च भविष्यतीति तात्पर्यार्थः \।

कीदृशीः नः ? **विधि-करीः** \। तदा वस्त्र-हरणे त्वद्-आज्ञा उ
विधायित्वम् \। त्वया दृष्ट-चरम् एव \। यद् वा, आत्मा वा अरे द्रष्टव्यः
श्रोतव्यो मन्तव्यो निदिधासितव्यः \[बृ।आ।उ। २.४.५\] इति श्रुत्य्-अर्थः
सम्पादनं कर्तॄर् इति वेदाज्ञा-विधायिनीषु आत्मोपासन-परास्व् अस्मासु
वञ्चन-परेण न भाव्यम् इति \।

यद् वा, पूर्वानुभूतेनेदानीं स्मर्यमाणेन **अधर-सीधुना मुह्यतीर्
इमः** त्वां मृग्यमाणा गोपीर् अधुना **मधुरया गिरा वल्गु-वाक्यया
आप्याययस्व** वाणीं श्रावयित्वा जीवयेति \। कीदृशीः ? तवैव
पूर्वानुभूतया **गिरा विधि-करीः** दासीः, तद् एव स्मरयन्ति,
बद्ध्वाञ्जलिं मूर्धन्य् अपनुत्तयेऽऽंहस \[भा।पु। १०.२२.१९\] इति,
मयेमा रंस्यथ क्षपाः \[भा।पु। १०.२२.२७\] इति प्रतिश्रुतार्थ-रूपया
आशा-बन्धात्मिकया **विधि-करीर्** जाताः \। **नः** अधुना
प्रतिश्रुतार्थ-सम्पादिकया **गिरा** संजीवयेति प्रार्थना \। अन्यद्
विशेषेण जातं समानं व \। किं च, आचिकित्स्ये रोगे महा-मन्त्र-रूपया
**गिरा उप** समीपे महा-दिव्य-रस-रूपेण **अधर-सीधुना** पाययित्वा
संजीवयेति \। अचिन्त्यो हि प्रभावो मणि-मन्त्रौषधीनाम् इत्य् उक्तत्वात्
\।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** \"भो भो
मत्-प्राणैक-वल्लभाः ! रत्न-वल्लभाः जीवातु-भूतासु भवतीषु नाहम्
उदासे \। दासे मयि सन्तत-हेम-प्रेम-हेम-शृङ्खला-निबद्धे कथम्
अविश्वस्ताः ? विश्वस्ता भवत \। भावत्कं कङ्कणम् इव शस्तां
हस्ताङ्क-गतम् एव मां जानीत\" इति स्फूर्ति-प्राप्तं तद्-वाक्यम् आकर्ण्य
अपरा आहुः---**मधुरया** इति \।

**मधुरया** माधुर्य-व्यञ्जक-वर्ण-घटितत्वात् सुश्रव्यया **वल्गूनि**
मञ्जुल-पदार्थ-वैचित्रीकाणि **वाक्यानि** यस्यां, तया **बुधानां**
विदग्धानां **मनोज्ञया** मनो-जनितया **गिरा विधि-करीः** किङ्करीः
**नः इमा मुह्यतीः** तन्-माधुर्यास्वाद-भराद् आनन्द-मोहं प्राप्नुवतीः
पुनर् **अधर-सीधुना आप्यायस्व** \। यद् वा, मोहं प्राप्नुवतीर् नः
**अधर-सीधुनापि पाययस्व** पुनर् मोहं प्रापयस्वेत्य् अर्थः \।\।८\।\।

**\॥।**

\।\। १०.३१.९ \।\।

तव कथामृतं तप्त-जीवनं

कविभिर् ईडितं कल्मषापहम् \।

श्रवण-मङ्गलं श्रीमद्-आततं

भुवि गृणन्ति ते भूरिदा जनाः \।\।९\।\।

**श्रीधर-स्वामी (भावार्थ-दीपिका) :** किं च, अस्माकं त्वद्-विरहे
प्राप्तम् एव मरणं, किन्तु त्वत्-कथामृतं पाययद्भिः सुकृतिभिर्
वञ्चितम् इत्य् आहुः---**तव** इति \। **कथा** एव **अमृतम्** \। अत्र
हेतुः---**तप्त-जीवनम्**\। प्रसिद्धामृताद् उत्कर्षम् आहुः---**कविभिर्**
ब्रह्मविद्भिर् अपि **ईडितं** स्तुतम् \। देव-भोग्यं त्व् अमृतं तैस्
तुच्छीकृतम् \।

किं च, **कल्मषापहं** काम-कर्म-निरसनम् \। तत् त्व् अमृतं
नैवं-भूतम् \। किं च, **श्रवण-मङ्गलं** श्रवण-मात्रेण
मङ्गल-प्रदम् \। तत् त्व् अनुष्ठानापेक्षम् \। किं च, **श्रीमत्** सुशान्तम्,
तत् तु मादकम् \। एवं-भूतं त्वत्-कथामृतम् **आततं** यथा भवति
तथा **ये भुवि गृणन्ति** निरूपयन्ति, ते **जना भूरिदा** बहु-दातारः
\। जीवितं ददतीत्य् अर्थः \।

यद् वा, एवं-भूतं **त्वत्-कथामृतं** **ये भुवि गृणन्ति**, ते
**भूरिदाः** पूर्व-जन्मसु बहु दत्तवन्तः सुकृतिन इत्य् अर्थः \। एतद्
उक्तं भवति---ये केवलं **कथामृतं गृणन्ति**, तेऽपि तावद्
अतिधन्याः, किं पुनर् ये त्वां पश्यन्ति, अतः प्रार्थयामहे त्वया
दृश्यताम् \[२\] इति \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यद् आहुः---*किं च* इति
*वञ्चितम्* \। विश्वम् इति शेषः \। वैपरीत्याद् इत्य् अर्थः \। *अत्र*
अमृतत्वे \। **तप्तानां** संसार-ताप-सन्तप्तानां **जीवनं** जलवत्
सन्ताप-हरम् \। *उत्कर्षम्* आधिक्यम् \। न केवलं *स्तुतम्* एवापि तु
क्लेश-हरम् इत्य् आह---*किं च* इति \। *तत् तु* प्रसिद्धं तु \।
*नैवम्-भूतं* काम-कर्म-निरासकम् \। विशेषान्तरम् आह---*किं च* इति
\। *अनुष्ठानापेक्षं* सेवनापेक्षम् \। अन्यद् विशेषम् आह---*किं च* इति \।

*इत्य् अर्थ* इति---न हि जीव-दानात् परं दानम् अस्ति \।
हरि-कथा-श्रवणे मोक्षो भवतीत्य् अर्थः \। जीवेः स वै यस्य पुनर् न
मृत्युः इत्य्-आद्य्-उक्तेः \। पूर्व-पुण्यं विना निरूपणम् अपि कर्तुं न
शक्यत इत्य् अभिप्रेत्याह---*यद् वा* इति \। *इत्य् अर्थ* इति---तेपुस् तपस्
ते जुहुवुः सस्नुर् आर्या यज्-जिह्वाग्रे वर्तते नाम विष्णोः \[भा।पु।
३.३०.७\] इत्य्-आद्य्-उक्तेः \। यतस् ते दर्शनम् इति अन्यतमत्वापादकम्, अतो
हेतोः \।

केचित् तु---\"अरे परम-व्यग्राः ! यावद् आप्यायेयं, तावत् क्षणं
मद्-वार्तया कालो नीयताम्\" इति चेत्, स-त्रासम्
आहुः---श्री-कृष्ण-विरहिणीनां **कथा** एव **मृतं** मरणं, **तप्ते**
मण्डक-पाक-भाजने **जीवनम्** इव---जीवनं भुवनं वनम् इति कोशात्
\। **कविभिर् ईडितम्**---कवयः किं न जल्पन्ति[^१०२] इति
वर्णन-स्वभावेन तस्यापि वर्णनात् \। **कल्मषापहं**---येषां पापम्
अस्ति, ते शृण्वन्तु नास्माकं प्रयोजनम् \। **श्रवणेनैव मङ्गलम्**, न
तु प्रयोजनेन \। **श्रिया मदो** येषां तेषु राजसु कविभिर् विस्तारितम्
\। **ये भुवि गृणन्ति,** **ते भूरिदा** महा-प्राणि-घातकाः \। दो
अवखण्डने \।

[^१०२]: कवयः किं न पश्यन्ति किं न भक्षन्ति वायसाः \। प्रमदाः किं
    न कुर्वन्ति किं न जल्पन्ति मद्यपाः \।\। कवयः किं न पश्यन्ति
    किं न भक्षन्ति वायसाः \। मद्यपाः किं न जल्पन्ति किं न कुर्वन्ति
    योषितः \।\। महा-सुभाषित-संग्रहः ९०९०-१।


अतोऽधुना त्वद्-आशया क्षणं जिजीविषूणां तेनालम् इति वदन्ति तद् विगीतम्
इवाभात्य् अस्माकम् \। यद् वा, **भूरिदा** हेमदाः \।
हेम-दानस्याखिलाभीष्ट-प्रदत्वात् **तव कथामृत**-वर्णनस्यापि
तेनैव जातत्वात् \। यथामृतं क्षुद्-रोगादि-हरं बल-पुष्ट्य्-आदि-करं
मधुरम् अन्य-विषय-विस्मारकं, तथा हरि-कथापि संसार-रोग-हरा,
मधुरा, सर्व-विषय-विस्मारिका, रोगादि-नाशकत्वेन बल-पुष्ट्य्-आदि-कर्य्
अपीति \।\।९\।\।

---------------------------------------------------------------------------------------------------------------------

**कैवल्य-दीपिका : तव** इति \। **आततं** बहु \। **भूरिदाः**
स्थूल-दातारः \। ते **गृणन्ति** \। अत्र द्वितीयो व-कारः \।
पाद-चतुष्कस्य दल-द्वये च क्रमात् त-कार-क-कार-श-कार-भ-काराः
\।\।९\।\। \[मु।फ। १२.२९\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तव कथामृतम्**
इत्य्-आदि \। **तव कथा** एव **अमृतम्** \। अमृत-शब्दो\ऽत्र
विपरीत-लक्षणया विष-परः \। यथा उपकृतं बहु तत्र[^१०३]
\[साहित्य-दर्पणः २.११\] इत्य्-आदि, यतस् **तप्तं जीवनं** यस्मात् \।
**कविभिः** शास्त्र-कृद्भिर् एव **ईडितं** स्तुतम्, न तु प्रेमज्ञैः \।
अतः **कल्मषापहम्**, न तु विरहाग्नि-हरम् \। **श्रवण-मङ्गलं**
श्रवण एव मङ्गलम्, न तु सुखदम्, न त्व् अनुभवे \। **श्री-मदेन**
ऐश्वर्य-जनित-स्वाच्छन्द्येन **आततम्** \। अमृत-पक्षे\ऽप्य् एवम् एव
अन्यामृत-विलक्षणम् \। अतस् तां कथां **ये गृणन्ति**, **ते भूरिदा**
दो\ऽवखण्डने इत्य् अस्माद् भूरि-च्छेदका इत्य् आक्षेपो वा \। अन्यो\ऽर्थो हि
स्फुट एव \।\।९\।\।

[^१०३]: उपकृतं बहु तत्र किम् उच्यते सुजनता प्रथिता भवता परम्
    \।

    विदधद् ईदृशम् एव सदा सखे सुखितम् आस्स्व ततः शरदां शतम्
    \।\।


---------------------------------------------------------------------------------------------------------------------

**सनातन-गोस्वामी** \[हरि-भक्ति-विलासे १०.५३४\] : **कथा** एव
**अमृतम्** \। अत्र हेतुः **तप्त-जीवनम्** \। प्रसिद्धामृताद् उत्कर्षम्
आहुः---**कविभिर्** ब्रह्मादिभिर् अपि **ईडितः** स्तुतम् \। देव-भोग्यं
त्व् अमृतं तैस् तुच्छी-कृतम् \। किं च, **कल्मषापहं**
काम-कल्मष-निरसनं, तत् त्व् अमृतं नैवं-भूतम् \।

किं च, **श्रवण-मङ्गलं** श्रवण-मात्रेण मङ्गल-प्रदम्, न तु
तत्-तद्-अनुष्ठानापेक्षम्\। किं च, **श्रीमत्** सुशान्तम्, तत् तु मादकम्
\। एवम्-भूतं त्वत्-कथामृतम् **आततं** यथा भवति, तथा **भुवि**
ये **गृणन्ति** निरूपयन्ति, **ते** **जना भूरिदाः** बहु-दातारो जीवितं
ददतीत्य् अर्थः \। अधुना च तादृशानाम् अलाभेन वयं मृता एवेति भावः
\।

यद् वा, एवम्-भूतं त्वत्-**कथामृतं ये गृणन्ति ते भूरिदाः**,
पूर्व-जन्मसु बहु दत्तवन्तः परम-सुकृतिन इत्य् अर्थः \। अतो वयं
तादृशादृष्टाभावेन त्वत्-कथां कीर्तयितुम् अशक्ताः कथं जीवाम ? इति
भावः \।

यद् वा, त्वद्-विरहे त्वत्-कथा-स्फूर्ति-विशेषेण वयं मारिता एवेत्य्
आहुः---**त्वत्-कथा** एव **मृतं** मृतिः, साक्षान् मरणम् एव \। कुतः ?
**तप्तं** तापाभिभूतं भवति **जीवनं** यस्मात्,
परम-दाहक-स्वभावस्य प्रेम-विशेषस्य सद्यो-मृत्यु-जनकत्वात् \।
तथापि **कविभिः** काव्य-कृद्भिर् एव **ईडितम्**, यतः
**कल्मषापहम्** \।

किं च, **श्रवणयोर् मङ्गलं** सुख-करम् \। किं च, **श्रिया मदो**
येषां ब्रह्मादीनां तैर् **आततं** सर्वतो विस्तारितम् \। वस्तुतस् तु
**श्रवणयोर्** एव **मङ्गलं** **श्री-मदैर्** एव **आततम्** इति दोषः
सूचितः \। अत एवं-भूतं **त्वत्-कथामृतं ये भुवि गृणन्ति**, त एव
**जना भूरि** बहु **द्यन्ति** अवखण्डयन्ति गले करयन्तीति तथा ते
\। एवं च तत्त्वतः श्री-कृष्ण-कथाया महा-फल-विशेष एव सूचित इति
दिक् \।\।९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विरहादि-तप्तान् जनान्
जीवयतीत् तथा तत्, न च तस्य श्रवणार्थं प्रयासोऽपेक्ष्येत्य्
आहुः---**कविभिः** पूर्वैर् आधुनिकैश् च **ईडितं** स्वत एव
संश्लाघ्य वर्णितम् इत्य् अर्थः \। न च काम-क्रोधादिना पापेन वा
तद्-अर्थानुभवान् न फलं सिद्ध्येद् इति वक्तव्यम् \। तस्यैव
तन्-निरसन-स्वभावत्वाद् इत्य् आहुः---**कल्मष-** इति \।
अतोऽर्थानुभवः स्वत एव भवतीति भावः \। न च तद्-अपेक्षापीत्य्
आहुः---**श्रवण**- इति \।

यद् वा, न केवलं **तप्त-जीवनत्वेन** सद्यो-दुःख-हर-मात्रम्, किन्तु
**कविभिः** सर्वार्थ-प्रापकत्वेन स्तुतम् \। कथम् ? तद् एव
प्रपञ्चयन्ति---**कल्मषापहं** संसार-ध्वंसकम् इत्य् अर्थः \।
संसारस्य कल्मषैक-मूलत्वात् सर्व-दुःख-ध्वंसकं वा \। किं च,
**श्रवण**- इति\। एवम् उभयथा दुःख-दोष-हरत्वेन मङ्गलत्वेन च
सर्वार्थ-साधनत्वम् उक्तम् \। स्वतः परम-फलत्वं
चाहुः---**श्रीमद्** इति \। एवम् एषां यथोत्तरं श्रैष्ठ्यम् \। अतः
**कथैवामृतं** यथा तस्य क्षुत्-त्वङ्-रोगादि-हरत्वाद्
बल-पुष्ट्य्-आदि-करत्वाच् च साधनत्वम्, मधुर-रस-मयत्वात् साध्यत्वं
च तथा कथाया अपीत्य् अर्थः \। **आततं** यथा स्यात् विस्तारेणेत्य्
अर्थः \। यद् वा, व्यापकम् इत्य् अर्थः \। इति देव-भोग्याद् विशेष उक्तः
\। तस्य व्यापकत्वाभावात् \। अन्यत् तैर् व्याख्यातम् \।

यद् वा, अत्राधुना तादृश-जनाभावाद् अस्माकं च विरहार्ति-वैवश्येन
तत्राशक्तेर् वयं मृता एवेति भावः \। अथवा, अरे परम-व्यग्राः !
यावद् आप्यायेयं तावत् क्षणं मिथो मद्-वार्तया कालो नीयताम् इति चेत्,
तत्र स-त्रासम् आहुः---**कथैव मृतम्** \। मृतिः कथैव
कार्य-कारणयोर् अत्यन्ताभेद-विवक्षयोपचारः \। कुतः ? **तप्तं
जीवनं** यस्मात् \। अतो **ये तद् गृणन्ति** उच्चारयन्ति **ते भूरिदाः**
\। दो अवखण्डने \। महा-प्राण-घातका इत्य् अर्थः \। एषा
परम-प्रेमार्त्य्-उक्तिर् एव \।

ननु तर्हि कथं पुराणादिषु प्रतिपाद्यते ? तत्राहुः---**कविभिर्**
व्यासादिभिर् **ईडितं** कवीनां वर्णन-मात्र-स्वभावेन तस्यापि वर्णनाद्
इति भावः \। पाप-नाश-मात्रम् \। किं च, **श्रवणेनैव मङ्गलं**
सुख-करम्, न तु प्रयोजनेन \। यद् वा, **कविभिर् ईडितम्** इत्य् अत्र
हेतुः---**कल्मष**- इत्य्-आदि पद-द्वयम् \। पाप-हरत्वेन श्रवणयोः
सुखदत्वेन च तैर् ईभ्यत इत्य् अर्थः \। अत एव **श्रिया मदो** येषां
राजादीनां तेष्व् **आततं कविभिर्** एव विस्तृतम् \। किं वा, **श्रीमदैर्**
जनैर् नाट्य-गीतादिभिर् द्वारा **आततम्** \। अतोऽधुना त्वद्-आशया क्षणं
जिजीविषूनां तेनालम् इति भावः \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ कथं तर्हि जीवथ ?
इत्य् आशङ्क्य
प्रेम-मय-स्वानुभव-प्रमाण-निर्णीत-तत्-कथा-महिम-वर्णनेन \।
तत्र कारणम् आहुः---**तव** इति \। **कथा** एव **अमृतम्** अमृतवत्
स्वतः फलं फलान्तर-साधनं च \। तत्-तद्-रूपत्वं
दर्शयन्ति---**तप्तान्** त्वद्-विरह-ताप-खिन्नान्, किम् उत
संसार-ताप-खिन्नान्, **जीवयति** मृत्यु-पर्यन्त-दुर्दशातो रक्षतीति
तत् \। पूर्वेषां जीवन-रूपं चेति तथा वन्द्यमान-चरणः पथि
वृद्धैर् \[भा।पु। १०.३५.२२\] इत्य्-आदेः, शक्र-शर्व-परमेष्ठि-पुरोगाः
कश्मलं ययुः \[भा।पु। १०.३५.१५\] इत्य्-आदेश् च दर्शनात् \। **कविभिर्**
ब्रह्म-शिव-चतुःसनादिभिर् आत्मारामैः, किम् उतान्यैर् **ईडितम्** \।
वर्तमाने क्तः \। अस्मद्-वृज-वासिभिर् यद् वर्ण्यते, तद् एवानूद्य
श्लाघ्यते, न तु स्वयं वर्णयितुं शक्यत इत्य् अर्थः, रहस्याज्ञानात् \।
तथा **कल्मषं** सर्व-रोचकत्वादि-प्रभाव-मयत्वात् स्वान्तरायम् अपि,
किम् उत संसार-हेतु-पुण्य-पाप-रूपं **हन्ति** इति तत् \। एवम्
एवम्-भूतम् अपि **श्रवण**-मात्रेणैव **मङ्गलं**
तत्-तत्-सर्वार्थ-साधकं, किम् उतार्थ-विचारेण \। अत एव **श्रीमत्**
सर्वत उत्कर्ष-युक्तम् **आततं** सर्व-व्यापकं चेति प्रसिद्धामृताद्
वैलक्षण्यम् इत्य् उक्तम् \। तद् ईदृशं कथामृतं **भुवि** यत्र कुत्रापि
ये **गृणन्ति** कथन-रूपेण ददति, **ते भूरिदाः** सर्वेभ्योऽपि
सर्वार्थ-प्रदातारः \। किम् उत गोकुले तत्राप्य् अस्मासु तु
त्वद्-विरह-तप्तासु जीवनम् एव ददति इति भावः \। ते चान्यत्र
पूर्वोक्ता ब्रह्मादयः व्रजे सर्व एवास्मासु तु विशेषतः सख्य इति ज्ञेयम्
\।

यद् वा, अहो परम-व्यग्रा यावद्-आप्यायेयं तावत् क्षणं मिथो मद्-वार्तया
कालो नीयताम् इति चेत्, तत्र सत्रासम् आहुः---**कथा** एव **मृतं**
मृतिः, कथैव मारयतीत्य् अर्थः \। कुतः ? **तप्तं जीवनं** यस्मात्
\। तप्ते तैलादौ जलम् इवेति श्लेषः \। **कविभिस्** तावकैर् एव
**कल्मषापहं** यथा स्यात् तथा **ईडितं** तन्-नाशकतया श्लाघितम्
इत्य् अर्थः \। किं च, **श्रवणेन** एव **मङ्गलं,** मङ्गलम् इति
श्रूयते, न त्व् अनुभूयत इत्य् अर्थः \। **श्रीमदाततं** श्रिय
सौन्दर्यादिना तत्-कृतेन मदेन निज-जनान् आदरादि-लक्षणेन च
**आततं** चर्वतः प्रसृतम् \। अतो **ये** तद् **गृणन्ति** ते
**भूरिदा** महा-प्राणाघातका इत्य् अर्थः \। एषा परमार्त्य्-उक्तिर् एव \।
दो अवखण्डने \। अतोऽधुना त्वद्-आशया क्षणं जिजीविषूणां तेनालम् इति
भावः \।\।९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३९२) :** सा मधुरा गीर् अप्य् अस्तु दूरे,
गुरु-गोष्ठी-नियम-बन्धनकत्वम् आपन्नाभिर् अस्माभिः प्रसङ्गान्तरेणापि
जन-परम्परा-प्रख्यायमानम् अपि तव चरितामृतम् अपि दुर्लभम् इत्य्
आह---**तव कथामृतम्** \[भा।पु। १०.३१.९\] इति \। तद् ये **गृणन्ति
ते**ऽपि अस्मभ्यं **भूरिदा** जाताः \।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** नन्व् एवं चेत्, तथैव
करिष्यामि, क्षणं विलम्बः क्रियताम् इति चेत्, तव कथायां प्रतीतिर्
नास्तीत्य् आहुः---**तव कथामृतम्** इत्य्-आदि \। तव **कथा एव अमृतं**
कथामृतम्, न तु कार्यम् \। कथया यया तर्पयसि, न तथा कार्येणेत्य्
अर्थः \। अत एव **तप्त-जीवनं** तप्तं जीवनं यस्मात् \।
कार्यासम्भवात् तथा कथया जीवनं तप्तम् एव भवति \। अतः
**कविभिः** शास्त्र-कृद्भिर् एव **ईडितम्**, न तु प्रेमज्ञैः \। अतः
**कल्मषापहम्**, न तु हृत्-ताप-घ्नम् \। अतः **श्रवण-मङ्गलं**, न
तु चेतः-सुखदम्, यतः **श्री-मदेन** ऐश्वर्य-मदेन स्वाच्छन्द्येन
**आततम्** \। अतस् तां कथां ये **भुवि गृणन्ति, ते भूरिदा**
भूरि-च्छेदकाः, दो\ऽवखण्डने इत्य् आक्षेपः \। अतस् तु तव कथा
तप्त-जीवनं कविभिः स्तुतं कल्मषापहम् इत्य्-आदि स्तुत्या
अप्रस्तुत-प्रशंसा[^१०४] \।\।९\।\।

[^१०४]: क्वचिद् विशेषः सामान्यात् सामान्यं वा विशेषतः \। कार्यान् निमित्तं
    कार्यं च हेतोर् अथ समात् समम् \।\।

    अप्रस्तुतात् प्रस्तुतं चेद् गम्यते पञ्चधा ततः \।
    अप्रस्तुत-प्रशंसा स्यात् \[भक्ति-रसामृत-शेष ४.८७\]


---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु विरहे दशम्य्-अवस्थाया
अवश्यं भावित्वेन दुर्निवार्यत्वात् प्रकारान्तरेणापि जीवनोपायश्
चिन्तनीयः ? इति चेत् स्वयम् एव विचार्य वदन्ति---**तव कथा** इति \।
एवं प्रार्थना-चतुष्टयं दुर्लभं मत्वा **तव कथामृतम्** एवाश्रियत
इत्य् आहुः \। विरहेऽस्माकं **जीवनं** नास्मद् यन् न साध्यं किन्तु
त्वत्-कथामृत-साध्यम् इति निश्चितं, तव यथा शक्तिस् तथा कथाया अपि
शक्तिर् इति कथोत्कर्षम् आहुः \। कीदृशं कथामृतम् ? **तप्त-जीवनं**
कामादि-जनक-ताप-तप्तान् जीवयतीति \। विषयिणः
कामादि-विषय-वासना-शून्यान् कृत्वा स्व-निष्ठान् करोति \। कथाम्र्तस्यायम्
एव स्वभावः \। **कविभिर् ईडितं** कविभिः ज्ञात-तत्त्वभिर् मुक्तैर्
इत्य् अर्थः \। तैः स्व-सेव्यत्वेन **ईडितं** स्तुतम् \। तद् उक्तं
भाष्यकृद्भिः \"मुमुक्षु-सेव्यत्वम् आहुः\" \। **कल्मषापहम्**
अविद्या-रूपं संसार-भूतं कल्मषं पापम् अपहन्ति, तथा \। तत एव
मुक्त-मुमुक्षु-विषयि-सेव्यत्वम् उक्त्वा, एतत् त्रि-पक्ष-व्यतिरिक्तानां
शुद्ध-भक्तानां सेव्यत्वम् आहुः **श्रवण-मङ्गलं** नान्यत् तेषां किञ्चित्
साध्यम् अस्तीति भावः \। स्वतः परम-पुरुषार्थत्वम् आहुः \। **श्रीमत्**
भक्ति-लक्ष्मी-सम्पादकम् इत्य् अर्थः \। **आततं** वैकुण्ठ-पर्यन्तं
व्याप्तम् इत्य् अर्थः \। वैकुण्ठेऽपि कथामृतस्यैव सेव्यत्व-श्रवणात्
**भुवि** इति अलभ्य-लाभोक्तिः, ये **गृणन्ति** कथयन्ति, **ते जनाः
भूरि-दातारः** सर्वस्वं ददातीति \।

यद् वा, प्रसिद्ध-देव-भोग्याद् अमृताद् उत्कर्षम् आहुः---**कथामृतं
तप्त-जीवनम्** इत्य्-आदि,

आचार्यैर् व्याकृतत्वात् \। यद् वा, विरहिणीनाम् अस्माकं **कथामृतं**
वैपरीत्येन स्फुरति, तथाहुः चन्द्र-चन्दनादीनां सर्व-जनान्
अप्रतीत्या शैत्यहेतुभूतानाम् अस्मद् अनुभवेत् \। ताप-हेतुत्व-स्फूर्तेः \।
तथा कथामृतस्य अन्येषां मरण-निवर्तकम् अपि अस्माकं **कथा** एव
**मृतं** मरणं, तच्-छ्रवणे मरणस्य सन्निहितत्वात् \।
**तप्त-जीवनम्** अन्येषां संसार-ताप-तप्तानां जीवनम् आप्यायन-करम्
\। अस्माकं तद्-वैपरीत्येन **तप्तेष्व्** अस्मच्-चित्तेषु **जीवनं** जलम्
इव निक्षिप्तं यथा तप्त-तैले निक्षिप्तं जलं ज्वालाधिक्यं करोति,
तथास्मच्-चित्तेषु ज्वालाधिक्ये हेतुः **कथा मृतम्** एव \।

पुनः कीदृक् ? **कविभिर् ईडितं** स्तुतम् असद्-गुणारोपः स्तुतिः, कवीनां
नारदादीनां तथात्वेन प्रतीतेः \। **कल्मषापहं**
प्रायश्चित्ताधिकारिणां पाप-हरत्वेन प्रतीतानां पापस्य फलं दुःखं
कथामृत-सेवनेऽपि नास्माकं दुःख-निवृत्तिर् दृश्यते \। अतो वयं
नाधिकारिण्य इत्य् अर्थः \। यद् वा, त्यागेनैके अमृतत्वम् आनशुः
\[म।ना।उ। १२.१४\] इति श्रुति-बलात् पति-पुत्रादि-सङ्ग-परित्यागेनागतानां
नास्माकं पाप-सम्बन्ध-गन्धोऽपि \। अतः प्रायश्चित्तानाधिकृताः \।
प्रायश्चित्तत्वेन न श्रोष्याम इति भावः \।

**श्रवण-मङ्गलं** श्रवण-मात्रेण मङ्गलम्, अर्थ-वाद-रूपत्वेन
सुख-जनकम्, परिणामतोऽमङ्गलम् एव दुःख-जनकत्वात् \। कथामृतस्य
स्वरूपतश् चेत् सुखात्मकं स्यात् पुत्र-जन्य-श्रवणवत्, तर्हि अस्मान् एव
प्रतीतम् अभविष्यद् इति \। अस्माकं तद्-वैपरीत्येन
सौभाग्य-हानि-दर्शनादिः \। यद् वा, **श्रीमद्भिः** लक्ष्मी-सम्पन्नैर्
**आततं** विस्तृतं, वयं तु निष्किञ्चना अतो दशम्य्-अवस्था-सम्भवात्
प्राग् एव शुश्रूषयालम् इति \। एवं-भूतं कथामृतं **भुवि**
वृन्दावन-भूमौ **आततं** गीतालापादिभिर् विसृतं यथा भवति, तथा
ये **गृणन्ति** कथयन्ति, **ते जना भूरिदा** बहु-दातारः, न तु
पात्रापात्र-विचारवन्तः \। यत् किञ्चिद् ददातीत्य् अर्थः \। यद् वा,
**अभूरिदाजनाः**, अभूरिदाश् च ते अजनाश् च \। अभूरिदा अल्पदा
उत्पत्ति-रहिता भवन्त्व् इति साङ्गुलि-भञ्ज-शाप इति भावः \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्-कर्तृक-कथायाः
माधुर्य-महिमा कैर् वाच्यः ? त्वत्-सम्बन्धि-कथा अन्य-वक्तृकाप्य्
अमृत-द्वयात् स्वाद्वी श्रेष्ठा चेत्य् आहुः---**तव** इति \। **तव कथा**
एव **अमृतं** \। केन साधर्म्येण ? **तप्तान्** महा-रोगादि-सन्तप्तान्
संसार-तप्तांश् च **जीवयति** इति तत् त्वद्-विरह-तप्तांश् च
जीवयतीति स्वर्गीयान् मोक्ष-रूपाच् चामृताद् आधिक्यं च \। **कविभिर्**
ध्रुव-प्रह्लादादिभिः या निर्वृतिस् तनु-भृताम् इत्य्-आदि-पद्यैर् **ईडितम्**
\। अन्यद् अमृत-द्वयं---सा ब्रह्मणि स्व-महिमन्य् अपि नाथ मा भूत्, किं
त्व् अन्तकासि-लुलितात् पततां विमानात् \[भा।पु। ४.९.१०\] इत्य्-आद्य्-उक्तिभिर्
न रोचितम् \।

**कल्मषाणि** प्रारब्ध-पर्यन्तानि पापान्य् **अपहरन्ति**, स्वर्गीयामृतं
तु तानि न हन्ति, कामादि-वर्धकत्वात् प्रत्युत तान्य् उत्पादयत्य् एव \।
मोक्षामृतम् अपि प्रारब्ध-पापं न हन्ति, श्रवणेनैव स्वाद्यमानत्वाद्
अभीष्ट-साधकत्वाच् च **मङ्गलं,** तद् द्वयं तु नैवम्-भूतम् \।
**श्रीमत्** प्रेम-पर्यन्त-सम्पत्ति-प्रदम् **आततं** प्रतिक्षणम् एव
वक्तृभिर् विस्तृतम्, तद् उभयं तु न तथा \। ये **गृणन्ति**
कीर्तयन्ति, **त** एव **भूरि** बहुतरं **ददति,** तेभ्यः सर्वस्वं
ददाना अपि तत् परिशोधयितुं न क्समन्त इति भावः \।

यद् वा, तव गीस् तदैव मधुरा यदि त्वद्-दर्शन-सहिता स्यात्, अन्यथा
तु महानर्थ-करीत्य् आहुः \। तव **कथा** एव **मृतं** मरण-कारणम्
इत्य् अर्थः \। कुतः ? **तप्तं जीवनं** यतः, तप्त-तैलादौ जलम्
इवेति श्लेषः \।

ननु तर्हि कथं पुराणादिषु श्लाघ्यते ? तत्राहुः---**कविभिर्**
व्यासादिभिर् **ईडितं,** कवीनां वर्णन-मात्र-स्वभावेन तस्यापि
वर्णनाद् इति भावः \। **कल्मषापहम्** इति दुःख-भोगेन प्राचीनं
कल्मषं नश्यत्य् एवेति भावः \। लोक-कर्तृक-**श्रवणेन** एव
**मङ्गलं** स्वस्त्ययन-विनाशो यस्य तत् \। यदि **जनाः** सुधियस्
तच्-छ्रवण-परिणामं दुःखं विचार्य न तत् श्रोष्यन्ति तदा तद् अपि
नङ्क्ष्यन्त्य् एवेति भावः \। **श्री-मदैर्** धन-मदान्धैर् जनैर् एव
लोका म्रियन्ताम् इत्य् अभिलष्य धन-व्ययेनाप्य् **आततं** देशे देशे ग्रामे
ग्रामे पुराण-वाचकान् संस्थाप्य विस्तारितम् \। अत एव **भुवि** ये
**गृणन्ति,** **ते भूरिदाः** भूरीन् श्रोतृ-लोकान् द्यन्ति खण्डयन्ति
मारयन्ति \। तस्मात् ते कथा-जालं वितत्य सौम्या इवोपविष्टा
मनुष्य-मारकाद् व्याधाद् अप्य् अधिका दूरत एव सुधीभिर् उपेक्ष्या एवेति
भावः \। यद् वक्ष्यते यद्-अनुचरित-लीला- \[भा।पु। १०.४७.१८\] इत्य्-आदि
\। वस्तुतः कथायाः कथकस्य च सर्वोत्कर्ष-व्यञ्जिकेयं
व्याज-स्तुतिः[^१०५] \।\।९\।\।

[^१०५]: ॥। उक्ता व्याज-स्तुतिः पुनः \। निन्दा-स्तुतिभ्यां वाच्याभ्यां
    गम्यत्वे स्तुति-निन्दयोः \।\। \[रसामृत-शेषः २.८८\]


**\॥।**

\।\। १०.३१.१० \।\।

प्रहसितं प्रिय प्रेम-वीक्षणं

विहरणं च ते ध्यान-मङ्गलम् \।

रहसि संविदो या हृदि-स्पृशः

कुहक नो मनः क्षोभयन्ति हि \।\।

**श्रीधर-स्वामी (भावार्थ-दीपिका) :** ननु मत्-कथा-श्रवणेनैव
निर्वृता भवत, किं मद्-दर्शनेन ? न, त्वद्-विलास-क्षुभित-चित्ता
वयम्, तत्रापि शान्तिं न विन्दाम इत्य् आहुः---**प्रहसितम्** इति \। हे
**प्रिय**, **कुहक** कपट, **संविदः** सङ्केत-नर्माणि \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कथा-श्राविणां किं
दर्शनेन ? इत्य् आशङ्कते---*नन्व्* इति \। *निर्वृताः* जातानन्दाः \।
*तत्रापि* कथा-श्रुताव् अपि \।

> **संविद्** युद्धे प्रतिज्ञायां सङ्केताचार-नर्मसु \।
>
> सम्भाषणे क्रियाकारे विज्ञाने तोषणेऽपि च \।\। इति कोशात् \।

**रहसि संविदः** \"सर्वोपेक्षया भवतीनाम् इष्टम् अवश्यं
साधयिष्यामि\" इत्य् एवं-रूपाः \। **कुहक** इति स्वोक्तस्यान्यथा-करणात्,
अस्मद्-उपेक्षया सर्वत्र कापट्य-पर्यवसानाच् च \।\।१०\।\।

---------------------------------------------------------------------------------------------------------------------

**कैवल्य-दीपिका : प्रहसितम्** इति \। **ध्यानं मङ्गलम्** चिन्त्यमानं
सुखावहम् इत्य् अर्थः \। **रहसि संविद** एकान्ते प्रतिश्रुतानि \।
**हृदि-स्पृशो** हृदयङ्गमाः \। **कुहक** ! कपटिन् ! अन्यथोक्तम्
अन्यथा करोतीति कुहकत्वम् \। अत्र ह-कारो द्वितीयः \।\।१०\।\।
\[मु।फ। १२.३०\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** न केवलं कथैव
तादृशी, अन्यच् चेत्य् अन्या आहुः---**प्रहसितम्** इत्य्-आदि \। यत एतान्य् अपि
**क्षोभयन्त्य्** एव \। **हिर्** एवार्थः \।\।१०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु निर्बुद्धयस् तथाप्य्
औषधवद् बलान् मत्-कथां मिथः सेवध्वम् इत्य् आहुः \। यद् वा, आशयापि
चिरं जीवितुं न शक्नुम इत्य् आहुः---प्रहसितम् इति \। भावे क्तः \।
**प्र**कृष्टं **हसितं** शुद्ध-भवेन स्मितम् इत्य् अर्थः \। **प्रेम्णा
वीक्षितम्** \। **विहरणं** क्रीडा \। **ते** इत्य् अस्य प्रहसितादिभिः
सर्वैर् अप्य् अन्वयः \।

**ध्यान**-मात्रेणापि **मङ्गलं** सुख-करम् \। यद् वा,
**ध्यान-मङ्गलं** शुभावहं सुखेन प्रेम-ध्यान-सम्पादकम् इत्य्
अर्थः \। एतच् च त्रयाणाम् अपि विशेषणम् \। अत एवोक्तं
श्री-कपिल-देवेन---ध्यानायनं प्रहसितं[^१०६] \[भा।पु। ३.२८.३३\]
इत्य्-आदि \। **हृदि-स्पृशो** हृदयङ्गमाः \। यद् वा, स्मरण-पथ-मात्रं
गच्छन्त्योऽपि सत्यो याः **संविदः,** ताः सर्वा एवेति तासां सर्वासां
हृत्-स्पृक्त्वं क्षोभणत्वं चाभिप्रेतम् \। **क्षोभयन्ति** कामेनाकुलयन्ति
\।

[^१०६]: ध्यानायनम् अतिसुन्दरतया प्रयत्नं विनैव ध्यानस्य
    विषय-भूतम् (श्रीधरः)


**संविद** इत्य् अस्यान्तिके अयुक्तत्वेन, तस्यैव विशेषणत्वेऽपि
**हृदि-स्पृश** इति सर्वान्त्यत्वाद् वचन-विपरिणामेन सर्वैर् अपि योज्यम्
\। तत्राद्य-द्वय-प्रायो भावत्वान् मानसम् \। **प्रहसितस्य**
शुद्ध-भाव-जन्यत्वात् \। **प्रेम्णश्** च मनो-वृत्ति-विशेषे स्फूर्तेः \।
**विहरणं** प्रायो दैहिकं तान् विदश् च वाचिक्य इत्य् एवं त्रिविधा
चेष्टोक्ता \। तेषां च **क्षोभने** यथोत्तरं श्रैष्ठ्यम् ऊह्यम् \। **हि**
निश्चितम् \। क्षोभणे हेतुः---हे **प्रिय** इति \। अन्यथा क्षोभणाशक्तिः
\। एवं त्वद्-एक-प्रियत्वेन वयं सदा मनः-क्षोभ-दुःखं लभामहे,
त्वं चास्मान् बत वञ्चयस एवेत्य् आशयेन सम्बोधयन्ति---हे **कुहक**
इति \। अन्यत् तैर् व्याख्यातम् \।

यद् वा, प्रिय-जने **प्रेम** तद्-दर्शनादि-मात्रेण पुलकादि-लक्षणम्,
**वीक्षितं** **वि**शेषेण प्रेम-स्मितादिना ईक्षितम् \। **ध्यानं**
प्रिय-जनस्य चिन्ता, तद् एव **मङ्गलम्**, अस्माकम् आशालम्बनादि-हेतुत्वात्
\। **संविदः** प्रतिश्रुतानि सर्वापेक्षया भवतीनाम् इष्टम् अवश्यम् एव
सम्पाद्यम् इत्य्-आदि-लक्षणानि स्वोक्तस्यान्यथा-करणात्
तथाधुनास्मद्-उपेक्षया तत्र तत्र सर्वत्रैव कापट्य-पर्यवसानाच् च
**कुहक** इति \।

अथवा, ननु स्त्रीणां तत्रापि साध्वीनां धैर्यम् उपपद्येत ? इति चेत्,
तत्र स-प्रेम-विकारं स-दैन्यं चाहुः---**प्रहसितम्** इति \।
**क्षोभयन्ति** धैर्यं हरन्ति, तत्-तत्-स्मरणाद् अधुनापि यज् जीवेम
\। एतद् एव नः परम-धैर्यं विद्धीति भावः \। अन्यत् समानम्
\।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र प्रथमेऽर्थे \। ननु
विचार-लुब्धाः दुर्लभे मयि कथम् एतावन्तम् अनुरागं कुरुध्वे ? यदि
कुरुत, तदा मत्-कथा-श्रवणेनैव निर्वृता भवत इत्य्-आदिकम् आशङ्क्य
तेनानिर्वृतौ तस्यैव पूर्वानुराग-मयं चरितं दूषयन्ति त्रिभिः \।
आशयापि चिरं जीवितुं न शक्नुम इत्य् आहुः---**प्रहसितम्** इति \। भावे
क्तः \। \"वीक्षितम्\" इति तु क्वचित् पाठः \।

प्रथमतः **प्रहसितं** तासां दर्शन-मात्रेण भावोल्लासात् प्रकृष्टं
सहज-स्मितात् किञ्चिद् उद्भटं हसितम् \। कीदृशम् ? ततः **प्रेम्णा
वीक्षितं** यत्र तादृशम् \। ततो **विहरणं** सखिभिः
सह-क्रीडा-विशेषः \। तच् च कीदृशम् ? **ध्याने मङ्गलं**
तद्-अनुचिन्तने आशा-बन्ध-कारकं निज-भावाभिव्यञ्जनामयत्वात् \। ततश्
च **रहसि संविदः**, दूरतः स्वयं निर्जने गत्वा वेण्व्-आदिना
नर्मोक्तयः \। ताश् च कीदृश्यः ? **या हृदि स्पृशो** हृदयङ्गमा इति
सर्वतोऽन्तरङ्गत्वं दर्शितम् \। यच्-छब्दोऽत्र चमत्कार-विशेषार्थः \।
ततो लिङ्ग-विभक्ति-विपरिणामेण पूर्व-पूर्वत्राप्य् अनुषञ्जनीयः \। तेषु
यथोत्तरं श्रैष्ठ्यम् \।

**कुहक** इति \। उदर्के दुःखमयत्वात्, तद्-उच्चतर-कुहकानाम् अयम्
एवेति भावः \। **न** इति तत्र बहूनाम् अनुभवं प्रमाणयन्ति \।
**क्षोभयन्ति** आकुलयन्ति \। **हि** निश्चितं \। क्षोभणे
हेतुः---**प्रिय !** हे लोभनेत्य् अर्थः \। एवं त्वद्-एक-प्रियत्वेन
वयं सदा मनः-क्षोभ-दुःखं लभामहे, त्वं पुनर् अस्मान् बत
वञ्चयस इत्य् आशयेन च सम्बोधयन्ति---हे **कुहक** इति \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २९२) :** \[गुणोद्दीपन-प्रसङ्गे
अभिव्यक्त-भावत्वम्\] **संविदः** सङ्केत-नर्माणि \।\।१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** न केवलं कथैव तादृशी,
प्रहसितादिकं च तव यद् अन्यत्, तद् अपि नो मनः-क्षोभकम् इत्य्
आहुः---**प्रहसितम्** इत्य्-आदि \। हे **प्रिय** ! **ते** तव
**प्रहसितं** प्रहासः, **विहरणं** विहारः, **रहसि संविदः**
विजन-संवादा **हि** निश्चितं **मनः क्षोभयन्ति** \। पूर्वं
मनः-सुखदत्वेन ज्ञातान्य् आसन्, सम्प्रति तद् अन्यथा-भावान्
मनः-क्षोभकाण्य् एव सर्वाणि जातानीति वाक्यार्थः \। त्रयाणां त्रीणि
विशेषणानि \। **प्रहसितं** कीदृशम् ? **प्रेम**-युक्तं वीक्षणं यत्र
\। **विहरणं** कीदृशम् ? **ध्यान-मङ्गलं** ध्यानस्यैव मङ्गलम्, न
तु ध्यातुः, मनः-क्षोभकत्वात् \। **संविदः** कीदृश्यः ? **हृदि-स्पृशो**
मर्म-स्पृशः \। यतस् त्वं कुहकत्वेन कापट्यवत्त्वेन प्रसिद्धो\ऽसीति
योग्यं सम्बोधनम्---हे **कुहक** ! कापट्य-पटो ! अतो युक्तम् एवोक्तं
तव कथामृतं तप्त-जीवनम् \[९\] इत्य्-आदि \।\।१०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं कथामृत-सेवने
दृशानुसन्धाने त्यागार्हत्वं विनिश्चित्य तद्-उपरमेऽपि सद्य एव मरणं
सम्भाव्य उभयतो व्याकुल-चित्ताः स्वान्तस्य पीडां दैन्येन
निवेदयन्ति---**प्रहसितम्** इति \। हे **प्रिय** ! तवैतानि
**नो**ऽस्माकं **मनः क्षोभयन्ति** \। पूर्वं
मङ्गलास्पदत्वेनानुभूतनि, तत एव **ध्यानानि** इदानीं तिरोधानान्य्
एतान्य् एव मनः-क्षोभ-कराणि भवन्ति \। अत एव आशयानि चिरं जीवतय
साम्प्रतम् इति \। हे प्रियेति सम्बोधनेनैव ज्ञाप्यते \। स्मृत-मात्रस्य
तव सम्बन्धस्य क्षोभ-जनकत्वेऽपि तद्-विस्मृता स्व-कृति-साध्यत्वा
निश्चित्य इति **प्रहसितं** प्रथम-दर्शने जाते भावोच्छलनात्
साहजिक-स्मिताद् उद्रिक्तं हसितं, ततः **प्रेम-वीक्षणं** \।
प्रेम-लक्षणं रसार्णवे---स प्रेमा भेद-रहितं यूनोर् यद्
भाव-बन्धनं \[र।सु।आ। २.२५८\] इति \। भाव-गर्भं वीक्षणम्
अवलोकनं **विहरणं** विहारः क्रीडेति यावत् \। क्रीडा तु
स्वकीय-सापेक्षा तत्र वयम् एव स्वकीया इति \। कीदृशम् ?
**ध्यान-मङ्गलम्** \। ध्यान-मात्रेण मङ्गलं सुख-प्रदम् \। किं पुनर्
अनुभवे \। **मङ्गलम्** इति त्रयाणां विशेषणम् \। **रहसि** निर्जने
स्थले **संविदो** नर्मोक्तयः क्रौञ्च-बन्धाद्य्-अभिज्ञान-रूपाः \।
**हृदि-स्पृशो** हृदयङ्गमा अस्मद्-अनुगुणास् तदा जाता \। अधुना
तवादर्शने **मनः क्षोभयन्ति** धैर्य-च्युतिं कारयन्ति \।
उत्तरोत्तरं चतुर्णां क्षोभ-हेतुत्वं सूचितम् \। हे **कुहक** ! हे
कपट ! इति सम्बोधनेनैतत्-सूचिते \। पूर्वं प्रहसितादिना विश्वासं
जनयित्वा इदानीम् उपेक्षया नैराश्यं जनयन् कामाङ्कुरेऽस्मान् व्याकुलयन्
पद्यम् अभिव्यञ्जयसीति \। तव दर्शने ये सुख-हेतवो जातास् त
एवादर्शने दुःख-हेतवो जाताः, त एवादर्शने दुःख-हेतवो भवन्ति \।
तव सम्बन्ध-मात्रम् आयत्यां दुःख-हेतुर् अतो ये तव सम्बन्ध-रहिताः
स्व-मनः सुखिनो नान्ये यथा वयम् इति भावः \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्माकं तु त्वद्-दर्शनं
विना त्वत्-सम्बन्ध-वस्तु-मात्रम् अतिदुःखदम् इत्य् आहुः---**प्रहसितम्**
इति \। **विहरणं** सम्प्रयोगः \। याश् च **संविदः** संलाप-नर्माणि
**हृदि-स्पृश** इति दुःखदत्वाद् विस्मर्तुम् इष्टा अपि न विस्मर्तुं शक्यन्त
इति भावः \। **ध्यानेन** अपि **मङ्गलं** परम-सुखदम् इति चतुर्णाम्
अपि विशेषणं मनः क्षोभयन्ति व्याकुलयन्ति \। एतानि मनसि प्रविश्य
सद्यः सुखं दत्त्वा तद्-द्वितीय-क्षण एव महा-दुःखं ददति, अत एव
हे **कुहक**! कुहक-दत्त-बटकान्य् अपि सद्यः परम-स्वादून्य् अप्य्
आयत्यां परम-दाहकानि प्राण-घातकानीत्य् अर्थः \।\।१०\।\।

**\॥।**

\।\। १०.३१.११ \।\।

चलसि यद् व्रजाच् चारयन् पशून्

नलिन-सुन्दरं नाथ ते पदम् \।

शिल-तृणाङ्कुरैः सीदतीति नः

कलिलतां मनः कान्त गच्छति \।\।

**श्रीधर-स्वामी (भावार्थ-दीपिका) :** किं च, त्वयि वयम्
अतिप्रेमार्द्र-चित्तास् त्वं पुनर् अस्मासु केन हेतुना कपटम् आचरसि ? इत्य्
आहुः श्लोक-द्वयेन---**चलसि** इति \। हे **नाथ** ! हे **कान्त** !
**यत्** यदा **व्रजाच् चलसि पशूंश् चारयन्,** तदा तन्
**नलिन-सुन्दरं** कोमलं **ते पदं** **शिलैः** कणिशैस् **तृणैर्
अङ्कुरैश्** च **सीदति** क्लिश्येद् इति **नो मनः कलिलताम्** अस्वास्थ्यं
**गच्छति** प्राप्नोति \। एवंभूतास् त्वद्-दुःख-शङ्कित-चित्ता वयम्
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपालम्भम् आहुः---*किं च*
इति \। कः क-कारोऽन्ते यस्य, स **कान्तः** शुकः \। स यथा फलादि
गृहीत्वा क्षणेन नेत्रे परिवर्तयति, त्वम् अपि तथास्मान्
वेणु-ध्वनिनात्राहूय दर्शन-रसम् अपीय गतः \। यद् वा, **कान्तो**
बकः \। स यथा स्व-कार्य-करणे साधुर् इवास्ते, तथा त्वम् अपि \। यद्
वा, **कान्तो**ऽन्तकः \। स यथा साधून् असाधूंश् च सर्वन् अविशेषेण
मारयति, तथा त्वम् अस्मान् इति \। यद् वा, **कान्तः** काकः \। स यथा
योऽस्माय् अन्नाद्य् अर्पयति, तस्यैवोपरि मलम् उत्सृजति, तथा वयं त्वया
सहातिप्रीतिकराः, त्वम् अस्मान् एवं रोदयसीति भावः \। यद् वा,
**कान्तः** कङ्कः \। स यथा मृतान् मारयति, तथा त्वम् अस्मान्
अनङ्ग-मारिता मारयसीति \। यद् वा, **कान्तश्** चातकः \। स यथा
स्वात्य्-अम्बु पीत्वा पुनर् मेघं न सेवते, तथा त्वं स्व-कार्यं
कृत्वास्मांस् त्यजसीति \। किं बहुना \।\।११\।\। \[*अतः परं
विश्वनाथः।*\]

---------------------------------------------------------------------------------------------------------------------

**कैवल्य-दीपिका : चलसि** इति \। **नलिन-सुन्दरं** कमलवत्
कोमलम् \। **शिलैः** कणिश-खण्डैः \। **कलिलताम्** अधैर्यम् \। अत्र
ल-कारो द्वितीयः \।\।११\।\। \[मु।फ। १२.३१\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** त्वम् एवास्मासु निर्दयः
\। कदाचिद् अस्माकं दोषम् अपि पश्यसि, अन्यथा कथम् अत्याक्षीः ? वयं तु
न तथा, त्वद्-गत-प्रेम्णैवाहर्निशं दुनुम इत्य् अपरा आहुः---**चलसि**
इत्य्-आदि \। तस्मात् त्वं पशुप एव, यद् अस्माकं **मनः कलिलतां**
नावगच्छसि \। कथं नावगम्यते ? तत्राह---**नलिन-सुन्दरं ते
पदं शिल-तृणाङ्कुरैः** **सीदति** इत्य् अहो कष्टम् इति भावः \।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : व्रजाद्** इति \। ततश्
चलनम् आरभ्यागमन-पर्यन्तम् एव **कलिलता** सूचिता \। व्रजे
तद्-अवसादानुत्पत्तिश् चोक्ता, स्वयं ताभिस् तच्-छोधनात् \। **पशूंश्
चारयन्न्** इति विविधानाम् अनन्तानां तेषां चारणार्थं
वर्त्म-परित्यागेनेतस् ततो भ्रमणाच् **छिलादिभिर्** अवसादः
सम्भावितः \। तथा पशुतया निर्बुद्धित्वेन ते
त्वत्-पादाब्ज-दुर्गम-पथेऽपि बत भ्रमन्तीति श्लेषेण सूचितम् \।
**पदम्** इत्य् एकत्वे\ऽपि द्वित्वम् आयात्य् एवेति पूर्व-लिखितम् एव \।
तथाप्य् अत्रार्थोऽयं ज्ञेयः---एकम् अपि, किम् उत द्वयम् इति
गो-चारण-प्रदेशस्य प्रायो घन-मृदु-तृण-मयत्वेन
भू-तल-वर्ति-शर्करा-कर्करादेः सम्पर्काभावात् तन् नोक्तम्,
अझिल्लि-कण्टक-वनं \[ह।वं। २.८.२३\] इत्य्-आदि-हरि-वंशोक्तेः \।
सर्वत्र कण्टकाभाव एव हरिदास-वर्येण गिरि-राजेन श्री-गोवर्धनेन
तत्-पार्श्व-वर्ति-तद्-अनुग-गिरि-वर्गेण च स्व-शिलानां
श्री-पादाब्ज-न्यास-पदे नवनीतायमानत्व-सम्पादनात् ता अप्य् अत्र नोक्ताः
\। **नाथ** ! हे व्रजेश्वरेति तत् तवायुक्तम् इवेति \। **कान्त** इति
अस्मत्-कोमल-कर-स्पृश्यम् एव तद् इति प्रेम-सम्बोधन-द्वयम् \।
कलिलताया हेतु-विशेषः, तेनाधिक-कलिलतापि सूचिता \।

यद् वा, **नाथ**त्वेन सर्वेषां व्रज-जनानां, **कान्त**त्वेन च
विशेषतोऽस्माकम् इति भावः \। यद् वा, **नाथ** एवं प्रिय-जनोपतापक
!

ननु विवेकिन्यस् तर्हि अवसाद-हेतु-मद्-विषयक-चिन्ता त्यज्यताम् ?
तत्राहुः---**कान्त** इति \। प्रिय-जन-चिन्ताया विवेकेऽप्य् अपरिहार्यत्वात्
इति भावः \। यद् वा, **कलिलता**-गमने हेतुः---**नाथ** ! हे
प्राणेश्वर ! इति\।

ननु---

> यावतः कुरुते जन्तुः सम्बन्धान् मनसः प्रियान् \।
>
> तावन्तोऽस्य निखन्यन्ते हृदये शोक-शङ्कवः \।\। \[हितोपदेश ४.७८\]

इत्य्-आदि-वचनेन प्रीतेर् दोषत्व-प्रतिपादनात् प्रीतिर् एव निरस्यताम् \।
तत्राहुः---**कान्त** ! हे मनोहरेति \। अलम् अतिविस्तरेण \। अन्यत् तैर्
व्याख्यातम् \।

यद् वा, **सीदति** व्यथत इति \। एतच्-चिन्तया कलिलतां कैव यम् इति
\। अतो वन-भ्रमणं विहायात्र द्रुतम् एहीति भावः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तच् च भवता क्षोभ-दानं
संयोग-वियोगयोर् अविशेषम् एव, न तु कादाचित्कम् इत्य् आहुः---**चलसि**
इति द्वाभ्याम् \। **व्रजाद्** इति \। ततश् चलनम् आरभ्यागमन-पर्यन्तेन
**कलिलता** सूचिता \। **पशूंश् चारयन्न्** इति विविधानाम् अनन्तानां
तेषां चारणार्थं वर्त्म-परित्यागेनेतस् ततो भ्रमणाच् **छिलादिभिर्**
अवसादः सम्भावितः \। तथा पशुतया निर्बुद्धित्वेन ते
त्वत्-पादाब्ज-दुर्गम-पथेऽपि बत भ्रमन्तीति श्लेषेण सूचितम् \।
**शिल**-पतित-स-शृङ्ग-वन्य-धान्यादिकम् \। अझिल्लि-कण्टक-वनं
\[ह।वं। २.८.२३\] इत्य्-आदि-हरि-वंशोक्तेः \। सर्वत्र कण्टकाभावात् न
तद्-उल्लेखः \। **नाथ** ! हे व्रजेश्वर ! इति तत् तवायुक्तम् इवेति,
**कान्त** इति अस्मत्-कोमल-कर-स्पृश्यम् एव तद् इति
प्रेम-सम्बोधन-द्वयम् \। कलिलताया हेतु-विशेषः \। यद् वा,
**नाथ**त्वेन सर्वेषां व्रज-जनानां, **कान्त**त्वेन च विशेषतोऽस्माकम्
इति भावः \। यद् वा, **नाथ** एवं प्रिय-जनोपतापक !

ननु विवेकिन्यस् तर्हि अवसाद-हेतु-मद्-विषयक-चिन्ता त्यज्यताम् ?
तत्राहुः---**कान्त** इति \। प्रिय-जन-चिन्ताया विवेकेऽप्य् अपरिहार्यत्वात्
\। यद् वा, कलिलता-गमने हेतुः---**नाथ** ! हे प्राणेश्वर ! इति\।

ननु---

> यावतः कुरुते जन्तुः सम्बन्धान् मनसः प्रियान् \।
>
> तावन्तोऽस्य निखन्यन्ते हृदये शोक-शङ्कवः \।\। \[हितोपदेश ४.७८\]

इत्य्-आदि-वचनेन प्रीतेर् दोषत्व-प्रतिपादनात् प्रीतिर् एव निरस्यतां ?
तत्राहुः---**मनो गच्छति** इति\। सङ्कल्प-मात्रात्मकं तन् नास्माकं
बुद्धि-वृत्तिं विवेकम् अपेक्षत इति भावः\।

ननु **मनो**ऽपि युष्माकम् एवेत्य् आशङ्क्य तस्यापि न दोष इत्य्
आहुः---**कान्त** ! हे मनोहर इति \। अहो वन-भ्रमणं विहायात्र
द्रुतम् एहीति भावः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** न केवलम् इदानीम् एव वने
समानीय नः कदर्थयसि, तव विहारो\ऽस्माकं क्षोभक एवासीद् इत्य्
आहुः---**चलसि** इत्य्-आदि \। हे **नाथ** ! **यद् व्रजात्** **पशून्
चारयन्** चारयितुं **चलसि**, तत्र **ते** तव **नलिनाद्** अपि
**सुन्दरं पदं** **शिल-तृणाङ्कुरैः सीदति** इति कृत्वा **नो**\ऽस्माकं
**मनः कलिलतां** दुःख-गहन-भावं हे **कान्त गच्छति** \। अतः
साधूक्तं--- **ध्यान-मङ्गलं** ध्यानस्यैव मङ्गलम् यस्य, तत् तथा,
न तु ध्यातुर् मङ्गलम् \[१०.३१.१० बृ।क्र।सं।\] इति \।\।११\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं स्वभावतस् तव
क्षोभ-दातृत्वे निर्णीतेऽपि स्नेह-वशात् त्वद्-अनिष्टाशङ्का-व्याकुल-चित्ता
वयं \। त्वं त्व् अस्मद्-अनिष्टा-बन्ध-निरसनेन तटस्थताम् अवलम्बसे,
न्यायतो विरोध-प्राकट्यात् इति \। **चलसि** इति \। **व्रजात्** **यद्**
यदा **पशून्** गाश् **चारयन्** वृन्दावन-प्रदेशेषु सञ्चारयितुं
**चलसि**, तदा **नलिन-सुन्दरं** नलिनाद् अपि सुन्दरं सुभगं
कोमलं च **ते** तव **पदम्** \।

हे **नाथ** ! व्रज-राज-पुत्रत्वात् \। यद् वा, नाथते याच्यतेऽस्माभिर्
इति हे **नाथ** ! यद् वा, नाथसे प्रिय-जनान् अनुसन्तापयसि \।

**शिल-तृणाङ्कुरैः** शिला सूष्म-पाषाण-कणशः तृणानि दर्भादिनाम्
अङ्कुराः, एतैर् अतिपरुषैस् तीक्ष्णैः **सीदति** खिद्यतीति मत्वा **नो
मनः कलिलतां** व्याकुलतां **गच्छति** प्राप्नोति \। वस्तुतस् तु तथा
वृन्दावन-प्रदेशस्य कोमलत्वेन सुख-प्रदत्वं प्रसिद्धेः \।
अन्यथोपानत्-परित्यागेन सञ्चरणं कथं भवेत् ? इति \। तथापि
स्नेहस्यायम् एव स्वभावः---किम् अपि कल्पनया मनो व्याकुलयन्ति \। तव
तु अस्माकं वास्तवे दुःखे विद्यमानेऽपि औदासीन्यम् इति चित्रम् \।

**व्रजाद्** इति प्रातर् आरभ्य सायं-काल-पर्यन्तं खेद-सम्भावनेति \।
**पशूंश् चारयन्न्** इति \। अस्मत्-प्रवेश-योग्ये गवां चारणम् इति सेर्ष्यं
वचनम् \। **पशून्** इति बुद्धि-शून्यम् तेन मार्ग-त्याग-पूर्वकं
घन-तृणमय-प्रदेश-सञ्चारणेन खेदास्फुरणं तेषाम् इति हे **कान्त
!** इति यद्यपि त्वम् अस्मद्-आर्ति-निरसनेन समर्थोऽसि, तथाप्य्
औदासीन्यम् अवलम्बितुं न शक्नुमः\। यतस् त्व् अस्मच्-चित्तेषु
कोमल-कर-संवाह्यत्वेन अवमाससे \[अवमन्यसे?\] इति तात्पर्यम् \।
**नाथ** इति **कान्त** इति सम्बोधन-द्वयेन
निज-मनः-पीडा-पराकाष्ठा सूचितेति \। अतश् चिरं दृग्-गोचरे प्रदेशे
परिभ्रमणेनालम् इति \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, त्वं केवलम्
अधुनैव दुःखयसि, अपि त्व् अन्यद् अपि, स्वम् अपि दुःखयित्वा अस्मभ्यं
दुःखं दातुं यतसे इत्य् आहुः---**चलसि** इति \। **यत्** यदा तदा
**नलिनाद्** अपि **सुन्दरं** सुकुमारं **शिलैः** कणिशैः **तृणैर्
अङ्कुरैश्** च **सीदति** क्लिश्येद् इति सम्भाव्य **मनः कलिलताम्**
अस्वास्थ्यं प्राप्नोति \।

यद् वा, कलिं कलहं लाति गृह्णातीति कलिलं**,** तद्-भावः
**कलिलताम्**, ताम् अस्माभिर् एव सहास्मन्-**मनः** कलहं करोतीत्य्
अर्थः \। स च कलिर् यथा---

\"अरे मनः ! स यदि वने भ्रमणात् खिद्यति, तदा व्रजान् निःसृत्य
नित्यम् एव तत्रैव किं याति ? अतस् त्वं किम् इति वृथा खिद्यसि ?\"

\"अयि निर्बुद्धयो गोपालिकाः ! तस्य चरण-तल-द्वयं स्थल-कमलाद्
अपि सुकुमारं भवति \। एवं वने च शिल-तृणाङ्कुर-शर्कराः सन्त्य् एव
\। कथं पीडा न स्यात् ?\"

\"अरे मुग्धाः ! स सुकोमल-बालुके पथि पथ्य् एव भ्रमति \।\"

\"अयि निर्विवेकाः ! गावः किं पथि पथ्य् एव घासं चरन्ति ?\"

\"अरे प्रेमान्ध! स चक्षुष्मान् शिल-तृणाद्य्-उपरि कथं पादाव् अर्पयेत् ?\"

\"अयि प्रेम-गन्धेनापि रहिताः ! यद्य् आवेग-वशाद् भ्रमाद् वा तद्-उपरि
पादः पतेत्, तदा किं स्यात् ?\"

\"भो भ्रातश् चेतः ! सत्यं ब्रूषे \। एतावद् दुःखम् अनुभवितुम् एव
जीवन्त्यो विधात्रा वयं सृष्टाः\।\"

\"भो दुःखिन्यः ! खलु जीवत यूयम्, अहं तु युष्मत्-प्राणैः सार्धं
युष्मद्-देहेभ्यो निःसृत्याधुनैव यामि\" इति \।\।११\।\।

**\॥।**

\।\। १०.३१.१२ \।\।

दिन-परिक्षये नील-कुन्तलैर्

वनरुहाननं बिभ्रद् आवृतम् \।

घन[^१०७]-रजस्वलं दर्शयन् मुहुर्[^१०८]

[^१०७]: \"धन-\" इति श्री-जीव-गोस्वामिनां सम्मतः पाठः \।


मनसि नः स्मरं वीर यच्छसि \।\।

[^१०८]: चारु दर्शयन्


**श्रीधर-स्वामी (भावार्थ-दीपिका) :** त्वं तु **दिन-परिक्षये**
सायं-काले **नील-कुन्तलैर् आवृतं घन-रजस्वलं** गो-रजश्-छुरितं
**वनरुहाननम्** अलि-माला-कुल-पराग-च्छुरित-पद्म-तुल्यम् **आननं**
**बिभ्रत्** \। तच् च **मुहुर्** मुहुर् **दर्शयन्** **नो मनसि** केवलं
**स्मरं**[^१०९] **यच्छस्य्** अर्पयसि \। न तु सङ्गं ददासीति कपटस्
त्वम् इति भावः \।\।१२\।\।

[^१०९]: स्मरं स्मरण-मात्रेणापि क्षोभकम् \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तच् च* आननम् \। *इति
भाव* इति---कुहकानाम् औपरिक-प्रेमा भवति, न त्व् आन्तर इत्य्
अभिप्रायः \। अत्रैव **वीर**त्वं नान्यत्रेत्य् अभिप्रायः \।\।१२\।\।

---------------------------------------------------------------------------------------------------------------------

**कैवल्य-दीपिका : दिन-** इति \। **कुन्तलैर्** **आवृतम्** \। **घनो
रजो** **बिभ्रत्** **स्वलं** सुष्ठु भूषणम् \। कीदृशम् ?
**वनरुहाननं** कमलवन् मुखं **दर्शयन्** **स्मरं** परं
**यच्छसि** \। धनं गो-धनम् \। भीमाद्वत् पूर्व-पद-लोपः \। अत्र
न-कारो द्वितीयः \।\।१२\।\। \[मु।फ। १२.३२\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं व्रजाद्
वन-गमनावधि सर्वम् एव दिनं दुनुमः, तत्र च यद् आराद् व्रजम्
आयासि, तदा वा तं सन्तापं हरसि, नापि तथा प्रत्युत प्रकारान्तरेण
सन्तपस्य् एव इत्य् अन्या आहुः---**दिन-परिक्षये** इत्य्-आदि \। हे **वीर**
! सर्व-समर्थ ! **दिन-परिक्षये** व्रजागमन-समये **नो**\ऽस्माकं
**मनसि स्मरं यच्छसि** \। वस्तुतस् त्व् अस्माकं मनसि प्रेम विना
स्मरो नास्ति \। त्वम् एव तद्-बलाद् आरोप्य विकलयसि, तत्रापि **मुहुर्**
एव न सकृत् \। **नील-कुन्तलैर्** अतिश्याम-चूर्ण-कुन्तलैर् अलकैर्
**आवृतम्** एक-देशेनापि संज्ञा गम्यते \। कुन्तलाश् चूर्ण-कुन्तलाः
\।\।१२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं सम्पूर्ण-दिनं
दुःखेनैव वयं गमयामः \। सायं व्रजे त्वद्-आगमनेऽपि दुर्भगा न
सुखं लभामहे इत्य् आहुः---**दिन-** इति \। **दिनस्य परितः क्षये**
अत्यन्ते सतीति दुःखाधिक्यं सूचितम् \। **नीलाः कुन्तला** अलकाः, तेषाम्
एवोपरि श्री-मुखस्यावरणेन शोभा-भरापादनात् \। अत एवाग्रे वक्ष्यते
अक्रूरेण---मुखं मुकुन्दस्य गुडालकावृतं \[भा।पु। १०.३८.९\] इति \।
तैर् **आवृतम्** इत्य्-आदिना परम-सौन्दर्यम् अभिप्रेतम् \। तच् च
**मुहुः** स्मरार्पणे हेतुः \। तथा **दिन-परिक्षये** इति च तस्य
कामोदय-वेलात्वात् \। कुन्तलावृतत्वादिकं सहज-सौन्दर्य-परिकरत्वेन
**बिभ्रत्** प्रकटयन्, तच् च **नो**ऽस्मान् **दर्शयन्**, यदि चादर्शयन्
स्व-गृहान्तः प्रविशसि, तथापि **मुहुः** कामार्पणं न स्याद् इति भावः
\। **मुहुर्** इति गो-सम्भालनादि-च्छलेन पुनः पुनः परितो बहुधा
निरीक्षणेन स्मरार्पणस्यापि पौनःपुन्यम् \।

यद् वा, कथञ्चिद् विचारेऽपि सति **स्मरस्य** **मुहुर्** उदयो **मनसि**
इति स्मरस्य अत्यन्त-मनो-व्यापकत्वम् अप्रतिकार्यत्वं च \। **स्मरम्**
इति स्मरण-मात्रेण यः क्षोभकः, स साक्षाद्-दर्शनेन परम-क्षोभं
कुर्याद् एवेति सूचितम् \। तत्र सामर्थ्यं दर्शयन्ति---हे **वीर** ! इति
\। किं वात्रैव तव वीरत्वम्, न त्व् अन्यत्रेति क्रोध-नर्मोक्तिः \। अन्यत्
तैर् व्याख्यातम् \।

यद् वा, **घन-रजो** **बिभ्रत्** \। अत एव **स्वलं** सुष्ठ्व्
अलङ्कृतम् इत्य् अर्थः \। यद् वा, **सुष्ठु अलम्** अतिशयेन **बिभ्रद्**
इत्य् अनेन **दर्शयन्न्** इत्य् अनेन वास्य अन्वयः \।

यद् वा, **बिभ्रद्** \"वेणुम्\" इति शेषः \। मोह-मयेन प्रेम-वैवश्येन
वा साक्षात्-तद्-उच्चारणाशक्तेः \। यद् वा, **घनं** वेणु-लक्षणं
**रजश्** च गव्यम् एव **बिभ्रत्** \। अन्यत् समानम्\। अहो व्रजान्तस्
तादृश-वेश-दर्शनेनापि स्मरोऽभूत् \। अधुना च वनान्तर् निशि
रत्य्-अर्थं नागर-वेशेन, तत्रापि विरहे स्मरण-विशेषेणासौ
वर्धेतैवेति विलम्बं मा कुरु इति भावः \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : दिनस्य परितः क्षये**
अत्यन्त-प्रान्ते सतीति दुःखाधिक्यं सूचितम् \। **नीलाः कुन्तला** अलकाः,
तेषां ललाटोपरि श्री-मुखस्यावरणेन शोभा-भरापादनात् तैर् **आवृतम्**
इति सहज-परम-सौन्दर्यम् अभिप्रेतम् \। अत एव **धन-रजस्वलम्,**
गो धन-वित्तयोः इति विश्व-प्रकाशाद्, गो-रजश्-छुरितम् इति \। रजसापि
तद्-उल्लासोऽभिप्रेतः, पङ्काङ्ग-राग-रुचिरौ \[भा।पु। १०.८.२३\] इतिवत्
\। विशेषतस् तु गोपोचित-वेशस्य तस्य गोपी-जातिषु स्वेषूद्दीपनत्वाद्
अनुवादः \। ततश् च सामान्यतः स्मरार्पणे हेतुः \। विशेषतस् तु
**दिन-परिक्षये नील-कुन्तलैर्** इति **दर्शयन्न्** इति च पूर्वस्य
कामोदय-वेलात्वात्, उत्तरस्य च भावातिशय-सूचकत्वात् \। यदि
चादर्शयन् स्व-गृहान्तः प्रविशति, तथापि तादृशं कामार्पणं न स्याद्
इति भावः \। तत्रापि **मुहुर्** इति \। गो-सम्भालनादि-च्छलेन पुनः
पुनः परितो बहुधा निरीक्षणेन स्मरार्पणस्यापि पौनःपुन्यं दर्शितम्
\। तच् च कथञ्चित् विचार-भरेण संवरीतुम् इष्यमाणस्यापि तस्य
**मुहुर्** उद्भटीकरणं \। **मनसि** इति
स्मरस्यात्यन्त-मनो-व्यापकत्वम् अप्रतिकार्यत्वं च \। श्लेषेण **स्मरम्**
इति यः कान्त-जन-स्मरण-मात्रेण क्षोभकः, तं साक्षाद् **यच्छसि**
इति तस्य महत्त्वं सूचितम् \।

तत्र सामर्थ्यं दर्शयन्ति---हे **वीर** ! इति \। तत्रैव तव
वीरत्वं, न त्व् अन्यत्रेति स-प्रणय-रोष-नर्म ध्वनितम् \। वस्तुतस् तु
तादृश-स्वीय-भावोद्दीपनम् इति भावस्य **मुहुर्** अनूह्यते \। अहो
व्रजान्तस्-तादृश-दर्शनेनापि **स्मरो**ऽभूत् \। अधुना च वनान्तर् निशि
रत्य्-अर्थ-नागर-वेशेन, तत्रापि विरहे स्मरण-विशेषेणासौ
वर्धेतैवेति विलम्बं मा कुरु इति भावः \।

एवं श्लोक-द्वयेऽस्मिन्न् इदम् अपि व्यज्यते---नित्यम् एवास्मद्-अभीष्टम्
अपूरयित्वापि गच्छसि \। त्वय्य् अस्माकं मनः स्नेहम् एव वहति, न तु
तद्-अभावेनौदासीन्यं \। यं स्मरं वहति, तं तु त्वत्-प्रेरितयैव, न
तु स्वतः \। तथा त्वत्-स्नेहमयतयैव, न तु रूक्षतया स्नेहस्य
स्वभावजत्वात्, त्वं पुनर् अस्मासु सङ्गेच्छया सङ्गच्छमानासु **स्मरम्**
एव ददासि, न तु मिथः स्नेहोचितं सङ्गं \। तस्माद् अस्माकं सर्वं
स्नेहमयम् एव, भवतस् तु कपट-मयम् एवेति \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** गमन-समये तावद्
दुःखत्वम् उचितम् एव \। आगमने वा सुखदो\ऽपि न च तथेत्य्
आहुः---**दिन-परिक्षये** इत्य्-आदि \। हे **वीर** ! **दिन-परिक्षये**
सायं व्रजागमन-समये **नील-कुन्तलैर् आवृतं वनरुहाननं**
**दर्शयन् नो**\ऽस्माकं **मनसि स्मरं बिभ्रद् यच्छसि** \। असन्तम्
अप्य् अस्माकं हृदये स्मरं धृत्वा अर्पयसि \। सो\ऽपि नागच्छति, बलाद्
एवाकृष्यार्पयसीति **बिभ्रच्**-छब्द-तात्पर्यम् \। हे **नील** ! श्याम !
यद् वा, नितराम् ईलयतीति **नीलः**, इलः प्रेरणे, **कुन्तलैर् आवृतम्**
इति गो-चारण-श्रम-व्यञ्जकम् \। चारु यथा स्यात्, तथा **दर्शयन्**,
कुन्तलावृतत्वे कुन्तलान् संवार्य **दर्शयन्न्** इति चारु-शब्दार्थः \।
तत् साधूक्तं---कुहक ! नो मनः क्षोभयन्ति \[भा।पु। १०.३१.१०\] इति
\।\।१२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं दिवा वृन्दावन-प्रदेशे
क्रीडया दिवसम् अतिवाह्य अस्मद्-उपेक्षया रसान्तरालम्बनैः सह सुखम्
अनुभूय, सायं-काले काम इव वेलायां सम्यक् शोभा-दर्शनासामर्थ्यात्
दुःखाधिक्यं सूचितम् \। **नीलाश्** च ते **कुन्तलाश्** च नील-कुन्तलाः,
तैर् **आवृतम्** \। अनेन शोभाधिक्यं सूचितम् \। **वन-रुहाननं**
जलरुह-तुल्यम् आननं **बिभ्रत्**\। यथालीभिर्
उत्पल-स्थित-मकरन्दः पीयते, तथात्रालकालिभिर्
मुख-कमल-स्थित-लावण्य-मकरन्दः पीयत इत्य् अर्थः \।
**घन-रजस्वलम्** इति पराग-च्छुरितत्वं कमलस्योपमानत्वात् \। तच्
च **मुहुर्** वारं वारं **दर्शयन्** \। कदाचिद् गृह-मध्ये प्रविशन्,
कदाचित् सर्वतो गोपीः कटाक्ष-वीक्षणेन सम्मानयन् **नो**ऽस्माकं
**मनसि** पौनःपुन्येन **स्मरं** स्मरण-मात्रेण मनः-क्षोभकं, किं
पुनर् दर्शनेनेति \। मनोभवत्वात् पुनर् **मनस्य्** एवावस्थाम् अर्पयसि,
पीडा-हेतुम् एवार्पयसि न निवर्तयसि \। गो-दोहन-कर्म-नियुक्तानां
तदाकरण-नियोग-च्छद्मना मुख-कमलस्य वारं वारं प्रदर्शनं
कामाग्नेः सन्धुक्षणम् इति भावः \।

हे **वीर** ! इति सम्बोधनेनैतत् सूच्यते---अन्यो वीरस् तु प्रतिभटेषु
वीर-रसम् आविष्कुर्वन् तद्-धृदयेषु शल्यम् अर्पयन् शोभते \। त्वं
किङ्करीषु वीर-रसं प्रकटयन् स्मर-रूपं कर्णतालीकम् अर्पयन् कथं
न लज्जसे ? इति भावः \। किं च, **मुहुर्** मुहुः **दर्शयन् स्मरं
यच्छसि** अयम् अभिप्रायः \। रसास्वादन-समयोऽयं न
स्मरार्पण-समय इति अनवसरे स्मरार्पण-लिङ्गेनाविवेकित्वं सिद्ध्यतीत्य्
अर्थम् इति \।\।१२\।\।

----------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, त्वं संयोगेऽपि
नैव सुखं दित्ससीत्य् आहुः---**दिन-परिक्षये** सायं-काले \।
**नील-कुन्तलैः** कुटिलालकैर् मन्द-मारुत-लोलैर् **आवृतम्** \।
**धन-रजस्वलं** धनं गो-धन-वित्तयोः इति विश्व-प्रकाशाद्
गो-रजश्-छुरितम् \। **वनरुहाननं** लोलानि
माला-ललित-पराग-भर-च्छुरित-सरसिज-सदृशम् **आननं बिभ्रत्,**
तच् च **मुहुर् दर्शयन्** गो-सम्भालन-प्रिय-सखान्वेषण-च्छलेन इतस्
ततः परिवृत्यास्मन्-नयन-गोचरीभवन् स्व-दर्शनस्य
सर्व-जनानन्दकं स्वभावं ज्ञात्वा एताः कष्ट-सिन्धाव् एव निमज्जयामीति
विमृश्य **नो**ऽस्मभ्यं **स्मरं यच्छसि** \। य एव
कुल-धर्म-पदवीं विष-ज्वालाम् इवानुभाव्यास्मान् उन्माद्य वनेष्व् आनीयैवं
रोदयतीति भावः \। हे **वीर** ! व्रज-स्त्रीणां धर्म-ध्वंसनार्थम्
एव प्रवर्तित-स्मर-शर-प्रहार \।\।१२\।\।

**\॥।**

\।\। १०.३१.१३ \।\।

प्रणत-कामदं पद्मजार्चितं

धरणि-मण्डनं ध्येयम् आपदि \।

चरण-पङ्कजं शन्तमं च ते

रमण नः स्तनेष्व् अर्पयाधिहन् \।\।

**श्रीधर-स्वामी (भावार्थ-दीपिका) :** अतोऽधुना कपटं विहायैवं
कुर्व् इति प्रार्थयन्ति श्लोक-द्वयेन---**प्रणत-कामदम्** इति \। हे
**अधिहन्** ! हे **रमण** ! **पद्मजेन** ब्रह्मणा **अर्चितम्** \।
**आपदि ध्येयं** ध्यान-मात्रेणापन्-निवर्तकं \। **शन्तमं च**
सेवा-समयेऽपि सुखतमं **ते** **चरण-पङ्कजं** काम-ताप-शान्तये
**नः स्तनेष्व् अर्पय** इति \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तम् अनुपलभ्यैव
बोधयन्त्य आहुः---*अत* इति \। यतो **नः स्मरं यच्छसि** इत्य् *अतो*
हेतोः \। पुंस्य् **आधिर्** मानसी व्यथा इत्य् अमरः \। **आधिः**
काम-पीडा, तां **हन्ति** इति तथा, अन्यथा नाम-वैयर्थ्यं स्याद् इति
भावः \। एतत् समर्थक-सम्बोधनान्तरम् आहुः---**रमण** इति \।
रमते निःशङ्कम् इति **रमणः** \। इह रात्रौ न कोऽप्य् आयास्यतीति
भावः \। **प्रणतानां** नागाङ्गनादीनां वाञ्छितदम् \।
वत्साहरण-रूपापराधित्वेन वृन्दावने नित्यम् आगत्य **पद्मजेन
अर्चितम्** \। **धरण्या** भूमेर् **मण्डनं** भूषणम् \।
**चरण-पङ्कजम्** इत्य् उक्त्या ताप-हारित्वं ध्वनितम् \।\।१३\।\।

\[*अतः परं विश्वनाथ-पादानां टीका अक्षरश उद्धृता* \।\]

---------------------------------------------------------------------------------------------------------------------

**कैवल्य-दीपिका : प्रणत-** इति \। **पद्मजो** ब्रह्मा लक्ष्मीर् वा \।
पद्मजे इत्य् अत्र जनसनेति विट् विद्धन्तोर् इति आत्वम् \। **शन्तमं**
सुखतमम् \। **ते नस्** त्वदीयानाम् अस्माकम् \। अत्राद्य-पादयोर्
दल-द्वये क्रमात् प-कार-ध-कारौ अन्त्ययोस् तृतीय-वर्णो न-कारः
\।\।१३\।\। \[मु।फ। १२.३३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ननु भोः ! यद् गतं,
तद् गतम् एव \। सम्प्रति किं कर्तव्यम् ? तद् वदत इत्य् आशङ्क्यान्या
आहुः---हे **रमण** ! **चरण-पङ्कजं** **नो**\ऽस्माकं **स्तनेष्व्
अर्पय** \। **आपदि** विरहे **ध्येयम्** \। **प्रणत-कामदम्**, वयं
किम् अप्रणताः ? **पद्मजार्चितम्** अस्माभिः किं नार्च्यते ?
**धरणी-मण्डनम्** इति धरण्याम् एव निरन्तरं भ्रमणीयम् \। अस्माकम्
अपि वक्षो-मण्डनं भवत्व् इत्य् आक्षेपः \।\।१३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं गीतेन
जात-स्मर-क्षोभात् पूर्वतो विशेषेण वर्णयन्त्यः प्रार्थितम् अपि
वैयग्र्यात् पुनः प्रार्थयन्ते---**प्रणत-** इति द्वाभ्याम् \।
**प्रणतानां कामदम्** अभीष्टदम् इति सर्वार्थ-प्रदत्वम् उक्तम् \। अत
एव **पद्मजेनार्चितम्** इति पारमैश्वर्यम् \। **धरणिं** भू-तलं
सुन्दरासाधारण-लक्षणैर् ध्वजादिभिर् प्रेम-भक्ति-प्रवर्तनेन च
**मण्डयति** इति \। तथा तद् इति सौन्दर्यं कृपालुत्वं च \। **ध्येयम्
आपदि** इति भक्ति-विघ्नादि-सर्वापन्-निवर्तकत्वम् \। अनेन
भक्ति-प्रवर्तनम् एव दृढी-कृतम् \। एवं पूर्ववत् पङ्कज-रूपकेण
सूचितम् \। सर्वार्तह-साधनत्वं दर्शितम् \। दुःखादि-ध्वंसनेन
कामदत्वेन च स्वतः परम-फलत्वं चाहुः---**शन्तमं** **च** इति
\। य एतद् आत्मोद्देशेन तद्-द्वयानुसारेण सम्बोधन-द्वयं विवेचनीयम्
\। अतोऽस्माकं विरहादि-व्यथां नाशय विचित्र-क्रीडादिना सुखं च
सम्पादय \। तथा आत्मानं च **अर्पय** इति भावः \। अन्यत् तैर्
व्याख्यातम् \।

यद् वा, **प्रणतानां** भक्तानां ब्रह्मादीनां **कामदम्**, **पद्मजया**
लक्ष्म्या **अर्चितम्** इति परम-सौभाग्य-निधित्वं \। **धरणिं**
लक्ष्मी-द्वितीयां निज-प्रियां विचित्र-क्रीडया स्तनोपर्य्-अवस्थित्या च
**मण्डयति** इति \। यद् वा, **धरण्या मण्डनं** कुच-कुङ्कुमादिना
चित्रादि-निर्माणेन चालङ्कारो यस्येति प्रिय-जन-परवशत्वं रसिकत्वं
च \। एवं लक्ष्मीतोऽपि धरण्यां प्रीतिर् अधिका ध्वनिता \। सा
श्री-वराह-पुराणादौ प्रसिद्धेव \। **ध्येयम् आपदि** इति
विरह-दुःख-मोचकत्वं, परं **शन्तमं** सुख-प्रदं, तद्-आत्मकं
च \। एवं पक्ष-द्वये यथोत्तरं श्रैष्ठ्यम् \। **ते** त्वदीयानां
**नः** \। अतोऽर्पणं युक्तम् एवेति भावः \।

किं च, हे **रमण** ! इति \। तत्रापि तव रति-शीलत्वाद् इत्य् अर्थः \।
**आधिहन्** इति \। अन्यथा अस्माकम् अन्त्य-दशापत्त्या
तवाधि-हन्तृत्व-कीर्तेर् लोपः स्याद् इति भावः \। अस्यैवं विस्तारोऽग्रे
श्रीमद्-अक्रूर-मनोरथे यद् अर्चितम् \[१०.३८.८\][^११०] इति, तत्र
प्रणत- \[१०.३८.३६\] इत्य् अस्य विस्तारः \। ब्रह्मेत्य्-आदि-**ध्येयम्** इत्य्
अस्य \। *मुनिभिर्* इति **धरणी** इत्य् अस्य \। *सात्वतैर्* इति
गोचारणायेति च **शन्तमम्** इत्य् अस्य \। *यद् गोपिकाणाम्* इति \। एवं
पूर्वम् उक्तान् पाप-हन्तृत्वादि-माहात्म्याद् अत्र कामदत्वादिना विशेष ऊह्याः
\। तत्र च पूर्वं द्वितीय-पक्षे निज-दैन्य-निवेदन-पूर्वकम् एव
प्रार्थनम् \। अधुना च गीत-क्रमेण श्री-पदाब्जे मनः-प्रवेशात् तस्यैव
मुख्याद्य्-अपेक्षया केवलं तद्-एक-वर्णनेनैवेति भेदः \। किं च,
पूर्वं तत्-प्रयोजनं साक्षाद् एवोक्तं हृच्-छयं कृन्धि \[१०.३१.७\] इति
\। अत्र च **आधिहन्न्** इति सम्बोधन-द्वारा परोक्ष-वादेनैव तस्य
चोत्कर्षः---परोक्ष-वादा ऋषयः परोक्षं मम च प्रियं \[भा।पु।
११.२१.३५\] इति श्री-भगवद्-उक्तेः \। तेन च पूर्वं काम-रोगस्यैव,
अधुना चाशेष-मानस-पीडाया एव नाश इत्य् एषा दिक् \।\।१३\।\।

[^११०]: यद् अर्चितं ब्रह्म-भवादिभिः सुरैः श्रिया च देव्या मुनिभिः
    स-सात्वतैः \।

    गो-चारणायानुचरैश् चरद् वने यद् गोपिकानां कुच-कुङ्कुमाङ्कितम् \।\।


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं प्रहसितम्
\[१०.३१.१०\] इत्य्-आदिभिस् तासाम् एव प्रेमोक्ति-द्वारा पूर्वम् अवर्णितः
श्री-कृष्णस्य तासु पूर्व-रागः श्री-मुनीन्द्रेण स्पष्टीकृतः \। तासु
तदीय-रागस्य ताभिर् अनुभूयमानतया वर्णनेनैव महा-रसावहत्वाद्
इति ज्ञेयम् \। एवं तद्-अङ्ग-सङ्गानुरागे तस्यैव दोषं विन्यस्य तथैव
तत्-प्रार्थना-द्वयम् उपसंहरन्त्यः स्वयं गीतेन जात-स्मर-क्षोभाः
पुनः प्रार्थयन्ते---**प्रणत-** इति द्वाभ्याम् \।

**प्रणतानां** नलकूवर-नाग-तत्-पत्न्य्-आदीनाम् अभीष्टदम् इति
सर्वार्थ-प्रदत्वम् उक्तम् \। अत एव बाल-वत्सान् हृत्वा ज्ञात-तत्त्वेन
वन्द्यमान-चरणः पथि वृद्धैर् इत्य् अनुसारान् नित्यम् एवागच्छता वा
विखनसार्थित \[१०.३१.४\] इत्य् अस्य व्याख्यानुसारेण वा
**पद्मजेनार्चितम्** इति पारमैश्वर्यं **धरणीं** भूतलं
सुन्दरासाधारण-लक्षणैर् ध्वजादिभिर् **मण्डयति** इति \। तथा तद्
इति सौन्दर्यं कृपालुत्वं च **ध्येयम्** **आपदि** इति
इन्द्र-कृत-वृष्ट्य्-आदाव् अनुभवात् सर्वापन्-निवर्तकत्वम् \।

एवं सर्वार्थ-साधकत्वम् उक्त्वा, स्वतः परम-फलत्वम्
आहुः---**शन्तमं** **च** इति \। एवं दुःख-हानि-सुखावाप्ति-हेतुत्वं
यद् उक्तं, तद् अनुसार्यैव सम्बोधन-द्वयं विवेचनीयम् \। अतोऽस्माकं
विरहादि-व्यथां नाशय विचित्र-क्रीडादिना सुखं च सम्पादय इति भावः
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अतो व्रजाद् गमन-समये
पशु-चारण-जनित-शिल-तृणाङ्कुर-लब्धावसाद-चरण-स्मरण-दुःखस्य
शान्तिर् न विन्यस्त-स्तनाधिकरणक-तदीय-स्पर्शेन सम्भवतीति
तथैव कर्तुम् उचितम् \। एवम् आगमन-समये\ऽपि
वदनाम्बुज-दर्शन-करणक-मनो\ऽधिकरणक-स्मरार्पण-जनित-दुःखं
च न विनाधरामृत-दानेनापसरतीति च तथैव कर्तुम् उचितम् इति च
दुःख-द्वयस्य निर्वापणार्थम् उपाय-द्वयं क्रमात्
श्लोक-द्वयेनाहुः---**प्रणत-कामदम्** इति द्वाभ्याम् \। हे **रमण** !
हे **आधिहन्** ! **चरण-पङ्कजं स्तनेष्व् अर्पय** \। कीदृशम् ?
**शन्तमं** कल्याणतमम् \। शं शब्दो\ऽव्ययः, शंयुर् इत्य्-आदि-दृष्टेः\।
**प्रणतानां कामदम्** अभीष्टदम् इति इष्टम् \। **पद्मजेन** ब्रह्मणा
**अर्चितम्** इति दुर्लभम् \। **धरणी-मण्डनम्** इति
करुणा-मकरन्द-निष्यन्दि \। **आपदि ध्येयम्** इति सर्वापद्-विनाशकम्
\।\।१३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** स्मर्यमाणेन तव
पूर्वाचरणेनेदानीं मनसि क्षोभो जायते \। अतः कपटं विहाय सङ्गं
देहीति प्रार्थयन्ते \। यद्यप्य् अयम् अर्थः पूर्वं प्रार्थित
एव---प्रणत-देहिनाम् \[१०.३१.७\] इत्य् अनेन पादाम्बुजार्पणं कुचेषु
प्रार्थितम् एव, तथापि विस्मितत्वात् पुनर् अपि प्रार्थयते \। अथवा,
बहु-वक्तृत्वान् न पुनर्-उक्तिः \। एवं वर्णनेन विरहार्ति-विह्वलत्वाद्
इव \। **चरण-पङ्कज**-स्थापनं छद्मना पुनर् अपि सम्भोगम् एव
प्रार्थयन्ते---सुरत-वर्धनम् इत्य् अस्मिन् श्लोके स्पष्टीभविष्यत
इति---**प्रणत**- इति \। हे **रमण** ! रति-प्रद ते
**चरण-पङ्कजं नः स्तनेष्व् अर्पय** \। कीदृशम् ? **प्रणतानां
कामदं** सर्वम् अभीष्ट-प्रदम्, नलकूवरादिषु तथा दर्शनात् \।
**पद्मजेन** ब्रह्मणा **अर्चितं** पूजितम्,

दृष्ट्वा त्वरेण निज-धोरणतोऽवतीर्य

पृथ्व्यां वपुः कनक-दण्डम् इवाभिपात्य \[भा।पु। १०.१३.६२\] इति
परमावश्यकत्वात् \।

**धरणि-मण्डनं** ध्वजादिभिः षोडशश्-चिह्नैः धरणिं मण्डयतीति
कृपालुत्वम् उक्तम् \। किं चान्ये देवाः पादैर् भुवनं स्पृशन्ति \। अयं तु
देवोत्तमः सुतरां परं तु वृन्दावन-भूमेर् अलौकिकं माधुर्यं
येनाकृष्टाः पादत्राणम् अन्तरेण पाद-सञ्चारिणा भूम्याः जनितं सुखम्
अनुभवति \। भू-दृष्टान्तेन तम् अलङ्करणं सम्भाव्याशासते \।

**ध्येयम् आपदि** ध्यान-मात्रेण सर्वापन्-निवारकं गजेन्द्रादिषु तथा
श्रूयमाणत्वात् \। तथा वयम् अपि स्मरापद्-ग्रस्तास् ततोऽस्मान् मोचयेति
ध्यान-मात्रम् अघ-निवर्तकं, किम् उत स्पर्शः ? इति भावः \।
कैमुत्य-न्यायेन स्पर्शम् एवाशासते एव सकामानाम् अभीष्ट-प्रदत्वेन
आर्ति-नामार्ति-निवर्तकत्वेन सेव्यत्वम् उक्त्वालं-कर्माणाम्
अलङ्कृति-प्रदत्वेन सेव्यत्वम् उक्त्वा भूस् तु वराह-भोग्या नित्य-प्रिया
वृन्दावन-भुवस् ततोऽपि वैशिष्ट्यतस् तस्या नित्य-सम्बन्धं चोक्त्वा
निष्कामानां परम-पुरुषार्थम् आहुः---**सन्तमं** सेवा-समये
सुख-प्रदं सुख-रूपं च एतादृश-चरण-पङ्कजं शैत्य-हेतुत्वात् \।
ततः **स्तनेष्व् अर्पय** \। विशेषण-फलं स्वस्मिन्न् एव पर्यवस्यति \।
त्वच्-**चरण-पङ्कजं** स्वभावत एव **प्रणत-कामदम्** \। वयं
प्रणताः \। तासाम् अभीष्ट-प्राप्तिर् यदि नाभविष्यत्, तदा कोऽपि प्रणतो
नाभविष्यत् \। **पद्मजार्चितं** ब्रह्माण्डाधिकृतेन ब्रह्मणा पूजिता
वयम् अपि मधुर-रसाधिकृताः \। यद्य् अस्माकं रसाधिकार-सिद्धिर्
नाभविष्यत्, तदा कस्याप्य् अधिकार-सिद्धिर् नाभविष्यत् \। ब्रह्मा तु
स्वाधिकार-सिद्ध्य्-अर्थं पूजयति, तथा वयम् अपि \।
**धरणि-मण्डनम्** इति वयम् अपि भू-सादृशेनालङ्कारार्थं स्वीकुर्म इति
\। **आपदि ध्येयं** यथा गजेन्द्रादय आपदो मोचिताः, तथा वयम् अपि
स्मरापदो मोचनीया इति \। यदि वास्माकम् आपन्-निर्वर्तनं नाभविष्यत्,
तदा कोऽप्य् आर्तस् तव पादोपसृतिं नाकरिष्यत् \। वयम् आर्ता आर्ति-नाशाय
तव पाद-स्पर्शं कामयामहे इति \। **शन्तमं** सेवा-समये निष्कामानां
सुख-रूपं वयम् अपि निष्क्रामाः केशैर् निर्वोढुम् अतिलङ्घ्य
समस्त-बन्धूनां स्तनेषु चरण-पङ्कजं निधेहीति दैन्यम् आवेदितम् \।
हे **रमण** ! हे **आर्ति-हरण** ! इति विशेषण-द्वयेनेदं सूच्यते इति
पदत्वेनाधिहन्तृत्वेन तव प्रसिद्धिर् अस्ति \। भक्ताभीष्ट-प्रदत्वेन
चरण-कीर्तिर् अप्य् अस्ति \। अस्मान् मनोरथ्या पूरणे महती तव प्रसिद्धिर्
भविष्यतीति भावः \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, यद्य् अहं सदा
दुःखयाम्य् एवेति निश्चिनुध्वे, तर्ह्य् अलं मया युष्माकम् इति तत्-कोपम्
आशङ्क्य हन्त हन्त स्वकर्म-फल-दुःखान्धाभिस् त्वय्य् अपि दोष आरोपित
इत्य् अनुतप्य तं प्रसादयितुं सर्व-सुखदत्वेन स्तुवन्त्यस्
त्वयैवास्माकं प्रयोजनम् इति द्योतयन्त्यः स्व-दुःखोपशमनं
प्रार्थयन्ते---**प्रणत**- इति द्वाभ्याम् \। **प्रणतानाम्**
अपराधीभूयापि नम्राणां कालिय-तत्-पत्न्य्-आदीनां **कामदं** \।
**पद्मजेन** ब्रह्मणा स्वापराधोपशमनार्थम् **अर्चितम्** \। अतोऽस्माकम्
अपराधः क्षम्यताम् इति भावः \। **धरणि-मण्डनम्** इत्य् अस्मत्-कुचान्
अपि तेषु चरणार्पणेन मण्डयेति भावः \। **ध्येयम् अपदि** इति अनेन
सर्व-दुर्गाणि यूयम् अञ्जस् तरिष्यथ \[भा।पु। १०.८.१६\] इति गर्गोक्तेर्
इति \। **आपदो**ऽस्मांस् त्रायस्वेति भावः \। सर्वत्र
हेतुः---**शन्तमं** सर्व-कल्याण-रूपं सर्व-सुख-रूपं च \।
**आधिहन्**, आधिं हन्तुम् इत्य् अर्थः, न च स्तनेषु चरणार्पणे तव
कोऽपि श्रमः \। प्रत्युत सुखम् एवेत्य् आहुः---हे **रमण** ! रिरंसोस्
तव तेनैवाभीष्ट-सिद्धिर् भाविनीति भावः \।\।१३\।\।

**\॥।**

\।\। १०.३१.१४ \।\।

सुरत-वर्धनं शोक-नाशनं

स्वरित-वेणुना सुष्ठु चुम्बितम् \।

इतर-राग[^१११]-विस्मारणं नृणां

[^१११]: रोग-


वितर वीर नस् तेऽधरामृतम् \।\।

**श्रीधर-स्वामी (भावार्थ-दीपिका) :** अपि च, हे **वीर** !
**तेऽधरामृतं** **नो वितर** देहि \। **स्वरितेन** नादितेन **वेणुना
सुष्ठु चुम्बितम्** इति नादामृत-वासितम् इति भावः \।
**इतर-राग-विस्मारणं नृणाम्** इतरेषु सार्वभौमादि-सुखेषु रागम्
इच्छां विस्मारयति विलापयतीति तथा तत् \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यद् आहुः---*अपि च* इति
\। हे ***वीर*** काम-जय-वीर ! *इति भाव* इति शङ्ख-क्षीर-न्याये
नातीवानन्द-जनकम् इत्य् अभिप्रायः \।
स्तन-तट-चर्णार्पणोद्बुद्ध-कामाग्नि-ज्वाला-शमकम् **अधरामृतं** देयम्
एव \। अन्यथा कामोऽस्मान् धक्ष्यतीत्य् अर्थः \। **सुरत-वर्धनं**
निधुवनेऽधरामृत-पानेऽतीवानन्ददो भवतीति भावः \।
आनन्द-जनकत्वाच् छोकं मन्मथ-तापं नाशयतीति तथा \। विश्राणनं
वितरणं स्पर्शनं प्रतिपादनम् इत्य् अमरः \।\।१४\।\।

---------------------------------------------------------------------------------------------------------------------

**कैवल्य-दीपिका : सुरत-** इति \। **स्वरितः** षड्जादि-स्वर-युक्तः
\। **इतर-रागा** अधरामृताद् अन्येऽभिलाषाः \। अत्र पूर्वार्धे द्वितीयो
रेफः, उत्तरार्धे द्वितीयः \।\।१४\।\। \[मु।फ। १२.३४\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** धरणी-मण्डनत्वेन
यदि चरण-पङ्कजं स्तनेषु नार्पयसि, तदा तवाधर-सुधया धरण्याः
सम्बन्धो नास्ति, ताम् एवाधर-सुधां नो वितरेत्य् अन्याः सोत्प्रासम्
आहुः---**सुरत-वर्धनम्** इत्य्-आदि \। **वीर** ! विशेषेण ईरयसीति
तथा \। **ते अधरामृतं वितर** \। तत् तु वेणुना पीतम् इति चेत्,
सम्यक् तेन न पीतम् इत्य् आहुः---**स्वरित-वेणुना सुष्ठु चुम्बितम्**, न
तु पीतम् \। वेणूच्छिष्टं पातुम् इच्छत \। अहो वो निर्लज्जता इत्य्
आशङ्क्याहुः---**शोक-नाशनं** शोक-नाशनत्वेन तथा-भूतम् अपि पातुम्
इष्यते, उपधा तथा विचारो न क्रियते, न केवलं **शोक-नाशनं,**
**सुरतं** प्रेमानन्दः, तस्य **वर्धनम्** \। रसायनं हि द्वेधा
भवति---स्वस्थस्यौजस्करं किञ्चित् किञ्चिद् आर्तस्य रोग-नुत् \। इदं
तूभयम् एव \। अत **इतर-रोग-विस्मारणम्** अन्य-स्पृहा-निरासकम्
\।\।१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सुरतं** सुशोभनम् \।
रतं रतिः प्रेम \। किं वा, सम्भोग-सुखं वर्धयतीति तथा तद् इति
मुहुर् लब्धेऽपि तस्मिन्न् अतृप्तिः सूचिता \। निज-धार्ष्ट्यादिकं च
परिहृतम् \। **शोको**ऽकृतार्थत्वादिना विरहेण वा तं **नाशयति** तथा
तद् इति \। अन्यथा शोक-नाशो न भवतीति सूचितम् \। तथा **स्वरित**-
इति गुण-विशेषेण परम-मादकता-हेतु-सम्पर्क-मात्रकत्वाद् इति तेनैव
सर्व-दुःख-विस्मृतिर् न त्व् अन्येति ध्वनितम् \।

यद् वा, पूर्वोक्त-वेणु-**भाग्य**-भराभिप्रायेण तत्
**सुष्ठु-चुम्बिततया** परम-मधुरत्वं सौभाग्य-भर-प्रदत्वं च
\। **चुम्बितम्** इति भोगानाचरणेन तत्-क्षीणतापि परिहृता \। नृणां यानि
इतराणि **अधरामृत**-व्यतिरिक्तानि सार्वभौमादि-मोक्षान्त-सुखानि तेषु
**राग-विस्मारणम्** इति परम-मोहनत्वम् \। एवं देव-भोग्याद् अमृतात्
मोक्षाख्याद् अपि वैशिष्ट्यं दर्शितम् \। तथा श्रवणाद् अपि
भक्ति-प्रकारेभ्योऽप्य् ऊह्यम् \। एवं तद्-दर्शन-सुखाद् अपि वैशिष्ट्यम्
ऊह्यम् \। तादृश-प्रियतम-जनैक-प्राप्यत्वात् \। एवं विशेषणानाम् एषां
यथोत्तरं क्रमेण हेतु-हेतुमत्तोह्या \।

न च तवादेयं किञ्चिद् अस्तीत्य् आशयेनाहुः---**वीर** ! हे दान-शूरेति \।
यद् वा, श्लेषेण हे काम-युद्ध-वीरेति \। तद् युक्तम् एवेति भावः \।
**वीर** इति किशोरं प्रति सम्बोधनम् एतद् देश-रीत्यैतेन च
रसिकत्वम् एव बाध्यते \। अत एव तस्य पौनःपुन्यम् \। तथापि
सङ्गत्य्-अनुसारेणार्थ-भेदो लिख्यत इति दिक् \। अन्यत् तैर् व्यञ्जितम् \।

यद् वा, **स्वरिते** षड्जादि-स्वरं प्रापितेन **वेणुना** **नृणाम्** अपि,
किम् उत नारीणाम् इत्य् अर्थः \। तेषां तत्-प्राप्तिस्
ताम्बूल-चर्वितादि-सम्बन्धेन कथञ्चिद् ऊह्या \। यद् वा, **नृणां** मध्ये
**वीर** इत्य् अन्वयः \। अर्थः स एव \। इतरेति तस्मिन् प्राप्ते पुनर्
अन्यत् किञ्चिन् नेष्ट-निजौद्धृत्यादि-परिहारार्थं च तत्-स्वभाव एवोक्तः
\। एवं पूर्वतोऽत्र विशेषः स्पष्ट एव \। अत एव पूर्वं सीधुना
\[१०.३१.८\] इति \। अत्र चामृतम् इत्य् एषा दिक् \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अधरामृतम्** अधर एवामृतं
तत् **सुरतं** प्रेम-विशेषम् असम्भोगेच्छां **वर्धयति** इति तथा
तद् इति मध्व्-आदिवन् मादकत्वम् उक्त्वा मुहुर् लब्धेऽपि तस्मिन्न् न तृप्तिः
सूचिता \। निज-धार्ष्ट्यादिकं च परिहृतं \। **शोकं**
त्वद्-अप्राप्ति-दुःखस्यानुभवम् अपि नाशयति विस्तारयतीति तथा तद् इति
चोक्तम् \। **इतर-राग-विस्मारणं** तु **नॄणाम्** अपि, किम् उत नारीणाम्,
तास्व् अप्य् अस्माकं तु तद्-विस्मारणम् इति किं वाच्यं ? शाश्वत-स्व-स्पृहया
तद्-अत्यन्ताभावस्यापि सम्पादकम् इत्य् अर्थः \। तद् एव
प्रमाणयन्ति---**स्वरित-** इति **वेणोः** पुं-भावेन ख्यातत्वात्, तेषां
तत्-प्राप्तिस् ताम्बूल-चर्वितादि-सम्बन्धेन तदीय-रसे तद्-उपचारात्
क्रमतस् त्रयेण
स्वेच्छा-वर्धन-दुःखान्तर-स्फूर्ति-नाशन-विषयान्तर-विस्मारणान्य्
उक्त्वा तस्य परम-पुरुषार्थत्वं दर्शितम् \। एवम् अर्थ-त्रयम् एव
पूर्व-पद्येऽपि दर्शितम् इत्य् ऐकार्थ्यं च ज्ञेयम् \। न च तवादेयं
किञ्चिद् अस्तीत्य् आशयेनाहुः---**वीर** ! हे दान-शूरेति \। अन्यत् तैः \।

अत्र नादामृत-वासितम् इति वेणु-द्वारा **सुष्ठु** पायकम् इत्य् अर्थः \।
इदं च लोभ-विशेषोत्पादकता-गमकं सुगायनस्य श्रोतृषु सुखादिना
स्पर्शादीच्छा-जनकत्वात्, तत्र चामृतस्याप्य् अमृत-वासितत्वं
गन्ध-युक्ति-न्यायेन परस्परं किञ्चिद् वैलक्षण्यम् इति ज्ञेयम् \। यद्
वा, **स्वरितेन** सञ्जात-षड्जादि-स्वरेण **वेणुना चुम्बितम्** इति तस्य
मादकत्वम् एव दर्शितं, वेणोस् तच्-चुम्बनं गान-पौनःपुन्येन
वैयात्याभिव्यक्तेः, तत्-सम्पर्कज-स्वरेणापि जगतोऽप्य्
उन्मादकत्वाभिव्यक्तेश् च \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **अधर** एव **अमृतम्** \।
**नृणाम्** अपि ताम्बूल-चर्वितादौ, किम् उत नारीणाम् \।
तत्राधर-तदीय-रसयोर् अभेदोपचारः \।\।१४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** दुःखान्तर-नाशायोपायान्तरम्
आहुः---**सुरत**- इत्य्-आदि \। हे **वीर** ! **ते** तव **अधरामृतं
वितर** \। कीदृशम् ? **सुरतं** प्रेम, तद्-**वर्धनम्**, यतः
**शोक-नाशनम्** \। ननु तद् वेणुनैव पीतम् इति चेत्, न, तेन **सुष्ठु
चुम्बितम्** एव, न तु सम्यक् पीतम् \। ननूच्छिष्टं पातुं न युज्यत इति
चेत्, तत्राहुः---**इतर-राग-विस्मारणं** परम-रसायनौषधम् \।
औषधे हि तथा विचारो न क्रियते, मध्व्-आदिवद् इति \। चलसि यद्
व्रजात् \[भा।पु। १०.३१.११\], दिन-परिक्षये \[भा।पु। १०.३१.१२\] इत्य्-आदि
द्वाभ्यां श्लोकाभ्यां प्रतिपादित-दुःख-द्वय-शान्त्य्-उपायत्वेन कथितयोः
स्तनादि-करणक-चरणाधरामृत-वितरणयोः, कृणु कुचेषु नः कृन्धि
हृच्-छयं \[भा।पु। १०.३१.७\] इति, अधर-सीधुनाप्यायस्व नः \[भा।पु।
१०.३१.८\] इत्य् आभ्यां वा सह न पौनरुक्त्यम् \।\।१४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** सुरत-वादेनोक्तः \। कस्यापि
झटिति साक्षाद्-अर्थ-प्रत्यायको न भवतीति मनसि निधाय
साक्षात्-सम्भोग-रसं प्रार्थयन्ते---**सुरत**- इति \। पूर्वम् उक्तम्
अधर-सीधुनाप्यायस्व नः \[भा।पु। १०.३१.८\] इति \। तस्यैवेदानीं
स-विशेष-प्रार्थनम् आहुः \। हे **वीर** ! इति दान-शूरत्वम् उच्यते
**ते** तव **अधरामृतं** **नो**ऽस्मभ्यं **वितर** देहि \। कीदृशं ?
**सुरतं** सम्भोगेच्छां **वर्धयति** इति लब्धेऽपि तस्मिन् तस्य
भावः सूचितः\। केवलं सम्भोगेच्छाम् एव न पुष्णाति, किन्तु
मानस-शोषम् अप्य् अपहरति \। तथा तद् अधरामृत-पानम् अन्तरेण शोको
न नश्येद् इति भावः \। पुनः कीदृशम् ? **स्वरित-वेणुना सुष्ठु
चुम्बितम्** इत्य् अनेनानुच्छिष्टत्वाभावः सूचितः \। तादृशेन तेनान्यस्याप्य्
अधिकार-सम्भावनं सूचितम् इति\।

यद् वा, **स्वरित-वेणुना** षड्जादि स्वरालाप-युक्तेन वेणुनेति
नाद-ब्रह्मादिभिः व्यञ्जकत्वं ध्वनितं **चुम्बितम्** इति सारांशस्
तेनास्वादितं किङ्करीणाम् उच्छिष्टाधिकारो नान्यस्येति सूचितम् \। **नॄणाम्**
इति सामान्यतः पुरुष-मात्राणां नादामृत-श्रवणेन इतरेषु
सार्वभौमादि-ब्रह्मानन्दान्तेषु सुखेषु **रागम्** इच्छां **विस्मारयति**
इति, तथा यन्-मोहिताः पुरुषा अपि चलिताः किम् उत नार्यः \।

यद् वा, **इतरेषु** ब्रह्म-रुद्रादीनां ये **रागा** मालवद्याः, तान्
**विस्मारयति** \। **अधरामृतं** यदा बहिः प्रसरति, तदा
नाद-संवलितम् एव हि निर्गच्छति \। तद् अमृतं येषां **नॄणां** हृदि
प्रविष्टम्, **चुम्बितं** सारांश-ग्रहणेनेति सेर्ष्य-वचनम् \। इदानीम् अपि
उच्छिष्टम् अपि याचितं---देहीति \। अनेनोच्छिष्टेन सुरतेच्छा वर्धिष्यते
\। अप्राप्ति-जनित-शोकोऽपि निर्वर्तिष्यते उच्छिष्ट-कार्पण्यम् अकुर्वन् देहि
\। तव न काचित् क्षतिः भविष्यतीति तात्पर्यार्थः \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, भो
धन्वन्तरि-प्रतिम ! भिषक्-शिरोमणे ! काम-रोग-मूर्च्छिताभ्योऽस्मभ्यं
किम् अप्य् औषधं देहीत्य् आहुः---**सुरत-वर्धनम्** इति पुष्टिकरत्वं,
**शोक-नाशनम्** इति पीडा-हरत्वं तस्योक्तम् \। न च तद् अपि महार्घ्यं
मूल्यं विनैव कथं देयम् इति वाच्यम् \। दान-वीरेण त्वया
तद्-अतिनिकृष्टाय निष्प्राणायापि स-प्राणीकर्तुं विनैव मूल्यं दीयत एवेत्य्
आहुः---**स्वरितेन** नादितेन **वेणुना** कीचकेनापि **सुष्ठु**
सम्यक्तया **चुम्बितं** स्वादितम् \।

ननु, धन-जन-कुटुम्बाद्य्-आसक्तिर् एवात्र कुपथ्यम् \। तद्वते
जनायैतन् न दीयते तत्राहुः---**इतर-राग-विस्मारणम्** \।
इतर-वस्तुष्व् एतद् एव रागम् आसक्तिं विस्मारयतीत्य् अद्भुतम् औषधम्
इदं यत् कुपथान् निवर्तयतीत्य् अस्माभिर् अनुभूयैव दृष्टम् इति भावः
\। **नृणां** मनुष्य-जाति-स्त्रीणां \। **वितर** देहि हे **वीर** !
दान-वीर दया-वीरेति वा \।\।१४\।\।

**\॥।**

\।\। १०.३१.१५ \।\।

अटति यद् भवान् अह्नि काननं

त्रुटि युगायते त्वाम् अपश्यताम् \।

कुटिल-कुन्तलं श्री-मुखं च ते

जड उदीक्षतां पक्ष्म-कृत् दृशाम् \।\।

**श्रीधर-स्वामी (भावार्थ-दीपिका) :** किं च, क्षणम् अपि त्वद्-अदर्शने
दुःखं, दर्शने च सुखं दृष्ट्वा सर्व-सङ्ग-परित्यागेन यतय इव
वयं **त्रुटिः** क्षणार्धम् अपि **युगवद्** भवति \। एवम् अदर्शने
दुःखम् उक्तम् \। पुनश् च कथञ्चिद् दिनान्ते **ते** तव **श्री**मन्
**मुखम्** **उद्** उच्चैर् **ईक्षमानानां** तेषां **दृषां** **पक्ष्मकृद्**
ब्रह्मा **जडो** मन्द एव \। निमेष-मात्रम् अप्य् अन्तरम् असह्यम् इति
दर्शने सुखम् उक्तम् \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यच् छृणु इत्य्
आहुः---*किं च* इति \। त्रसरेणु-त्रिकं भुङ्क्ते यः कालः स त्रुटिः
स्मृतः \[भा।पु। ३.११.६\] इत्य्-उक्तेः \। इह विभक्ति-लोपस् त्व् आर्षः \।
दुःख-समयस्य दुरतिक्रमत्वेन विवृद्धम् इवाततत्वात् \। **युगायते**
*युगवद्* आचरति \। युग-शब्दश् चतुर्युग-परत्वेन प्रयुक्तः \। तेन
दैव-द्वादश-सहस्र-वर्ष-तुल्यो भवति \। दिव्यैर् द्वादशभिर् वर्षैः
सावधानं निरूपितम् \[भा।पु। ३.११.१८\] इत्य्-उक्तेः \।
**जडो**ऽनिमिषाकरणाद् इति शप्यते \। यद् वा, चतुर्मुखेष्व् अष्ट-नेत्राणि
स्वस्यानिमिषाणि कृत्वा स्थितोऽतः स एवाजडः परम-विद्वान् **उदीक्ष्यतां**
उच्चैः पश्यत्व् इति \।\।१५\।\।

---------------------------------------------------------------------------------------------------------------------

**कैवल्य-दीपिका : यद्** यदा \। **त्रुटिः** त्रसरेणु-त्रयोपलक्षितः
कालः \। **अपश्यताम्** अस्मद्-आदीनाम् **उदीक्षताम्** \। **पक्ष्मकृद्**
निमेष-कर्ता **जडः** नीरसत्वात् \। अत्राद्य-दलयोर् अ-कारः, अन्त्ययोस्
त-कारः \। पाद-चतुष्के द्वितीयम् अक्षरं ट-वर्गः \।\।१५\।\। \[मु।फ।
१२.३५\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं चेत् कियान्
विलम्बः क्रियताम् ? तत्राहुः---**अटति** इत्य्-आदि \। **त्रुटि युगायते
त्वाम् अपश्यताम्** \। **अपश्यताम्** इति सामान्य-निर्देशात्
प्राणि-मात्रस्यैव, किं पुनस् त्वयानुरागिणीनाम् अस्माकम् इत्य् अर्थः \। एवं
**कुटिल-कुन्तलम्** इत्य्-आदौ \।\।१५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : काननम्** **अटति** इति
श्लेषेण अरसज्ञत्वम् अभिप्रेतम् \। **अह्नि** इति तदानीं तत्र
निज-गमनाशक्तिर् उक्ता \। **युगायते** दुःख-समयस्य दुरतिक्रमत्वेन
विवृद्धम् इव गतत्वाद् इति परम-दुःखम् \। **अपश्यताम्**
अस्मादृश-जनानां किं वा सर्वेषाम् अपि व्रज-जनानां, किम् उतास्माकम् इति \।
यद् वा, तावका इतिवत् त्वज्-जनानाम् अपि **दृशाम्** इत्य् अर्थः \। अन्यत्
तैर् व्याख्यातम् \।

यद् वा, दुर्वितर्य-प्रकृते ! कदापि त्वत्तोऽस्माकं न किञ्चित् सुखं
जातं, किं त्व् अदर्शने दर्शनऽपि दुःखम् एवेत्य् आहुः---**अटति** इति
पूर्वार्धेन \। व्यक्तम् एवादर्शने परम-दुःखम् \। अतश् चिरम्
अदर्शन-दुःखं सोढुं न शक्नुमः सत्वरं तद्-दर्शनासम्पत्त्या
दुःखम् एवेत्य् अर्थः \। अहो बतास्माकं परम-दौर्भाग्यम् इति भावः \।
तथापि तद्-दर्शनोत्कण्ठा नितरां बोधितैव दर्शने
निमिष-मात्र-व्यवधानासहिष्णुत्वात् \।

यद् वा, **उदीक्षमाणानां** सतां **पक्ष्म-कृत्** कृती छेदने यः पक्ष्माणि
कृन्तति, अ-कार-प्रश्लेषेण स एव **अजडो** रसज्ञो विद्वान् वा \। यद् वा,
स्व-**दृशां** पक्ष्मी-च्छेदेवाजडः, स एव च **उदीक्षताम्** उच्चैः
पश्यतु \। वयं तु पक्ष्म-छन्न-दृशो जडाः साक्षाद् अपि किं पश्यामः ?
इति भावः \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : युगायते** दुःख-समयस्य
दुरतिक्रमत्वेन इति परम-दृशम् अतश् चिरम् अदर्शन-दुःखम् असह्यम्
इति सत्वरं दर्शनं देहीति भावः \। **अपश्यतां** सर्वेषाम् अपि
व्रज-जनानां किम् उतास्माकं ? **कुटिलाः कुन्तलाश्** चूर्ण-कुन्तला उपरि
भागे यस्मिन्, तत् स्वत एव **श्री**-युक्तं **मुखम्** **उदीक्षतां** चेति
च-कारान्वयः भवत्व् अन्येषां **पक्ष्म-कृत्** **उदीक्षमाणानाम्** अपीत्य्
आक्षेपार्थः \। अन्यत् तैः \।

यद् वा, दुर्वितर्क्य-प्रकृते कदापि त्वत्तोऽस्माकं न किञ्चित् सुखं जातं
प्रत्युत अदर्शन-काले दर्शन-कालेऽपि दुःखम् एवेत्य् आहुः---**अटति**
इति \। पूर्वार्धेनादर्शन-काले दुःखम् उक्तम् \। दर्शन-कालेऽपि दुःखम्
आहुः---**कुटिल**- इति \। **जडः** अनभिज्ञः \। अनिमिषत्वाकारणात्
शपणीय इति शेषः \। यद् वा, **उदीक्षमाणानां** सतां **पक्ष्म-कृत्**
कृती छेदने यः पक्ष्माणि कृन्तति, स एव **अजडः** रसज्ञो विद्वान् वा
\। यद् वा, स्व-**दृशां** पक्ष्मी-च्छेदेवाजडः, स एव च **उदीक्षताम्**
उच्चैः पश्यतु \। वयं तु पक्ष्म-छन्न-दृशो जडाः साक्षाद् अपि किं
पश्यामः ? इति भावः \।\।१५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ९२) :** निमेषासहत्वं तासाम्
एव---**कुटिल** इति \।\।१५\।\। (*३९२ अपि*)

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रातर् व्रजतो गमनात् सायं
व्रजागमने च प्रकार-भेदेन दुःख-भेद-कारित्वम् \।
तद्-अन्तराल-काले\ऽपि सुतरां दुःखद एव त्वम् इति निरूपयन्त्य
आहुः---**अटसि** इत्य्-आदि \। हे रमणेति बोध्यम् \। **यद्** यदा **अह्नि**
दिने **भवान् काननम् अटति**, तदा **त्वाम् अपश्यतां** मद्-विधानां
**त्रुटिः** त्रुटि-कालो **युगम्** इवाचरति, दुःखत्वात् \। तद्-अनन्तरां
वा समये कदाचिद् दर्शनं भवति, तत्रापि निमेषो युगायत इत्य् आशयेन
विधिं प्रत्यसूययाहुः---**कुतिल**- इत्य्-आदि \। **ते** तव **श्री-मुखम्
उदीक्षताम्** \। उदीक्षमाणानां च **दृशां** **पक्ष्मकृद्** विधाता **जड**
एव \। तं प्रति किं ब्रूमः ? अतो\ऽस्माकं कस्याम् अपि दशायां न
स्वास्थ्यम् इति भावः \।\।१५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवम् अदर्शने दुःखं
दर्शनावसरेऽपि पक्ष्म-व्यवधानेन दुःखं तद् अवश्यम् एवेत्य् उभयतो
व्याकुलाः सत्यो दैन्यं निवेदयन्ति---**अटति** इति \। **यद्** यद् यदा
**भवान् काननं** वृन्दावनं प्रत्य् **अटति** अह्नीति \। रात्रौ यत्र
विलसितं तत्-परिशीलनेन दिवापि सुख-विशेषोदयात् स्वस्याशक्त्या तत्र
गमनाभावः सूचितः \। तदा **त्वाम् अपश्यतां** गोपी-जनानाम्
अस्मद्-दृष्टान्तेन सर्वेषाम् अपि व्रज-जनानां **त्रुटिर्** उपलक्षणम् एतत्,
अल्पः कालो **युगायते** दुरतिक्रमणीयत्वात् \। अदर्शने
परम-दुःखावधिर् उक्तो दिवसस्यानतिबाह्यत्वाद् इति \। सायं-काले
वनादि-गमन-समये **कुटिलाः** वक्राः **कुन्तला** अलका यस्मिन् \। तव
हृदयस्य कौटिल्यं कुन्तलैश् चैव प्रकाशितम् इत्य् अर्थः \। यतः
शीघ्रं दर्शनं ददासीत् \। **श्री-मुखं** श्रिया शोभया युक्तं मुखम्
**उदीक्षताम्**, उत् उच्चैः स-तृष्णतया ईक्षताम् अस्मदृशानां सर्वेषां
गोपी-जनानां **दृशां पक्ष्म-कृत्** विधाता **जडो**ऽनभिज्ञ एवाभासत
इत्य् अर्थः \। निमेष-मात्र-व्यवधानासह्यतयासह्यत इत्य् अर्थः \। एवं
दर्शनस्य मुखे परां काष्ठाम् आपन्नेऽपि निमेष-व्यवधानात्
दुःख-संवलितत्वम् आपाततो रमणीयत्वेऽपि उदर्के दुःखं संवलितत्वात्
दुःखम् एव \।

अयम् अर्थः---देवानां श्री-मुख-दर्शन-विमुखानाम् अनिमिष-करणेन
श्रीमुख-दर्शनासक्त-मनसां स-निमिषत्व-करणेन च
अनुचित-कर्म-करणात् विधातरि जडत्वम् \। अधुना प्रणय-संरम्भेण
दोषोद्गारं प्रकाशयन्त्यः स्वस्मिन् निर्दोषत्वं व्यञ्जयन्त आहुः
\।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, अस्माकं
दुरदृष्टम् एव दुःख-प्रदं \। तत्र त्वं किं कुर्याः ? इत्य्
आहुः---**अटति** इति \। **यत्** यदा **भवान् काननं** वृन्दावनम्
**अटति** गच्छति, तदा **त्वाम् अपश्यताम्** अस्माकं गोपी-जनानां
**त्रुटिः** क्षणस्य सप्त-विंशति-शततमो भागः सोऽपि **युग**-तुल्यो
भवति \। क्लीबत्वम् आर्षम् \। दिवसे त्रैमासिकम् एव त्वद्-विरह-दुःखं
सर्वेषां व्रज-जनानाम् अस्माकं तु तत एव त्रयो यामाः
शत-कोटि-युग-प्रमाणा यद् भवन्ति \। अत्र दुरदृष्टं विना किम् अन्यत्
कारणं भवेत् ? इति भावः \।

पुनश् च कथञ्चिद् दिनान्ते **श्री-मुखं** तव **उदीक्षताम्** उत्कण्ठया
ईक्षमाणानां तेषाम् एव गोपी-जनानां **दृशां पक्ष्म-कृत्** पक्ष्म-स्रष्टा
विधाता **जडो** निर्विवेको दुःखं करोतीति शेषः\। एवं च
त्वद्-अदर्शने दुष्पार एव दुःख-सिन्धुः, दर्शने तु पक्ष्मोद्भवो निमेष
एव यो दर्शन-विरोधी, सोऽपि नव-शत-**त्रुटि**-प्रमाणो
भवन्-नव-शत-**युगायते** इत्य् उभयथापि दुःखं दुरदृष्ट-वशाद्
एवेति भावः \।

> त्रसरेणु-त्रिकं भुङ्क्ते यः कालः स त्रुटिः स्मृतः \।
>
> शत-भागस् तु वेधः स्यात् तैस् त्रिभिस् तु लवः स्मृतः \।
>
> निमेषस् त्रि-लवो ज्ञेय आम्नातस् ते त्रयः क्षणः \।\। \[भा।पु।
> ३.११.६-७\] इति मैत्रेयः \।

यद् वा, कृती छेदने \। **दृशां** स्व-चक्षुषां **पक्ष्म-कृत्**
पक्ष्म-च्छेत्ता **अजडश्** चतुरो जनस् ते **श्री-मुखम् उदीक्षताम्**
उत्कर्षेण पश्यतु, न तु वयम् अचतुरा इति भावः \।\।१५ \।\।

**\॥।**

\।\। १०.३१.१६ \।\।

पति-सुतान्वय-भार्तृ-बान्धवान्

अतिविलङ्घ्य तेऽन्त्य् अच्युतागताः \।

गति-विदस् तवोद्गीत-मोहिताः

कितव योषितः कस् त्यजेन् निशि \।\।

**श्रीधर-स्वामी (भावार्थ-दीपिका) :** तस्मात् हे **अच्युत** ! **पतीन्
सुतान् अन्वयांस्** तत्-संबन्धिनो **भ्रातॄन् बान्धवांश्** च
**अतिविलङ्घ्य** तव समीपम् **आगता** वयम् \। कथं-भूतस्य ?
**गति-विदो**ऽस्मद्-आगमनं जानतः, गीत-गतीर् वा जानतः, गति-विदो
वयं वा \। **तवोद्गीतेन** उच्चैर् गीतेन **मोहिताः**, हे **कितव** !
शठ ! एवं-भूता **योषितो निशि** स्वयम् आगतास् त्वाम् ऋते **कस् त्यजेत्**
? न कोऽपीत्य् अर्थः \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस् तव वियोगोऽस्माकम्
असह्यस् तस्माद् धेतोः \। **अच्युत** ! इति त्वं वीर्य-च्युति-रहितत्वेन
क्लीबोऽसि किम् ? इति सम्बुद्ध्य्-आशयः \। *अस्मद्-आगमनं* सुरतार्थम्
एवेति *जानतो* विज्ञस्य \। ***गीत**-गतीः*
आकर्षण-**सम्मोहनादि**-रूपाः \। अस्मद्-आगमनं यदि दर्शनार्थं,
तदापि तव गानं तून्माद-करम् एवातो न वयं त्याज्याः \। **वयम् अपि
गति-विदो** गतान् अस्मान् न त्यक्ष्यतीति जानन्त्य एवागताः \। हे
**कितव** ! इति निज-स्वभावान्यथा-करणात् तव धूर्तत्वं वयं
विद्मः \। तेनालम् अस्मासु धूर्ततयेति भावः \। **निशि** इत्य् उक्ते रात्रौ
भीरूणां स्त्रीणां त्यागोऽनुचित इति \। *इत्य्-अर्थ* इति स्वतः
प्राप्त-वस्तुनस् त्यागो मुक्त-सङ्गस्याप्य् अन्याय्य एव,

> उद्यतस्य हि कामस्य प्रतिवादो न शस्यते \।
>
> अपि निर्मुक्त-सङ्गस्य काम-रक्तस्य किं पुनः \।\। इत्य्-उक्तेः
> \।\।१६\।\।

---------------------------------------------------------------------------------------------------------------------

**कैवल्य-दीपिका : पति-** इति \। **अन्वयः** कुलम् \। **अतिविलङ्घ्य**
अतिक्रम्य \। **ते अन्ति** तव समीपं \। **गतयो** गान-भेदाः \। हे
**कितव** ! धूर्त ! अत्र द्वितीयस् त-कारः \।\।१६\।\। \[मु।फ।
१२.३६\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं चेत् विलम्बो न
सोढव्यस् तदा गृहम् एव गच्छत इत्य् आशङ्क्य त्यक्त-गुण-मय-देहा
अप्राकृत-देहाः काश्चिद् आहुः---पति-सुतेत्य् आदि \। हे **कितव** ! धूर्त !
**पत्य्**-आदीन् **अतिविलङ्घ्य** प्रतिशयेन विशेषतो लङ्घित्वा च
तद्-देह-त्यागेन तत्-तत्-सम्बन्ध-मात्रम् अपि त्यक्त्वा तवास्ति तव
निकटे आगता आयाता गता इति वा \। **अच्युत** ! इति अप्राकृतेन देहेन
पुनर् इत च्युतो न भविष्याम इति कृत्वा तवास्ति गताः प्राप्ताः \।
गति-विदो तवानेन गतिर् इति विदः, तव तत्त्वज्ञा इत्य् अर्थः \।
तवोद्गीत-मोहिताः \।\।१६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बान्धवा पितृ-मात्रादयः
\। एषां पूर्वोक्त-न्यायेन पूर्व-पूर्व-परित्यागे पर-परापेक्षया
यथोत्तरं श्रैष्ठ्यम् ऊह्यम् \। **अति** तेषां वाक्यातिक्रमात्
स्नेहादि-परित्यागाच् चातिशयेन विशेषेण च धर्माद्य्-अनपेक्षया
स-मूलत्वेन **लङ्घयित्वा** अतिक्रम्य, आगमने हेतुः---हे **अच्युत** !
इति प्रपन्न-जन-रञ्जनादि-माहात्म्यतः कदाचिद् अपि विच्युतेर् असम्भवाद्
इत्य् अर्थः \। किं च, **गतिं** स्वभावम् आत्मनोऽस्माकं च वेत्सीति
**गति-विदः** \। यद् वा, **तव** ज्ञानम् अभिज्ञत्वं विदन्तीति
**विदः** सुव्रतत्वादि-स्व-माहात्म्यम् अस्माकं च त्वद्-एक-गतित्वं
जानासीति विदन्त्यः \। किं वा, कारुण्यादि-मयं त्वत्-स्वरूपं जानत्य इत्य्
अर्थः \। किं च, **उद्गीत-मोहिताः**, **कितव** ! हे कपटिन् !
निज-स्वभावान्यथा-करणात् \। **निशि** इति रात्रौ भीरूणां स्त्रीणां
त्यागोऽनुचित एवेति भावः \। **त्यजेद्** इति सम्भावनायां सप्तमी \।
**कितव** इति सम्बोधनेन, **कः कितवो**ऽपि **त्यजेत्**, अपि तु
कितवेनापि निशि **योषितां** त्यागो नैव सम्भवेद् इत्य् अर्थः \। अतस्
त्वयि न केवलं धूर्तत्वं परमाकृतज्ञत्वम् अपि पर्यवस्येद् इति भावः
\।

अथवा, रात्रौ निर्जने निजान्तिके **उद्गीतेन** रिरंसया प्राग्
आकृष्यानीतानां गोप-सुन्दरीणां पश्चात् त्यागाद् धूर्त एवासीत्य् अर्थः \। अतो
व्यक्तीभूतं धूर्तत्वम् अधुना दर्शनं देहीति भावः \। अन्यत् तैर्
व्याख्यातम् \। यद् वा, **कितवा** धूर्ताः ! किं वा, धूर्तस्य **तव
योषितः**, \"त्वद्वद् वयम् अपि धूर्ताः, तव धूर्तत्वं सर्वं विद्म
एवेत्य् अलम् अस्मासु धूर्तत्वेन\" इति \। एतच् च
दर्शन-प्रार्थन-चातुर्यं ज्ञेयम् \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं च सति तद् एतद् अद्य
कृतम् अत्यन्तम् अयुक्तम् इत्य् आहुः---**पति-** इति \। **बान्धवा**
माता-पित्र्-आदयः \। **अति** तेषां वाक्यातिक्रमात् स्नेहादि-परित्यागाच्
चातिशयेन विशेषेण च धर्माद्य्-अनपेक्षया स-मूलत्वेन **लङ्घयित्वा**
अतिक्रम्य \। आगमने हेतुः---**तवोद्गीत-मोहिता** इति, हरिण्य इवेति
भावः \। न च यादृच्छिकम् उद्गीतम्, अपि तु ज्ञान-पूर्वकम् एवेत्य्
आहुः---**गति-विद** इति\। अस्मद्-आगमनं जानत इति भावः \।

यद् वा, ननु भवत्यः परम-धीराः गीत-मात्रेण कथं मोहिताः ?
तत्राहुः---गीत-**गति**-विशेषान् जानन्त्य इति \। यैः
शक्र-शर्वर-परमेष्ठि-पुरोगाः \[भा।पु। १०.३५.१५\] इति भावः \।

यद् वा, \"भवत्यो विदग्धा ममैतादृशं स्वभावम् अपि जानन्तीति कथं
न सावधाना जाताः ?\" तत्राहुः---त्वत्-स्वभाव-**विदो**ऽपि वयम् इति \।
मोहन-मन्त्र-प्रायत्वात् त्वद्-वानस्येति (?) भावः \। अहो तद् अप्य् आस्तां
स्वयम् एव तथानीता **योषितः** पुनर् **निशि कस् त्यजेत्,**
सम्भावनायां लिङ्, न कोऽपीत्य् अर्थः \। अत एव हे **कितव** !
वञ्चन-शील ! अनेनान्योऽपि **कितवः** **कस् त्यजेत्,** सर्वस्यापि तस्य
कैतवे लब्धेनैवार्थेन स्व-व्यवहार-साधकत्वं भवतु तस्यापि
तिरस्कारित्वम् इति तत्रापि विशेषः \। अत एव हे **अच्युत** ! स्व-गुणाद्
अव्यभिचारिन्न् इति सान्वयैव तवैषा संज्ञेति भावः\।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** दिवस-विहारस् त्व् एवम् एव
\। रजनी-विहारो वा निराविलो भवितुम्, न च तथा यतो वेणु-नादेन
वनम् आनीय त्यक्त्वान्तर्धत्से इति तत्-काल-त्यक्त-देहाः सत्यो याः सद्यः
सङ्गताः, ता एवोचुः---**पति-सुत**- इत्य्-आदि \। हे **कितव** !
\"तवास्ति सर्वम् एवानय\" इति पर-सर्वस्वापहारी कितवः, तस्य
सम्बोधने \। तथा **पत्य्**-आदीन् **अति**शयेन **वि**शेषेण
**लङ्घयित्वा** तत्-तत्-सम्बन्धिनो देहान् विहायेत्य् अर्थः \।
[अतिविशदायाम्]{।मर्क्} असमर्थास् **ते** तव **अन्ति** अन्तिकम् **आगताः**
\। हे अच्युत ! इति सम्बोधनेनाच्युत-समीपागमने **अच्युतत्वम्** एव
भवितुम् उचितम् \। तत्र **कस्** त्वद्-अन्यो **निशि योषितस् त्यजेत्** ?
कीदृशीः ? तव **गति-विदस् तवोद्गीत-मोहिताः** \। यद् वा, तव
कीदृशस्य? **गति-विदः** शरण्यस्य \।\।१६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) : पति-सुत**- इति \।
**पत्य्**-आदीन् **अति**शयेन **विलङ्घ्य** अतिशयोऽत्र तेषां
वाच्यानाकलनात् अवगणय्य \। प्रत्यपत्तितयान्ते **तवान्तिके** समीपे
**आगताः \।** **गति-विदः** गतिमन् मत्त्व-भाव-रमणात्मकं जानतस्
तव \। यद् वा, अस्मद्-आगमनं जानतः \। यद् वा, **गति-विदो** वयं
तव रमणात्मक-गतिं स्वभावं जानन्त्यः \। यद् वा, **गतिं** गमनम्
अस्थितिं जानन्त्यः, तद् उक्तम् अत्रैव \। धन्याः स्म मूढ-गतयोऽपि
हरिण्य एताः \[भा।पु। १०.२१.११\] इत्य् अनेनोक्ता \। **गतिं** जानन्त्य् एव
\। यद् वा, **गतिं** बहिर् ब्रह्मचर्यम्, अन्तस् तु विलास-स्वभावं
जानन्त्यः \। यद् वा, तव **गतिं** धूर्तत्वं जानन्त्यस् **तव** समीपे
**आगताः** \।

ननु, मत्-स्वभावं जानीथ चेत्, तर्हि किम् आगताः ?
तत्राहुः---**तवोद्गीत-मोहिताः** \। तद् उक्तं---देव्यो विमान-गतयः
स्मर-नुन्न-सारा भ्रश्यत्-प्रसून-कवरा मुमुहुर् विनीव्यः \[भा।पु।
१०.२१.१२\] इत्य् अनेनोक्तो देवीनां मोहो मादृशीनाम् अविदग्धानां का कथा ?
इति \। अहो माहात्म्यं मोहन-मन्त्रात्मकस्य तव गीतस्येति भावः \।

अयम् अभिप्रायः---स्वयम् आगताश् चेत्, तदा त्याग उचितो भवेत्,
तद्-उद्गीतेन तत्-तन्-नाम्नानीतानाम् अस्माकम् इदानीं त्यागेन विडम्बनं
कुर्वन् धूर्तत्वं प्रकटयतीति न्यायम् आहुः---हे **कितव** ! धूर्त !
अन्योऽपि कितवः नायिका-दर्शनात् प्राग् एव वञ्चनां करोति, दृष्टायां
रमणम् एव प्रकाशयति, तद् एवाहुः---स्वयम् एवागता **योषितः** रात्राव्
अपि **निशि**, रात्रौ त्वद्-अन्यः **कस् त्यजेत्** सम्भावनायां न कोऽपीत्य्
अर्थः \। अन्यस्यापि कितवस्य व्यवहार-सिद्ध्य्-अर्थम् एव कैतवम्, स
एव स्वार्थं तस्येति \। तव कैतवस्य स्वार्थ-पर्यवसायित्वाभावं
व्यर्थम् एव कैतवम् इति \। अतः पत्य्-आदीन् विहायागता अस्मान् परित्यज्य
कथं न लज्जसे ? अतो धूर्तत्वं विहाय दर्शनं देहीति प्रार्थयामहे
\।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** याश् च वेणु-वादन-समये
पतिभिर् अन्तर्-गृह-निरुद्धा आसन्, ताः सेर्ष्यम् आहुः---**पति-** इति \।
गतिम् अन्ति मां स्वासां दशमीं दशां विदन्तीति ता वयम् **अन्ति**
त्वद्-अन्तिकम् आयाताः \। हे **अच्युत** ! अत्रापि च्युतोऽभूस् तं किं
विपरीत-लक्षणयैव त्वम् अच्युत-नामेति भावः \। तर्हि किम् **आगताः**
? इति चेद् **उद्गीतेन मोहिता** हत-विवेकी-कृताः \। एवं चेत् तर्हि \"रे
मूढाः ! सहध्वं वेदनाम्\" इति ? तत्राहुः---हे **कितव** ! शठ !
एवं-भूता **योषितो निशि** स्वयम् आगता भीरूस् त्वां निर्दयम् ऋते **कस्
त्यजेत्** ? न कोऽपीत्य् अर्थः \। यद् वा, हे **कितव** ! हे मत्त !
**निशि** आयाता युवतीः **कः** खलु युवा **त्यजेत्** ? अतस् त्वं
वञ्चकोऽपि वञ्चित एवाभूर् इति भावः \। कितवस् तु पुमान् मत्ते वञ्चके
कनकाह्वये इति मेदिनी \।\।१६\।\।

**\॥।**

\।\। १०.३१.१७ \।\।

रहसि संविदं हृच्-छयोदयं

प्रहसिताननं प्रेम-वीक्षणम् \।

बृहद्-उरः श्रियो वीक्ष्य धाम ते

मुहुर् अतिस्पृहा मुह्यते मनः \।\।

**श्रीधर-स्वामी (भावार्थ-दीपिका) :** अतस् त्वया त्यक्तानाम् अस्माकं
प्राक्तन-त्वद्-दर्शन-निदान-हृद्-रोगस्य त्वत्-सङ्गत्यैव चिकित्सां कुर्व्
इत्य् आशयेनाहुर् द्वयेन---**रहसि** इति \। **श्रियो** **धाम** **ते**
**बृहद्** विशालम् **उरश्** च **वीक्ष्य** **अतिस्पृहा** भवति \। तथा
च **मुहुर्** मुहुर् **मनो मुह्यति** \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो रात्रौ
भीरु-त्यागोऽनुचितोऽतो हेतोः \। *प्राक्तनं* यत् *त्वद्-दर्शनं,* तद् एव
*निदानम्* आदि-कारणं यस्य, तस्य \। *हृद्-रोगः* काम-व्यथा, तस्य \।
*चिकित्साम्* अपाकरणम् \। **अतिस्पृहा** अत्यभिलाषः \। *तया* अतिस्पृहया
\। *मुह्यति* वैवश्यम् एतीत्य् अर्थः \।\।१७\।\।

---------------------------------------------------------------------------------------------------------------------

**कैवल्य-दीपिका : हृच्छयस्योदय** उत्पत्तिर् यस्मात् **प्रहसिताननात्**
\। **अतिस्पृहया** \। अत्र द्वितीयो त-कारः \।\।१७\।\। \[मु।फ। १२.३७\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अतस् तद्-आलोके\ऽपि
स्पृहा-भाजां दुःखम् एव फलम् इत्य् आहुः---**रहसि** इत्य्-आदि \। **ते**
तव **धाम वीक्ष्य** **मुहुर् अतिस्पृहा** जनेन **अमनः** मनः शून्यं
यथा स्यात्, तथा **मुह्यते** \। अतिस्पृहयतीति अतिस्पृष्ट तेन तथा \।
तव कीदृश्ये ? **बृहद्-उरः-श्रियः**, तत्रापि **रहसि वीक्ष्य** इत्य्
अर्थः \। **बृहद्-उरो वीक्ष्य** इति वा \। कीदृशम् ? **श्रियो धाम** \।
उभयम् एव कीदृशम् ? **संविदं** सम्यग् विशिष्टा दा शुद्धिर् यस्य \।
दैप् शोधने इति क्विपि सिद्धम् \।\।१७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतो
निज-कृतज्ञत्वापेक्षया दर्शनेक्षणम् अपि न विलम्बस्वेत्य् आशयेन पूर्वतो
विशेषम् आहुः---**रहसि** इति \। पूर्वं संविदः \[भा।पु। १०.३१.१०\]
इत्य् उक्तम् \। अत्र च **संविदम्** इति एकाम् अपि संविदम्, किम् उत बह्वीर्
इत्य् अर्थः \। एवं पूर्वोक्त-विशेषोऽत्रोह्यः \। **हृच्-छयस्य** हृदि
सुप्तवन् निश्चेष्टतया लीनस्यापि कामस्य **उदयः** प्राकट्यं यस्मात् तत्
\। इदं **प्रहसित-**आदीनां सर्वेषाम् अपि विशेषणं ज्ञेयम् \।

यद् वा, तव **हृच्छयोदयं** काम-विकारं
भाव-विशेष-विलसित-स्मित-गण्डाधर-विस्फूर्त्य्-आदि-लक्षणं
**प्र**कृष्टं **हसितं** यस्मिन्न् **आनने** तत् \।
**प्र**कृष्ट-**हास**-युक्तम् **आननम्** इति वा \। **प्रेम्णा वीक्षणं**
पूर्ववत् पद-द्वयं वा \। **बृहद्** इति गाढालिङ्गनाभिप्रायेण
परम-सौन्दर्यम् उक्तम् \। **श्रियो धाम** इति **अतिस्पृहायां**
हेतु-विशेषः, सापत्न्यात् शोभा-विशेषाच् च \। **वीक्ष्य** आलोच्य
चिन्तयित्वेत्य् अर्थः \। \"तापिन्\" इत्य् अध्याहार्यम् \। किं वा,
भिन्न-कर्तृकत्वे क्त्वा-प्रत्यय आर्षः \। \"अत एवातिस्पृहम्\" इति
चित्सुखः \। **अतिस्पृहा** च तत्-तद्-अनुभवे त्वत्-सङ्गम-मात्रे वा \।
तया च **मनो मुह्यति** इति स्पृहायाः परमौत्कट्यं द्योत्यते \।

किं वा, पूर्ववन् निज-धैर्य-हानिर् एवोक्ता \। यद् वा, **रहसि
संविदं** प्रति यत् **प्रहसितानन-**आदिकं **हृच्छयोदय-**आदिकं वा
\। एवं सति दृष्ट्वेत्य् एवार्थः \। ततश् च पूर्व-दृष्टानां तेषाम् अधुना
स्मरणाद् अतिस्पृहादिकम् इति पूर्ववज् ज्ञेयम् \। यद् वा, पूर्वम् अपि तथा
तथैव भवेत् \। अधुना तु तत्-तद्-अतिमरणम् एवासन्नम् इति भावः \।
अन्यत् तैर् व्याख्यातम् \।

यद् वा, **श्रियो धाम** अपीति शोभा-रूप-वेश-लीलादि-विषयकाः इत्य्
अनुक्तम् अप्य् अन्यत् सौन्दर्यादिकं सङ्गृहीतम् \। **धाम** च लता-गृहादि
\। न केवलम् **अतिस्पृहा मनश्** च **मुह्यते,** परम-मोहनात्
तत्-तन्-माधुर्यात् \। अनेन मनसो दुर्निवारत्वाद् अप्रतिकार्यत्वम् \। तेन
निज-परम-दैन्यं च सूचितम् \। अन्यत् समानम् \।

अथवा, ननु कृतज्ञोऽस्मि \। कथम् एवम् अत्यन्तार्ता भवथ ? इति चेत्,
त्वयैव बहुधा मोहितत्वाद् इत्य् आर्तत्वे त्वद्-एक-कारणत्वेन पूर्ववत्
**संविद्**-आदीनां परम-मोहनत्वम् एव परमार्त्या
विशिष्याहुः---**रहसि** इति \। **ते** इत्य् अस्य पूर्वतः परतश् चान्वयः
\। ते **संविद्**-आदिकं **प्रहसितानन-**आदिकं वा **वीक्ष्य** **ते**ऽपि
**अतिस्पृहः,** तेऽपि **मन** इत्य् आदर्शादौ निरीक्षणादिना
भाव-विशेषोदयाद् इति तेषां परम-मोहनत्वम् उक्तम् \। अतोऽस्माकम्
**अतिस्पृहा** **मनो-मोहश्** च युक्त एवेति \। अतो यावद् अन्त्य-दशा न
भवेत्, तावद् एव सन्दर्शनं देहि \। तत एव कृतज्ञत्वं सिध्येद् इति
भावः \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : ते** तव **हृदयस्य** कामस्य
**उदयं** **वीक्ष्य** \। कीदृशं? **रहसि-संवित्** यत्र, तम् \।
अलुक्-समासः \। तथा **प्र**कृष्टं **हसितं** यस्मिन्न् आनने, तद्
**आननं\।** यत्र **बृहद्** इति गाढालिङ्गनेच्छा-कारकः
सौन्दर्य-विशेष उक्तः \। **श्रियः** सर्व-सम्पन्-निधेः
स्वाभाविक-पीत-रेखा-रूपाया **धाम** इति च **वीक्ष्य** अस्माकम्
**अतिस्पृहा** इत्य् अस्मच्-छब्द-वाच्य-कर्तृक-वीक्षण-स्पृहायाः क्रियाया
वीक्षणस्य पूर्व-कालत्वात् क्त्वा-प्रत्ययः \। स्वातन्त्र्य-विवक्षया स्पृहाया
एव वीक्षण-कर्तृत्वोपचारः \। अत्रोद्भवतीति शेषः \। अतिस्पृहया **मनो
मुह्यति** इत्य् अर्थः \। \"अतिस्पृहम्\" इति चित्सुखः \। **अतिस्पृहा** च
तत्-तद्-अनुभवाय तत्-सङ्गम-मात्राय वा \। तथा च **मनो मुह्यति**
इति स्पृहायाः परमौत्कण्ठ्यं द्योत्यते \।

यद् वा, **वीक्ष्य** इति पूर्व-वृत्तम् इदं तथा तथैव भवेत् \। अधुना
तत्-तद्-अतिशयेन मरणम् एवासन्नम् इति भावः \। एवं स्पृहाया
दुर्निवारत्वाद् अप्रतिकार्यत्वम् \। तेन निज-परम-दैन्यं च सूचितम्
\।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ कुमारिका
ऊचुः---**रहसि** इत्य्-आदि \। **रहसि** निर्जने या **संवित्**
संवेदनम्---मयेमा रंस्यथ क्षपाः \[भा।पु। १०.२२.२७\] इति यद्
आदिष्टम्, तद् **वीक्ष्य** ज्ञात्वा, **प्रेम-वीक्षणं** च **वीक्ष्य** दृष्ट्वा,
**बृहद्-उरश्** च वीक्ष्य, **मुहुर्** वारं वारम् **अतिस्पृहा** जातेत्य्
अर्थः \। अतो **मनश्** च **मुह्यते** मुह्यति \। तत् कथम् एवं करोषि
? इति भावः \। **प्रेम-वीक्षणं** कीदृशम् ? **हृच्-छयस्य**
मनोरथस्य **उदयो** यस्मात् \। **प्रहसितं** प्रहास एव **आननं**
प्रीणनं यस्य \। अथवा, **प्रहसिताननं वीक्ष्य** \। कीदृशम् ?
**प्रेम-वीक्षणं** यस्य \। **बृहद्-उरः** किम्भूतम् ? **श्रियो धाम**
\।\।१७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पुनर् अपि विरह-व्यथिताः
स्व-वैचित्र्यम् अभिव्यञ्जयन्त्य आहुः---**रहसि** इति \। **रहसि**
एकान्ते **संविदं** सुरत-गोष्ठ्याम्, **प्रहसिताननं** **प्र**कृष्टं
**हसितं** यस्मिन् एतादृशम् **आननं,** **प्रेम्णा वीक्षणं
हृच्छयोदयम्** इति प्रेमाणं विशेषणं \। **हृच्छयस्य** हृदि
लीनस्यैव कामस्य **उदय** उद्बोधो यस्मात् \।

यद् वा, **प्रेम-वीक्षणं** कीदृशम् ? **प्रहसितं** हास्य-युक्तम्
**आननं** यस्मिन् \। यद् वा, **प्रहसिताननं** विशेष्यं,
**प्रेम-वीक्षणम्** इति विशेषणम् \। ते **बृहत्** अस्मत्-कुच-विलुण्ठन्
प्राङ्गण-भूतं **श्रियो धाम ते उरो** वक्षः-स्थलं **वीक्ष्य मुहुर्**
वारं वारम् **अतिस्पृहा** \। इदानीं स्मर्यमाणानि एतानि अनवरतं
तप्तोदन-फलाम् **अतिस्पृहां** मृत्यौत्कण्ठ्यं जनयन्तीति भावः \।
तेन च **मनो मुह्यते** धैर्य-च्युतिर् भवतीत्य् अर्थः \।

यद् वा, **रहसि संविदं** प्रति ते **प्रहसिताननं**
**प्रेम-वीक्षणम्** इत्य् आहुः---**आननस्य** विशेषणं **श्रियो धाम,**
**बृहत्** सम्भोगार्हम् **उरो वीक्ष्य** चिन्तयित्वा, अधुना **अतिस्पृहा**
भवति, पुनर् अपि तथैव भवत्व् इति \। तया च **मनो मुह्यते**
धैर्यं त्यजतीत्य् अर्थः \।

यद् वा, **प्रहसिताननं वीक्ष्य** आदर्शे प्रतिबिम्बितं दृष्ट्वा ते
**अतिस्पृहा** पुनः पुनः दर्शनौत्कण्ठ्यं भवति \। तेन च **मनो
मुह्यते** विस्मितं भवति \। अहम् एतादृक् सौन्दर्यवान् स्मेति तात्पर्यम्
\। वक्षति च---विस्मापनं स्वस्य च सौभग-र्द्धेः परं पदं
भूषण-भूषणाङ्गं \[भा।पु। ३.२.१२\] इति \। अतो मादृशानाम् **अतिस्पृहा
मनो** मो-योर् अनौचिती-परिहारः सूचितः \। अतो मादृशीनां **मुहुर्**
मूर्च्छोदयात् जीवित-मरणान्तराल-वर्ति प्राणावस्थाम् अधि गतिः
\।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं कर्तव्यं ? तव
मोहन-पञ्चकं काम-शर-पञ्चकम् इवास्मन्-नेत्र-रन्ध्रेषु प्रविश्य
हृदयं ज्वलयतीत्य् आहुः---**रहसि संविदं**
रति-प्रार्थन-व्यञ्जक-सम्भाषणं द्वितीयम् \। **प्र**कृष्टं
**हसितं** यत्र, तथा-भूतम् **आननं** तृतीयम् \। **प्रेम**-युक्तम्
**ईक्षणं** च चतुर्थम् \। **श्रियो धाम** शोभास्पदं **बृहद्**
विस्तीर्णम् उत्तुङ्गम् **उरो** वक्षः पञ्चमम् \। **वीक्ष्य मुहुः** पुनः
पुनर् विशेषतो दृष्ट्वा अतिस्पृहणम् **अतिस्पृहा**, भाव-क्विब्-अन्तः \।
स्पृहितया **मनो मुह्यते** मुह्यति \। औत्कण्ठ्य-ज्वालया मूर्च्छतीत्य्
अर्थः \।\।१७\।\।

**\॥।**

\।\। १०.३१.१८ \।\।

व्रज-वनौकसां व्यक्तिर् अङ्ग ते

वृजिन-हन्त्र्य् अलं विश्व-मङ्गलम् \।

त्यज मनाक् च नस् त्वत्-स्पृहात्मनां

स्वजन-हृद्-रुजां यन् निषूदनम् \।\।

**श्रीधर-स्वामी (भावार्थ-दीपिका) : तव** च **व्यक्तिर्** अभिव्यक्तिर्
**व्रज-वनौकसां** सर्वेषाम् अविशेषेण **वृजिन-हन्त्री**
दुःख-निरसनीति **विश्व-मङ्गलं** सर्व-मङ्गल-रूपा च \। अतस्
**त्वत्-स्पृहात्मनां** त्वत्-स्पृहारूढ-मनसां नो **मनाग्** ईषत् किम् अपि
**त्यज** मुञ्च \। कार्पण्यम् अकुर्वन् देहीत्य् अर्थाः\। किं तत् ?
**स्वजन-हृद्-रोगाणां** यद् अतिगोप्यं **निषूदनं** निवर्तकम् औषधं,
तत् त्वम् एव वेत्सीति गूढाभिप्रायम् \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : व्रज-वनौकसाम्** इत्य् उक्तेर्
वयं किं तद्-अन्तर्गता न ? इत्य् उक्तम् \। **विश्व-मङ्गलम्** इत्य् उक्त्या
वयं किं विश्वस्मिन् न ? इत्य् उक्तम्, यतो वयम् अपि तद्-अन्त-स्था एवेति
हेतोः \। *कार्पण्यं* बद्ध-मुष्टित्वम् \। *इत्य् अर्थ* इति---न ह्य्
अशेष-पालकस्य कार्पण्यं शोभत इति भावः \। अज्ञात इव भगवान्
पृच्छति---*किं तद्* ? इति \। *अतिगोप्यं* प्रत्यक्षं वक्तुम् अशक्यम् \।
निज-दर्शनोत्तरम् अङ्ग-सङ्ग-रूपम् इत्य् आशयः \। **स्वजन** इति
सम्बोधनं वा \।\।१८\।\।

---------------------------------------------------------------------------------------------------------------------

**कैवल्य-दीपिका : व्रज-** इति \। **व्यक्तिः** शरीरम् \।
**वृजिन-हन्त्री** दुःख-शमनी \। **त्वत्-स्पृहात्मनो** यासां तास् तथा
\। **स्वजन-हृद्-रुजां** हृदय-रोगाणां **निषूदनम्** शमकं यत्
आलिङ्गनादि तद् \। **मनाग्** अल्पम् अपि **त्यज** मुञ्च देहीत्य् अर्थः \।
**स्वजन**-विशेषणेन त्वद्-अधीनं हृदय-रोग-शमनम् इत्य् उक्तम् \।
अत्राद्य-पादयोर् द-ल-द्वये आदिर् व-कारः \। क्रमाद् व-कार-ज-कारौ \।
अन्त्य-पादयोर् ज-कारो द्वितीयः \। संयोजयतीत्य् अत आरभ्य
एतत्-पर्यन्तम् एकादशाक्षराया जातेः षट्-शतोत्तर-चतुःषष्ठि भेदः
\।\।१८\।\। \[मु।फ। १२.३८\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अस्मासु निरपेक्षता ते
मोचिता इत्य् अन्या आहुः---**व्रज-वनौकसाम्** इति \। इदानीम् अस्माकं
व्रजौकस्त्वं वनौकस्त्वं च \। अतो\ऽस्माकं **वृजिन-हन्तृता**
समुचितैव ते, अतः **स्वजन-हृद्-रुजां** यत्, तत् **त्यज** इत्य्
अन्वयः \। **त्वत्-स्पृहात्मनां नो** यन् **निसूदनं** हिंसकं **मनाग्**
अपि **त्यज** इत्य् अर्थः \।\।१८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतोऽधुनेदं विधेहीति
सर्वान्ते फलितं निश्चित्याहुः---**व्रज** इति \। **व्रजौकसां
वनौकसां** चेत्य् अर्थः \। **ते व्यक्तिः** अवतारं प्राकट्यं वा \।
अतोऽन्तर्धानम् अयुक्तम् इति भावः \। **अङ्ग** इति प्रेम-सम्बोधने \। न
केवलं **वृजिन-हन्त्री**, **विश्व-मङ्गलम्** अशेष-मङ्गल-रूपा चेत्य्
अर्थः \। **अलम्** अतिशयेनेत्य् अस्योभयतोऽप्य् अन्वयः \। ततो वृजिनस्य
अपुनर्-उद्भवत्वादिकं मङ्गलस्य च
भक्ति-प्रेमादि-सम्पत्ति-पूर्वक-प्रतिक्षणम्
अभिनव-सुख-परम्परादि-रूपत्वम् ऊह्यम् \। **स्वजनानां** या
**हृद्-रुजः** कामाः, तासां **नि**तरां **सूदनं** स्वजनत्वात् तव
विदितम् एवेति भावः \। रुक्-शब्द-प्रयोगः प्रेमार्ति-भरेण \।

ननु यद् भक्ता मयि प्रेम-भक्तिं सदा सन्दर्शनं तद्-अर्थं
श्री-वैकुण्ठादिकम् अपि वाञ्छन्तीति जानाम्य् एव \। तत्राहुः---**त्वयि**
त्वत्-प्राप्त्य्-अर्थम् एव **स्पृहा** \। किं वा, **तव** या **स्पृहा**
रिरंसा, तस्याम् एव **आत्मा** मनो यासां, तासां **नः** \। ईदृशीर् अस्मान्
प्रति यद् देयं स्यात्, तद् एवेति भावः \। **मनाग्** इति
परम-दौर्लभ्येन याचक-रीत्या वा \। वस्तुतस् तु **हृद्-रुजाम्** इति
बहुत्वेन **नि**-शब्देन च तथा तद्-विषयक-कामानाम् अनिवर्त्यत्वेन
सदा नवीनवत् तया वर्धिष्णुत्वेनैव निरन्तर-विविध-प्रेम-रतिर्
अभिप्रेता \। अन्यत् तैर् व्याख्यातम् \। यद् वा, हे **स्वजन** !
**त्वत्-स्पृहात्मनां नो** या **हृद्-रुजः,** तासाम् इति \। अन्यत् समानम् इति
\।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं भवतैव
निज-हृच्-छयोदयस्य व्यञ्जनया अस्मासु ते ते नाना-भावा जन्यन्ते
हन्तास्य हृच्छय-ताप एवम् एवं शान्तः स्याद् इति भावनया
त्वद्-भाव-भावितत्वेन तत्-तद्-वासनोदयात् \। यतोऽस्माकं त्वयि स्नेहः
स्वभावजत्वाद् बलवत्तर इति द्योतयन्त्यस्
तादृश-स्नेहमयाभिलाष-विस्फुट-हृदयाः स-दैन्यं
निवेदयन्ति---**व्रज**- इति द्वाभ्याम् \। **व्रजौकसां वनौकसां** चेत्य्
अर्थः \। **व्यक्तिः** प्राकट्यम्\। अतोऽन्तर्धानम् अयुक्तम् इति भावः \।
**अङ्ग** इति प्रेम-सम्बोधने \। न केवलं तेषां **वृजिन-हन्त्री**
अशेषस्यापि मङ्गल-रूपा वृजिन-हन्त्री \। यद् वा, तेषाम् एव सर्व-सुखदा
च \। **अलम्** अतिशयेनेत्य् अस्य उभयतोऽप्य् अन्वयः \। अतो **नः**
सम्बन्धे दुःख-शमकं किम् अपि देहि \।

ननु व्रजौकस्त्वेन भवतीनाम् अपि तत्-तद्-उत्पातज-दुःख-शान्त्य्-आदिकं
भविष्यत्य् एव किम् अन्यत् प्रार्थयध्वे, तत्राहुः---**त्वयि**
त्वत्-प्राप्त्य्-अर्थम् एव या **स्पृहा,** तस्याम् एव **आत्मा** मनो यासां,
तासां **नः** \।

ननु **व्रज-वनौकसाम्** अपि मत्-स्पृहाः, ततः को विशेषः ?
तत्राहुः---**स्वजन** इति \। तेष्व् अपि **स्वजन**-विशेषोऽस्मद्-विधः,
तस्य **हृद्-रुजां** यन् **निषूदनम्** इति \। **मनाग्** इति
परम-दौर्लभ्येन, याचक-रीत्या वा \। वस्तुतस् तु **हृद्-रुजाम्** इति
बहुत्वेन **नि**-शब्देन च तथा तद्-विषयक-कामानाम् अनिवर्त्यत्वेन
प्रत्युत सदा नव-नवतया वर्धिष्णुत्वेनैव निरन्तरं तद्-वैविध्यम्
अभिप्रेतम् \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु कास् ता हृद्-रुजः ? किं वा,
तन्-निषूदनम् इत्य् अपेक्षायाम् आहुः---**व्रज**- इत्य्-आदि \। यत् **त**
इत्य्-आदि च \। विभ्रमा एव रुजः, तच् च स्तनेषु शनैस् तन्-निधानम् एव
तन्-**निसूदनम्** \। अत एवैतद् एव मुहुः प्रार्थितम् इति भावः
\।\।१८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तस्माद् इदं ते नोचितम् इत्य्
आहुः---**व्रज-वनौकसाम्** इत्य्-आदि \। हे **अङ्ग** ! **ते** तव
**व्यक्तिः** प्रकाशो **व्रज-वनौकसां वृजिन-हन्त्री** दुःख-नाशिका \।
**अलम्** अत्यर्थं **विश्व-मङ्गलम्** \। अतो व्रजौकस्त्वेन
विश्वान्तर्गतत्वेन चास्माकं तव प्रकाशो **वृजिन-हन्ता** एव \। तस्मात्
**त्वत्-स्पृहात्मनां** यन् निसूदनं मारकम् अदर्शनम्, तत् मनाक् च त्यज
मुञ्च \। तन् न कुर्व् इत्य् अर्थः \। हे स्वजन-बन्धो ! नो\ऽस्माकं
कीदृशीनाम् ? हृद्-रुजां हृदि रुक् यासाम् \। यद् वा, **नो**\ऽस्माकं
**हृद्-रुजां** **यन् निसूदनं** नाशकं दर्शनम्, तत् **मनाक्** च
**त्यज** वितर देहीति यावत् \। त्यजिर् अत्र दानार्थः \। **स्वजनानां
हृद्-रुजाम्** इति समासे एकं वा पदम् \।\।१८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं स्मर्यमाणैर् एतैः पुनः
पुनः हृद्-रोग एव वर्धते \। अतः कापट्यं विहायैवं कुर्व् इति
स-दैन्यं हृद्-रोगोपशमनं प्रार्थयन्ते---**व्रज**- इति \। **ते**
तव **व्यक्तिः** प्राकट्यं **व्रज-वनौकसाम्** अविशेषेण **वृजिनं
हन्ति** दुःख-निरसन-समर्था \। **अङ्ग** इति प्रबोधनाय
सम्बोधनं \। तन्-मध्ये अस्माकम् एव दुःखं नान्येषाम् इति हेतुं
पृच्छामेति \। **अलम्** अतिशयेन **विश्व-मङ्गल**-रूपा च उदर्के
सुख-परम्परा-सम्पादिका मङ्गलम् इति \। **स्वजनानां हृद्-रोगाणां**
हृदय-पीडानां **यन् निषूदनं** स-मूल-निरसनम् \। गूढम्
अस्मद्-धृदय-श्रितस्य तवैव विदितं नान्यस्य \। तच् च **मनाक्** ईषत्
**नो**ऽस्माकं **त्यज** \। वितर **त्वत्-स्पृहात्मनां**
त्वत्-प्राप्त्य्-अर्थ-स्पृहा \। यद् वा, त्वत्-स्पृहा त्वद्-भावेच्छा आत्मनि
चित्ते यासाम् \। यद् वा, त्वयि या स्पृहा सुखं चिरं तिष्ठत्व् इति \।
वाञ्छा कामनेति यावत्, सा आत्मनि मनसि यासां, तासाम् \।

अयम् अभिप्रायः---हृदय-तापे सति तत्र-स्थे त्वय्य् अपि तापः सम्भवेत्
\। अतस् तव ताप-निर्वाणार्थम् औषध-प्रार्थना, न तु स्व-तापं
निवारणार्थम् इति \। त्वया त्यक्तानां न मरणम् इति तात्पर्यम् \।
**मनाग्** अतियाचक-रीत्या स्तोकम् एव प्रार्थयते, न तु तद्-अल्पम् इति \।
तद् उक्तं गीत-गोविन्दे---स्व-हृदय-मर्मणि वर्म करोति
सजल-नलिनी-दल-जालं \[गी।गो। ४.३\] इतिवत् \। एतावत् पर्यन्तं
स्व-ताप-निवारणार्थं सर्वं प्रार्थितम् \। इदानीं स्व-तापानुसन्धानं
विहाय श्री-कृष्णस्य गो-चारणार्थं वृन्दाटवी-प्रवेशेन चरणारविन्दे
व्यथां परिकल्प्य तरु-च्छायान्तर्गतं यत् तम् अपश्यन्त्यः \। तद् यथा
जनिता स्वस्मिन् व्यथां निवेदयन्त्यो विरहार्ति-विह्वलाः \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, कुल-वधूनां
निरपराधानाम् अस्माकं त्वयैव संमोह्य रात्रौ वनम् आनीतानाम्
औत्कण्ठ्याग्निना केवलं प्राण-दाहनम् एव न तवाभिप्रेतम्, किन्तु
स्वाङ्ग-सङ्ग-दानेन प्राण-पालनम् अपीत्य् अत्र हेतुम् आहुः---**ते व्यक्तिर्**
अभिव्यक्तिः **व्रज-वनौकसां** सर्वेषाम् एवाविशेषेण **विश्व-मङ्गलं**
सर्वाणि मङ्गलानि यत्र, तद् यथा स्यात्, तथा **वृजिन-हन्त्री**
दुःख-निरसिनी, अतस् **त्वत्-स्पृहात्मनां** त्वत्-कर्तृका या स्पृहा
अस्मद्-दर्शनोत्था, तस्याम् एव **आत्मा** तत् सम्पूरयितुं कामं **मनो**
यासां, तासां **नः** **मनाक्** ईषत् किम् अपि **त्यज** मुञ्च, कार्पण्यम्
अकुर्वन् देहीत्य् अर्थः \। तद् एव किम् ? तत्राहुः---**स्वजन-हृद्-रुजां**
युष्मज्-जन-कुच-रोगाणां **यन् निषूदनम्** उपशमकम् औषधं
कर-कमलम् इत्य् अर्थः \। तद् एव यदि अस्माभिः कुचेष्व् अर्पयितुं
प्राप्यते, तदा तेनैव त्वत्-स्पृहां पूरयित्वा स्व-प्राणाः पाल्यन्त इति
भावः \।\।१८\।\।

**\॥।**

\।\। १०.३१.१९ \।\।

यत् ते सुजात-चरणाम्बु-रुहं स्तनेषु

भीताः शनैः प्रिय दधीमहि कर्कशेषु \।

तेनाटवीम् अटसि[^११२] तद् व्यथते न किं स्वित्

[^११२]: नयसीति पाठान्तरं स्वामिभिर् धृतम्।


कूर्पादिभिर् भ्रमति धीर् भवद्-आयुषां नः \।\।

**श्रीधर-स्वामी (भावार्थ-दीपिका) :** अतिप्रेम-धर्षिता रुदत्य
आहुः---**यद्** इति \। हे **प्रिय** ! **यत् ते** तव सुकुमारं पदाब्जं
कठिनेषु **कुचेषु** संमर्दन-शङ्किताः **शनैर् दधीमहि**[^११३]
धारयेम वयम् \। त्वं तु **तेन आटवीम् अटसि** \। \"नयसि\" इति पाठे
पशून् वा काञ्चिद् अन्यां वा आत्मानम् एव वा नयसि प्रापयसि \। **तत्**
ततः, **तत्** पदाम्बुजं वा **कूर्पादिभिः** सूक्ष्म-पाषाणादिभिः **किं
स्विन् न व्यथते** ? कथं नु नाम न व्यथेत ? इति **भवान्**[^११४]
एव **आयुर्** जीवनं यासां, तासां **नो धीर् भ्रमति** मुह्यतीति
\।\।१९\।\।

[^११३]: दधीमहि धर्तुं योग्यम् \। "अर्हे कृत्यतृचश् च" इति लिङ् \।


[^११४]: भवदायुषाम् इति \। इत्थम् एव च \"त्वयि धृतासवः\" इत्य्
    उपक्रमो ऽपि \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *धर्षिताः* आकुलाः \।
*संमर्दः* सङ्घर्षः \। ***तेन*** पदाब्जेन \। पशवस् तु पालम्
अनुगच्छन्त्य् एवात आहुः---अन्यां श्री-राधिकातोऽप्य् अलक्षिताम् \। काश्चिद् इति
गोपीभ्योऽप्य् अन्यां वा \। राधिकातोऽपि प्रियाम् \। कदाचिद्
गवाद्य्-अन्वेषणार्थम् आत्मानम् अपीति वा \। ततः वन-प्राप्ते हेतोः \। यद्
वा, हेतु-वाचक-यत्-पादस्य पूर्वम् अनुक्तेर् आह---*तत्-पदाम्बुजम्* इति \।
कूर्पं स्यात् सूक्ष्म-पाषाणे इति धरणिः \। भवद्-आयुष्ट्वाद् वर्यं
जीवेनेत्य् अर्थः \।\।१९\।\।

---------------------------------------------------------------------------------------------------------------------

**कैवल्य-दीपिका : यद्** इति \। **यत् ते सुजातम्** इति कोमलम् \।
**भीताः** **कर्कश**-स्तन-स्पर्शात् मास्य सौकुमार्यम् अभाङ्क्षीद् इति
भयम् \। तेन **चरणाम्बुरुहेण** \। **अटवीम्** अरण्यम् \। **यद्** यदा
नयसि \[**अटसि**\] गच्छसि \। नयोपगताव् इति य-कारान्तोऽप्य् अस्ति,
यत्-तदोः नित्य-सम्बन्धात् \। तदास्माकं **बुद्धिर् भ्रमति** \। किम् इति
**कूर्पादिभिः** सूक्ष्मोपलादिभिः **किं स्विन् न व्यथते** ? किं स्विद् इति
वितर्के \। **भवान् आयुर्** यासां तास् तथा \।\।१९\।\। \[मु।फ। १२.३९\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अस्त्व् अस्माकं
दुःख-कथा \। तया एव प्रयोजनं नास्ति \। किम् अरण्य-रुदितैः ? न,
किन्तु भवद्-दुःखम् अनुस्मृत्य यन् मुह्यामः, तद् एव खण्डयेत्य्
उपसंहरन्त्य एवाहुः---**यत् ते** इत्य्-आदि \। तव हृदयम् एव कठिनम्,
न तु श्री-रचनादिकम् अङ्गम् \। अतस् तेन सुकोमलेन **चरणेन**
**अटवीम् अटसि**, **तत् किं न व्यथत** एव ? इति **नो**\ऽस्माकं
**धीर् भ्रमति** \। भवान् आयुर् यासां नित्यायुषाम् अतस् तावतापि
दुःखेनापि देहो न पततीति भावः \।\।१९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एतावत् पर्यन्तं निजेष्टम्
एव बहुधा प्रार्थितम् \। उपसंहारे च श्री-भगवतो वनाटनम्
अनुसन्धाय तेन च श्री-पादाब्जयोर् व्यथां सम्भाव्य निज-प्रार्थितम् अप्य्
अनादृत्य प्रेम-भर-प्रधर्षिताः केवलं तत्-सुखम् एव प्रार्थयाणा
रुदत्य आहुः---**यद्** इति \। अम्बुरुह-रूपकेण ततोऽपि
परम-कोमलत्व-विवक्षया \। **भीता** इत्य् अत्र **शनैर्** इत्य् अत्र च
हेतुः---**कर्कशेष्व्** इति \। श्लेषेणैवं निज-नित्य-नव-यौवनं, तेन
दुःखाधिक्यं च निवेदितम् \। **दधीमहि** इत्य् अत्र हेतुः---हे
**प्रिय** इति \। प्रियत्वेन तेष्व् एव तस्य धारण-योग्यत्वात् \। एवं
पूर्वोक्त-नलिन-सुन्दरत्वम् अपि स्वानुभवेन दृढीकृतम् \।

**तेनाटवीम् अटसि**, अधुना निशि वने भ्रमसीत्य् अर्थः \। यद्यपि
प्रेमोद्रेक-वैवश्यात् पूर्वोक्ताननुसन्धानेन पौनरुक्त्येऽपि नैव
दोष-प्रसङ्गः, किन्तु गुण एव, तथापि चलसि \[१०.३१.११\] इति पूर्वं
दिवा-भ्रमणम् उक्तम् \। अधुना च **अटवीम्** **अटसि** इत्य् अनेन रात्राव्
इति भेदः कल्प्यः, दिने गो-चारणाय तृण-मय-प्रदेश एवं
परिभ्रमणात् **कूर्पादिभिः** सम्बन्धो न स्याद् इत्य् उक्तम् एव \। रात्रौ
चाधुना सम्भवेद् इत्य् उक्तं कूर्पादिभिर् इति **आदि**-शब्दात् कर्करादयः
\। यद्यपि श्री-वृन्दा-देव्य्-आदि-प्रयत्नेन श्री-वृन्दावन-स्वभावेन च
तेषाम् अपि तत्र सत्ता-शङ्का नास्ति, तथापि \"अनिष्टा-शङ्कीनि
बन्धु-हृदयानि भवन्ति\" \[अभिज्ञान-शकुन्तला-नाटक?\]
इत्य्-आदि-न्यायेन तासां सा सञ्जायेतैव \। अतः स्वयम् एवोक्तं **किं
स्विद्** इति \।

**भ्रमति** मुह्यतीत्य् अत्र हेतुः---**भवद्-आयुषाम्** इति \। अतस् तैर्
व्यथा सास्मज्-जीवन एवोत्पद्यते तद् अधुना प्राणान् धारयितुं कथञ्चिद्
अपि न शक्नुम इति भावः \। एवम् अधुना मूर्च्छया पूर्वतोऽप्य्
अधिक-व्यथा सूचिता \। \"नयसि\" इति पाठे गच्छसीत्य् एवार्थः \। नय
पय गताव् इति धातोः \। सर्वान्ते वचनम् इदं श्री-राधा-देव्याः स्वजन-
\[१०.३१.१८\] इत्य्-आदिना स्मारिताया इव ज्ञेयम् \। तत्र च **हृद्-रुजां
निषूदनम्** इति तेन पादाब्जेनाटव्य्-अटनम् एव हृद्-रुजः \। ततो निवृत्तिर्
एव तन्-निषूदनम् इत्य् अर्थः \। तथापि सन्दर्शने पर्यवस्यत्य् एव \।
**नः** इति बहुत्वं निज-सखी-वर्गाभिप्रायेण \। किं वा,
निज-भावानुसारेण सर्वासाम् अपि सम्प्रहात् \। एवं श्री-चरणारविन्दस्य
परम-कोमलत्वेन वन-परिभ्रमणे व्यथाशङ्क्य तद् उद्दिश्य
वार-द्वयम् उक्तम् \। अतः स्तनेषु तस्य धारणम् अपि वार-द्वयं
प्रार्थितम् \। सारङ्गाणां पदाम्बुजम् \[भा।पु। १.११.२६\][^११५]
इत्य्-आदि-न्यायेनैव तात्कालिक-दैन्येन भक्त्या तस्मिन्न् एवासक्तेः \। तथा
श्री-मुखस्य च मुहुर् वर्णनं तेनैव विशेषतां मोहितत्वात् \। एवम्
अन्यच् चोह्यं सहृदयैस् तद्-एक-रसिकैर् इत्य् एषा दिक् \।\।१९\।\।

[^११५]: श्रियो निवासो यस्योरः पान-पात्रं मुखं दृशाम् \।

    बाहवो लोक-पालानां सारङ्गाणां पदाम्बुजम् \।\।


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु कास् ता हृद्-रुजः ? किं
वा तन्-निषूदनम् ? इत्य् अपेक्षायां रुदत्य इवोद्दिशन्ति---**यद्** इति \।
**अम्बुरुह**-रूपकेण सिद्धेऽपि सुकोमलत्वे **सुजात**- इति विशेषणं
ततोऽपि परम-कोमलत्व-विवक्षया \। **शनैर्** इत्य् अत्र हेतुः \।
**भीता** इति तत्र च हेतुः---**कर्कशेष्व्** इति \। **स्तनेषु
दधीमहि** इत्य् अत्र---हे **प्रिय** इति \। प्रियत्वेन हृद्य् एव \।
तत्रापि स्तनेष्व् एव धारणस्य योग्यत्वात् **तेन अटवीम् अटसि** \। अधुना
निशि वने भ्रमसीत्य् अर्थः \। स एव चरणस्यैव धारणे पुनः पुनस्
तद्-उल्लेखे च हेतुर् उक्तः, अनिष्टाशङ्कया तत्रैव
वर्धित-स्नेहातिशयत्वात् \। पूर्वं गो-चारणाय तृण-मय-प्रदेश एव
परिभ्रमणात् प्रायिकत्वेन **शिल**- इत्य्-आद्य्-उक्तम् \। सम्प्रति तु
**कर्कश**-प्रायत्वेन दृश्यमाने पुलिनोपरितन-यमुना-तटे भ्रमणात्
**कूर्पादिभिर्** इति \। यद्यपि तदानीं श्री-वृन्दावनस्य स्वभावेन च
तेषाम् अपि तत्र तत्राशङ्का नास्ति, तथापि अनिष्टाशङ्कीनि बन्धु-हृदयाणि
भवन्ति \[अभिज्ञान-शकुन्तला?\] इत्य्-आदि-न्यायेन शङ्का तासां सा
सञ्जायेतैव **भ्रमति** मुह्यति \। अत्र हेतुः---**भवद्-आयुषाम्** इति
\। इत्थम् एवोपक्रान्तं **त्वयि धृतासव** इति मध्ये चाभ्यस्तं चलसि
यद् व्रजाद् \[भा।पु। १०.३१.११\] इति \। अतस् तैर् या व्यथा सास्मज्-जीवन
एवोत्पद्यते, तद् अधुना प्राणान् धारयितुं कथञ्चिद् अपि न शक्नुम इति
भावः \। तद् एव तादृशाशङ्का एव **हृद्-रुजः तन्-निषूदनं** च स्वयम्
एव परम-प्रियतमाङ्गे स-लालन-सुख-निवासनम् एवेति द्रुतम् एव
समागच्छेति भावः \। \"नयसि\" इति पाठे गच्छसीत्य् एवार्थः \। नय
पय गताव् इति धातोः \।

तद् एव तासां सर्वस्यापि भावस्य प्रेमैकमयत्वे स्थिते
श्री-भगवतोऽप्य् एवम् एव ज्ञेयम् \। हन्तेमा मयि प्रेमैकमय्य
इत्य्-आदिभ्यः \। परम-सुखमयात्म-दानम् एव समञ्जसं \। तच् च
योग्यत्वाद् एवम् एवम् इत्य् आलोच्य तादृश-प्रेम-विलासमय-तत्-तद्-इच्छा
जायते इति एवम् अन्यद् अप्य् ऊह्यं सहृदयैस् तद्-एक-रसिकैर् इति
\।\।१९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३९२) :** \[विप्रलम्भे प्रलापः\] तत्र
विष-जलाप्ययाद् \[भा।पु। १०.३१.३\] इत्य्-आदिकं सर्वस्यैव गोकुलस्य
स्व-रक्षणीयता-दृष्ट्याप्य् अस्मान् अधुना रक्षेत्य् अभिप्रायम् \। वृषात्मजाद्
वत्सात् मयात्मजात् व्योमासुराद् इत्य् अर्थः \। पुनश् च
तत्-तद्-अलौकिक-कर्म लक्ष्यीकृत्य न खलु गोपिका-नन्दनो भवान्
\[भा।पु। १०.३१.४\] इत्य्-आदि-द्वये याचक-रीत्या दैन्येन तत्र
परमेश्वरत्त्वारोप इयं स्तुतिः \। ततो विश्वस्यापि
स्व-रक्षणीयता-दृष्ट्याप्य् अस्मान् अधुना रक्षेति पूर्ववत् \। तत्रापि
सात्वतानां वैष्णवानां श्रीमन्-नन्दादीनां कुलेऽवतीर्णत्वात् \। तत्रापि
बाल्येऽस्मत्-सखित्वाप्तेर् वैशिष्ट्यम् एव युज्यते इत्य् अर्थः \।
वृष्णि-धुर्य \[भा।पु। १०.३१.५\] इति तेषाम् अपि यदु-वंशोत्पन्नत्वात् \।
तथा च स्कान्दे मथुरा-माहात्म्ये---

> गोवर्धनश् च भगवान् यत्र गोवर्धनो धृतः \।
>
> रक्षिता यादवाः सर्वे इन्द्र-वृष्टि-निवारणात् \।\। इति \।

तत्रैवान्यत्र अपि श्री-गोविन्द-कुण्ड-प्रस्तावे---यत्राभिषिक्तो भगवान्
मघोना यदु-वैरिणा इति\।

अथवा विष-जलाप्ययाद् \[भा।पु। १०.३१.३\] इत्य्-आदिना स्तुत्वा पुनः
स-प्रणयेर्ष्यम् आहुः, न खल्व् \[भा।पु। १०.३१.४\] इत्य् अर्धेन \। एवं
दुरवस्थापन्नानाम् अस्माकम् उपेक्षया भवान् खलु निश्चयेन गोपिकायाः
सर्वेषां व्रज-वासिनाम् अस्माकं रक्षा-कारिण्याः श्री-व्रजेश्वर्या
**नन्दनो** नास्ति, किन्तु कस्यापि सुखेन दुःखेन चास्पृष्टत्वाद्
**अखिल-देहिनाम् अन्तरात्म-दृक्** शुद्ध-जीव-द्रष्टा परमात्मास्ति \।

एवम् अपि नूनं ब्राह्मणार्थि-तत्त्वेनानासक्ततयैव
सर्व-रक्षावतीर्णत्वान् नास्मान् उपेक्षितुम् अर्हति इति पुनः स-दैन्यम्
आहुः---विखनसा \[भा।पु। १०.३१.४\] इत्य् अर्धेन \। पूर्ववत्
तद्-अभिप्रायेणैव विरचिताभयं \[भा।पु। १०.३१.५\] इत्य्-आदिकम् अप्य्
उक्तम् \। प्रणत-देहिनां \[भा।पु। १०.३१.७\] इति \। **श्री-निकेतनम्**
अपि **प्रणत-देहि**-प्रभृतीनां **पाप-कर्षणादि**-रूपम् \। तत एव
परम-करुणामयत्वेनावगतम् अस्माकं **कुचेष्व्** अपि
**हृच्-छय-कर्तनाय** कर्तुम् उचितम् इत्य् अर्थः \। हृच्-छय-निदानं
तद्-अनुरूपं प्रतीकारान्तरं चाहुः---मधुरया \[भा।पु। १०.३१.८\] इति
\।

नूनं यत् सौरभ्य-दिग्धतयैव तव गीर् मधुरा मनो मोहयति, तद्
एवाधर-सीधु भवेद्, अत्रौषधम् इत्य् अर्थः \। अहो तवाधर-सीधु
तादृश-पुण्य-हीनाभिः कथं सुलभं स्यात् ? यतः सा मधुरा गीर् अप्य्
अस्तु दूरे \। गुरु-गोष्ठी-नियम-बन्दनकत्वम् आपन्नाभिर् अस्माभिः
प्रसङ्गान्तरेणापि जन-परम्परा-प्रख्यायमानम् अपि तव चरितामृतम् अपि
दुर्लभम् इत्य् आह---तव कथामृतं \[भा।पु। १०.३१.९\] इति \। तद् ये
**गृणन्ति ते**ऽपि अस्मभ्यं **भूरिदा** जाताः \।

कुतः पुनर् युष्माकं मय्य् एतावान् अनुरागः ? तत्राहुः---प्रहसितं
\[भा।पु। १०.३१.१०\] इत्य्-आदि\। कथं मम प्रहसितादीनाम् एतादृशत्वम् ?
तत्राहुः---हे कुहक \[भा।पु। १०.३१.१०\] इति\। तादृशी कापि कुहना या
त्वयि विद्यते, तां त्वम् एव वेत्सीत्य् अर्थः \। एवम् अन्यान्य् अपि योजनीयानि
\। परम-प्रकर्षेणाहुः---**यत् ते सुजात** इति\।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ प्रथम-वक्त्र्य
एवोपसंहरन्ति---**यत् त** इत्य्-आदि \। हे **प्रिय** ! **ते** तव **यत्
सुजात-चरणाम्बुरुहं कर्कशेषु** कठिनेषु **स्तनेषु** **भीताः**
सत्यः **शनैर् दधीमहि** बिभृमः \। तेन चरणाम्बुरुहेण **अटवीम्
अटसि**, तत् **किं न व्यथते** ? अपि तु व्यथते \। कैः ? कूर्पादिभिः
\। अतो **भवान्** एव **आयुर्** यासाम्, तासं **नो** **धीश्** चित्तं
**भ्रमति**, अनवस्थितो भवति \। अतः परम् अटव्य्-अटणाद् विरम,
प्रादुर्भूयताम् इति वाक्यार्थेन उपसंहारः \।

समवेता जगुः कृष्णं \[भा।पु। १०.३०.४५\] इति पूर्वाध्यायान्ते जगुर् इति
क्रियया जयति \[भा।पु। १०.३१.१\] इति पद्यैर् गानम् एव तासाम्, न तु
तत्-तद्-उदितं कविना पद्यैर् निबद्धम् \। तेन राग-ताल-स्वर-सहितम्
एव गानम् इदम् \। तत्र च कौशलम् अवान्तरं बोद्धव्यम् \। प्रतिपद्यं
प्रथम-पादस्य द्वितीयो वर्णः, स एव पादान्तरस्य च द्वितीयः \।
जल-रुहाननं चारु दर्शय \[भा।पु। १०.३१.६\] इत्य् अत्र द्वितीय एव
भवितुम् अर्हति ज-कारः \। स प्रथमो\ऽभूत्, जड उदीक्षितं \[भा।पु।
१०.३१.१५\] इत्य् अत्र ट-कार-स्थाने ड-कारस् तद्-वर्ग्यत्वाद् इति
स्खलित-दोषो नाङ्गीकार्यः \। इदं तु वैचित्र्यं गानस्य \।\।१९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ततस् तद्-अनन्तरं स्वम् एव
प्रार्थ्यमाना रुदन्त्यः आहुः---**यत् ते** इति \। हे **प्रिय** !
प्रीति-विषय ! **ते** तव **यत् सुजातं** सुकोमलं **चरणाम्बुरुहं**
स्तनानां कर्कश-अनुसन्धानेन **भीताः शनैर्** इति हस्त-लाघवेन
**कर्कशेषु** नव-यौवनोन्नतेषु **स्तनेषु दधीमहि** धारयेम,
**तेन** पादाब्जेन **अटवीं** वृन्दावन-भू-प्रदेशम् **अटसि** \।
**तत्** पदाब्जं **कूर्पादिभिः** सूक्ष्म-पाषाण-कणिकादिभिः
**तृणाङ्कुरैश्** च \। **किं स्विद्** इति \। कथं वा न व्यथते, अपि तु
व्यथत एवेति निश्चित्य सम्भाव्येति वा **नो**ऽस्माकं **धीर्**
**भ्रमति** मुह्यति \। पठान्तरे \"नयति\" इति \। पशून् अन्यान् कांश्चिद्
इति वा सेर्ष्यं वचनं **भवद्-आयुषां** भवान् एवायुः जीवितं यासां,
तासां **नः** जीवन-पीडायां सर्वा पीडा भवतीति तात्पर्यम् \। यद्यपि
वृन्दावन-प्रदेशस्य सुख-रूपत्वं येनाकृष्टः कृष्णः पाद-त्राणम्
अन्तरेण साक्षात् स्पृशति, तथापि बुद्धि-विक्लवत्वाद् एवम् उक्तम् \।
अनिष्टाशङ्कानि बन्धु-हृदयानि भवन्तीति न्यायात् \। यद्यपि क्वापि क्वापि
पद्यानि पुनर्-उक्तानि अनुसन्धानाभावेन तथादुनेदं पद्यं तथैवोक्तम्
इति \। यथा हि---

> चलसि यद् भवान् चारयन् पशून्
>
> नलिन-सुन्दरं नाथ ते पदम् \।
>
> शिला-तृणाङ्कुरैः सीदतीति नः
>
> कलिलतां मनः कान्त गच्छति \।\। \[भा।पु। १०.३१.११\] इति पद्ये \।

अयम् अर्थः---पूर्वम् उक्तम् एव, तथापि श्री-कृष्ण-दर्शनेन
उत्तरस्याप्राप्तौ पुनर् अपि वैशिष्ट्येन दैन्य-प्रलपन-रोदन-प्रकारस्
त्व् अयम् एव पौनःपुन्यम् इति \। अयम् अभिप्रायः---**त्वच्-चरणाब्जम्**
अस्मज्-जीवितं प्राणा इत्य् अर्थः \। त्वच्-चरणाब्ज-पीडा
अस्मत्-प्राण-पीडैवेत्य् अर्थः \। त्वच्-चरणाब्ज-सुखेनैवात्म-सुखम् इति
तात्पर्यम् \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, भो रसिकाः ! यत्
प्रार्थयध्वे, तन् मे चरण-कमलं सम्प्रति वन-भ्रमण-सुखे
निमज्जति, अतो युष्मत्-कुचेषु स्थातुं नावकाशं लभते \। तत्र
स-रोदनम् आहुः---**यत् ते** इति \। **तव सुजातम्** अतिसुकुमारं यच्
**चरणाम्बुरुहं स्तनेषु दधीमहि**, तेनापि **भीता** एव वयम्,
**तेन** चरणाम्बुरुहेण **अटवीम्** **अटसि** इति काकूक्त्या हन्त हन्त
कीदृशम् अनर्थम् असम-साहसं करोषि ? इति भावः \।

ननु, कथं भीताः स्थ ? तत्र विशिंषन्ति---**कर्कशेषु** इति \।
स्तनानां कठोरत्वम् एव भय-हेतुर् इत्य् अर्थः \। **किम्** इति तर्हि
धद्ध्वे ? तत्राहुः---हे **प्रिय** इति \। त्वं तेष्व् एव चरणार्पणे
प्रीणासीति त्वत्-सुखम् आलक्ष्यैवेति भावः \। किं च, तदानीं चरणेन
स्तन-पीडने त्वत्-सुखे साक्षाद्-दृष्टेऽपि चरण-सौकुमार्य-दृष्ट्यैव
व्यथा अवश्यं सम्भवेद् एवेति शङ्कयास्माकं खेदो जायते एवेति \। अत
आहुः---**शनैर् दधीमहि इति** \। तत्-सौख्येऽप्य् आर्ति-शङ्कया
खिन्नत्वं \[उ।नी। १४.१६१\] इति महाभाव-लक्षणम् इदं तेन
त्वत्-संयोगेऽप्य् अस्माकं दुःखं विधात्रा ललाटे लिखितम् एवेति ध्वनिः
\। \"किं कर्तव्यं तपोऽस्माभिर् विधिं प्रति स्तनानां कोमलत्वे
प्रार्थ्यमाने तव सुखं न स्यात्, कर्कशत्वे च त्वच्-चरणानां व्यथेत्य्
उभयथैव सङ्कटम् अस्माकम् इत्य् अनुध्वनिः \। भवत्व् अस्माकम् एवं
संयोग-वियोगयोः कष्टम् \। त्वं तु स्वैरित्वेऽपि किं कष्टं सहसे यत्
**तेनाटवीम् अटसि** ? किं चरणाम्बुरुहम् एतद् अटव्य्-अटन-योग्यम् ?\" इत्य्
उपालम्भो व्यञ्जितः \।

ननु, यदा यन् मे मनस्य् आयाति, तदा तद् अहं करोम्य् अत्र भवतीनां किम्
? इत्य् अत आहुः---**तच्-चरणं न व्यथते किं स्वित्** ? अपि तु व्यथत
एव \। किन्तु त्वम् एवास्मास्व् इव स्वाङ्गेष्व् अपि निर्दय एव \। किं वा, एता
मद्-दुःखेनापि दुःखिन्यो भवन्ति \। तस्माद् एता दुःखयितुं प्रवृत्तेन
मया स्व-दुःखम् अपि कर्तव्यं सोढव्यं चेत्य् आशयेन तां व्यथाम् अपि
सहसे \।

किं वा, अस्मद्-दुःख-दर्शन एव तव महा-सुखम्, अतस् तां व्यथाम् अपि
त्वं सुखम् एव मन्यसे\।

किं वा, संसर्गजा दोष-गुणा भवन्ति इति न्यायेन यत् पूर्वं ते हृदयं
कुसुम-सुकुमारम् आसीत्, तद् एवास्मत्-कठोर-स्तन-सङ्गेन सम्प्रति
कठोरम् अभूत्, यथा तथैव त्वच्-चरणम् अपि स्तन-सङ्गेनैव
कठोरम् अभूत्, अतः **कूर्पादिभिर्** अपि **न व्यथते** \।

किं वा, त्वच्-चरण-स्पर्श-माहात्म्यात् कूर्पादयोऽपि कोमला एव भवन्ति \।

किं वा, धरण्यैवातिकारुण्यात् त्वन्-माधुर्यास्वाद-लोभाद् वा
त्वच्-चरण-विन्यास-स्थले स्व-जिह्वा उत्थाप्यते \।

किं वा, त्वम् अस्मत्तोऽपि प्रेम-सिन्धुर् दैव-वशाद् अस्मद्-विरह-सन्तप्तो
भ्रमन्न् उन्माद-दशां प्राप्तः स्व-चरण-व्यथाम् अपि नानुसन्धत्से, इत्य्
एवं नाना कारणानि परामृशन्तीनाम् अस्माकं **धीर् भ्रमति** \। न तु
क्वापि निश्चयं लभते इति भावः \।

यत् ते सुजात-चरणाम्बु-रुहं स्तनेषु

भीताः शनैः प्रिय दधीमहि कर्कशेषु \।

तेनाटवीम् अटसि[^११६] तद् व्यथते न किं स्वित्

[^११६]: नयसीति पाठान्तरं स्वामिभिर् धृतम्।


कूर्पादिभिर् भ्रमति धीर् भवद्-आयुषां नः \।\।

नन्व् एतत् कियत् स्व-दुःखं व्यञ्जयथ ? अहं तु तद्-दुःखं दुःखं न
मन्ये, येन प्राणास् तिष्ठन्तीति चेद्, अत आहुर्---**भवद्-आयुषाम्** इति,
भवति त्वय्य् एवायूंषि यासां तासाम् \। कल्याणवति त्वयि स्थिते त्व्
एतावद्भिर् अपि कष्टैर् अस्मद्-आयुषां न नाश इत्य् अर्थः \।

अयं भावः---\"भवान् इवास्मान् दुःखयितुं प्रवृत्तो विधिर् एतद्
विचारयति स्म यद् आसाम् आयूंषि सम्प्रत्य् आस्व् एव स्थापयिष्यामि, तदा
मद्-दत्तैर् अतिसन्तापैर् दग्धायुष इमाः सद्यो मरिष्यन्ति \। ततोऽहं
पुनः काभ्यो दुःखं दास्यामि ? तस्माद् आसाम् आयूंषि मत्-सधर्मणि
मद्-बन्धौ कृष्णे निधाय यथेष्टम् इमा अम्रियमाणा अपारम् एव दुःखं
भोजयामीति, अतएव वयं न म्रियामहे \।\"

यद् वा, एवं **धीर्** एव तद्-अनिश्चयाद् **भ्रमति** \। प्राणास् त्व्
अस्माकं निश्चयेन देहान् निर्गच्छन्त्य् एवेति त्वं सम्प्रति पश्येति भावः
\।

नन्व् आयुषि स्थिते कथं नाशः ? तत्राहुः---**भवद्-आयुषां**
त्वत्-समर्पितायुषां स्वायूंषि तुभ्यम् अस्माभिः सम्प्रति दत्तानि, तैश्
चिरं त्वं व्रजे खेलेति भावः \।\।१९\।\।

इति सारार्थ-दर्शिन्यां हर्षिण्यां भक्त-चेतसाम् \।

एकत्रिंशोऽत्र दशमे सङ्गतः सङ्गतः सताम् \।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यां संहितायां वैयासिक्यां दशम-स्कन्धे

गोपिका-गीत-कथनं नाम

एकत्रिंशो\ऽध्यायः

\।\। १०.३१ \।\।

**\॥।**

(१०.३२)

## अथ द्वात्रिंशोऽध्यायः {#अथ-द्वात्रिंशोध्यायः ।उन्नुम्बेरेद्}

### भगवतः प्रादुर्भावः, गोपीनाम् आश्वासनं च \। {#भगवतः-प्रादुर्भावः-गोपीनाम्-आश्वासनं-च ।उन्नुम्बेरेद्}

\।\। १०.३२.१ \।\।

श्री-शुक उवाच

इति गोप्यः प्रगायन्त्यः प्रलपन्त्यश् च चित्रधा \।

रुरुदुः सुस्वरं राजन् कृष्ण-दर्शन-लालसाः \।\।

**श्रीधर-स्वामी (भावार्थ-दीपिका) :**

द्वात्रिंशे विरहालाप-विक्लिन्न-हृदयो हरिः \।

तत्राविर्भूय गोपीस् ताः सान्त्वयामास मानयन् \।\।इ\।\।

स्व-प्रेमामृत-कल्लोल-विह्वली-कृत-चेतसः \।

सद् अयं नन्दयन् गोपीर् उद्गतो नन्द-नन्दनः \।\।इइ\।\।

इति गोप्य इति \। इत्य् एवं प्रभृति \। चित्रधा अनेकधा सुस्वरम् उच्चैः
कृष्णदर्शने लालसातिस्पृहा यासां ताः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथा गोपीनाम्
उपासनयात्मानं प्रकाशितवांस् तथा साधन-सामग्र्या ज्ञानिनाम् अपीत्य्
अर्थः दर्शयितुम् अग्रिमाध्यायारम्भ इति \। विक्लिन्न-हृदयः
द्रवद्-धृदयः \। तत्र गोपी-समाजे \। ताः विरताः \। सान्त्वयामास
प्रेम-वाक्यः प्रीणयामास (इ) \। स्व-प्रेमामृत-कल्लोलैर्
निजानुरागाम्बु-महद्-ऊर्मिभिर् विह्वलीकृतं विवशं चेतो यासां तास् तथा
ताः \। अथोर्मिषु महत्सूल्लोलौ इत्य् अमरः \।उद्गत आहिर् बभूव (इइ) \।

पूर्वं त्व् अनवकाशतया दूरे स्थिताः पश्चाद् असावधानानां मूर्च्छितानां
कण्ठेषु मूर्तिमन्तः स्वराः सप्त प्रविष्टा इत्य् आह---सुस्वरम् इति
\।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ गानान्तरं प्रलापो
जातः, पश्चाद् रोदनम् अपि जातम् इत्य् आह इतीत्य् आदि \। प्रकर्षेण
रागादि-संवलिततया गायन्त्यश् चित्रधा प्रलपन्त्य उन्मत्ता इव शून्यं
लपन्त्यः सुस्वरं यथा स्यात् तथा रुरुदुः \। सौस्वर्यं स्वाभाविकम्,
न तु बुद्धि-पूर्वकम् \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इति-शब्दः प्रकार-वचनस्
तस्माद् एवं प्रभृतीत्य् एवार्थः \। प्रकर्षेण प्रेमोद्रेकाद् उच्चैर्
गायन्त्यः कदाचित् प्रकर्षेण लपन्त्यश् च \। किं वा, विरह-व्याकुलतया
किञ्चिद् अनर्थकं जल्पन्त्युः चित्रधेत्य् अस्य पूर्वेण परेणाप्य् अन्वयः \।
सुस्वरं करुण-दीर्घ-स्वरेणेत्य् अर्थः \। हे राजन्न् इति तद्-दर्शने
लालसया तद्-युक्तम् एवेत्य् आर्ति-सम्बोधनम् \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ गानान्तरं प्रलापो
जातः पश्चाद् रोदनम् अपि जातम् इत्य् आह---इतीत्य् आदि \। प्रकर्षेण
रागादि-संवलिततया गायन्त्यश् चित्रधा प्रलपन्त्य उन्मत्ता इव शून्यं
लपन्त्यः सुस्वरं यथा स्यात् तथा रुरुदुः \। सौस्वर्यं स्वाभाविकम्,
न तु बुद्धि-पूर्वकम् \।\।१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं
दशम्य्-अवस्थान्तर-वर्तिनीनाम् अनर्थकं किञ्चित् प्रलपन्तीनां
रोदन-प्रकारं श्री-शुकः कथयति इति \। एवं तद्-आदि-प्रकारेण
पूऋवोक्तेन प्रगायन्त्य उच्चैर् गायन्त्यः कदाचिन् मध्ये प्रलपन्त्यः
अनर्थकम् अनन्वितं वचः कथयन्त्य एवं प्रकारो मया कथितः \।
ततोऽपि चित्रधेति उभयत्र सम्बध्यते \। एवम् अपि यदा न
प्रादुर्भावितस् तदा सुस्वरं करुणोत्पादक-स्वर-सहितं यथा भवति
तथा रुरुदुः---हे राजन्न् इति सम्बोधनं तासां
विरहार्ति-भराधिक्येऽवधानं कुर्व् इति \। सर्वधाधने वैफल्यं जाते
रोदनम् एवावशिष्टं कृष्णाकर्षणकम् इति विचार्य तद् एव चक्रुर् इति \।
तत्र हेतुः कृष्ण-दर्शन-लालसाः कृष्ण-दर्शने लालसात्यौत्सुक्यं यासां
ताः न तु पत्य्-आदि-शुश्रूषणे देह-रक्षणादौ चेति \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

द्वात्रिंशे हरिर् आयातः स्वाङ्गभावाः शुकोक्तिभिः \।

पूजितः प्रतिपूज्यैताः प्रेमोक्त्या ऋणिताम् अधात् \।\।इ\।\।

चित्रधा आश्चर्यतानतालादि-प्रकारेण प्रगायन्त्य अतिवैवश्योद्रेकात्
प्रलपन्त्यश् च \। सुस्वरं रुरुदुः \।\।१\।\।

**\॥।**

\।\। १०.३२.२ \।\।

तासाम् आविरभूच् छौरिः स्मयमान-मुखाम्बुजः \।

पीताम्बर-धरः स्रग्वी साक्षान् मन्मथ-मन्मथः \।\।

**श्रीधर-स्वामी (भावार्थ-दीपिका) : साक्षान् मन्मथ-मन्मथो**
जगन्-मोहनस्य कामस्यापि मनस्य् उद्भूतः कामः **साक्षात्** तस्यापि
मोहक इत्य् अर्थः \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तासां** गोपीनां मध्ये \।
शूर-वंशे जातः कर्कशस् तासां बहु-दुःख-दर्शनाद् अप्य् एतावन्तं कालम्
अनाविर्भूय इत्य् आह---**शौरिर्** इति \। काम-जयित्वाद् वा शौरिर्
**आविरासीद्** इति \। तद् एवाह---**साक्षान्-मन्मथ-** इति \। मनो
मथ्नाति क्षोभयतीति मन्मथः \। पृषोदरादित्वात् साधुः \। शरीरं विना
केवल-मनस एव मन्थकत्वेन मन्मथत्वम् \। तद् उक्तम्---

> अपूर्वेयं धनुर्-विद्या मन्मथस्य महात्मनः \।
>
> शरीरम् अक्षतं कृत्वा भिनत्त्य् अन्तर्गतं मनः \।\। इति \।

*इत्य् अर्थ* इति---मनोजये जितं सर्वम् इत्य्-उक्तेः कामस्य
मनो-वशीकरण-शीलत्वेन तज्-जेतृत्वम् उपचयते, मनोजेता च सर्व-जयी
कामस् तस्यापि मनसो मोहकत्वेन भगवतो मन्मथ-मन्मथत्वम् \।
कोटि-मन्मथ-लावण्यवद् भगवतो रूप-दर्शनेन कामोऽपि मोहितोऽभूद्
इत्य् आशयः \। किं च, तासां गलद्-अश्रु-धारा-मार्जनार्थम् \।

यद् वा, अपराध-क्षमापणार्थं हस्त-बन्धनाय पीताम्बर-धर इति \।
यद् वा, अपराध-क्षमापणार्थं तृणवद्-अन्ते हस्तेन वस्त्राञ्चलं
गृहीत्वा वस्त्रम् इव गले मालां च बद्ध्वेत्य् अर्थः \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : पीताम्बर-धर**
इत्य्-आदि \। दूरागमनात् प्रेम्णा भाव-विशेषेण वा श्लथत्-**पीताम्बरं**
वाम-करेण दधद् इत्य् अर्थः \। अथवा, तत्र स्थित एव दूराद् आगत
इव त्वरा-नाट्येन पीताम्बरं पीतोत्तरीयक-देशो धरायां यस्य
स्रंसमान-पीतोत्तरीय इत्य् अर्थः \। **स्रग्वी** लोल-वन-मालः \।
मदयतीति मथ्नातीति मथ् मदनस् तं मथ्नातीति **मन्मथो** रुद्रः,
तस्यापि मदो मदास् तं मथ्नातीति तथा मन्मथस्यापि मन्मथ इति
\।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ तासां
तथाविध-रोदन-श्रवणानन्तरं सोढुम् अशक्तस् तदैव प्रादुरभूद् इत्य्
आह---**तासाम्** इत्य्-आदि \। **शौरिर्** इत्य् अत्र शूर-शब्दो न रूढः, अपि
तु यौगिक एव \। शूर-पुत्रोऽपि नातः परम् अन्तर्धान-लीलायां
समर्थोऽभूत्, अपि तु तासां **साक्षाद् आविर्भूतः** \। अत एव
**स्मयमान-मुखाम्बुजः** \। अतः परं मम धैर्यं न वर्तत इति
स्मयमानत्वम्\। **पीताम्बर-धर** इति भाव-विशेषात्
स्खलत्-पीताम्बरं वाम-करेण बिभ्रद् इत्य् अर्थः \। अथवा,
पीतोत्तरीयैक-देशं धृत्वा स्मितं संवृण्वन् \। अथवा,
स्खलद्-उत्तरीयतया पीताम्बरं पीताम्बरैक-देशो धरायां यस्य \।
अन्यथा पीताम्बरम् इत्य् अनेनैव सिद्धिः \। **स्रग्वी** अम्लान-वनमालः
\। **मन्मथस्य मन्मथो** मनो मथ्नातीति तथा, तस्यापि तथा \।
अथवा, मदयतीति मथ्नातीति वा मद् मथ् वा मदनः, तं मथ्नातीति
मन्मथो रुद्रः, तस्यापि मदं गर्वं मथ्नातीति मोहनी-रूपेण गर्वं
हृतवान् इति तथा\। तथाभूतोऽपि स्वयं तासां सौन्दर्याकृष्ट इत्य्
अर्थः \। अथवा, **साक्षान्-मन्मथो** मूर्त-मन्मथस्यापि मन्मथः
\।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तासां तथा रुदतीनाम् अधुना
मद्-दुःख-सम्भावनया दैन्य-विशेषेणासां रोदनात् प्राणा गत-प्राया इति
\। तेन वितर्क्यमानानाम् इत्य् अर्थः \। एवम् आत्मानपेक्षया
तद्-एकापेक्षयैव दैन्य-विशेषेण तत्-प्राप्तिर् इति दर्शितम् \। **शौरिः**
शूर-वंशाविर्भूतत्वेन प्रसिद्धोऽपि तासाम् एव **आविरभूत्** सर्वतोऽप्य्
अपूर्वाद् आविर्भावाद् इत्य् अर्थः\। तथा च
वक्ष्यते---त्रैलोक्य-लक्ष्म्य्-एक-पदं वपुर् दधत् \[भा।पु। १०.३२.१४\],
तत्रातिशुशुभे ताभिर् भगवान् देवकी-सुतः \[भा।पु। १०.३३.७\] इति,

> गोप्यस् तपः किम् अचरन् यद् अमुष्य रूपं
>
> लावण्य-सारम् असमोर्ध्वम् अनन्य-सिद्धम् \।
>
> दृग्भिः पिबन्त्य् अनुसवाभिनवं दुरापं \[भा।पु। १०.४४.१४\] इत्य्-आदौ
> च \।

तथैव श्री-गोपीषु विशेषोक्तिः \। एताः परं \[भा।पु। १०.४७.५८\]
इत्य्-आदौ, वाञ्छन्ति यद् भव-भियो मुनयो वयं च \[भा।पु। १०.४७.५८\]
इति श्रीमद्-उद्धव-सिद्धान्तानुसारेण सर्वाधिक-प्रेमवतीषु तासु युक्तम्
एव च तादृशत्वम् \। प्रपद्यमानस्य यथाश्नतः स्युः \[भा।पु।
११.२.४२\] इत्य्-आदि-न्यायेन तथैव
दर्शयति---**साक्षान्-मन्मथ-मन्मथ** इति \।

नाना-वासुदेवादि-चतुर्व्यूहेषु ये साक्षान्-मन्मथाः स्वयं कामदेवाः, न तु
तदीय-शक्त्य्-अंशावेशि-प्राकृत-मन्मथवद् असाक्षाद्-रूपाः, तेषाम् अपि
मन्मथः मन्मथत्व-प्रकाशकः चक्षुषश् चक्षुः \[बृ।आ।उ। ४.४.१८\]
इत्य्-आदिवत् \। येषां रूप-गुण-विशेषाणाम् अंशेन तत्-प्रकाशकोऽसौ, तान्
अखिलान् एव प्रकाशयन्न् इत्य् अर्थः \। अत एवास्य
महा-मन्मथत्वेनैकाक्षरादि-मन्त्रा ध्यानानि च सन्ति \। किन्तु तस्मिन्
ध्यानेऽन्याकारत्वं मन्मथत्व-व्यञ्जनार्थम् एव ज्ञेयम् \।
मन्मथ-पदस्य यौगिक-वृत्त्या तेषाम् अपि क्षोभकादि-रूपः सन्न् इति
ध्वनितम् \। एवं तादृश-रूपस्यादि-रसे परमालम्बनता
भक्त्य्-अन्तरागम्यता च दर्शिता \।

तद् एवं स्वरूपाविर्भावस्यापूर्वताम् उक्त्वा विलास-वेशयोर् अप्य्
आह---**स्मय-** इत्य्-आदि विशेषण-त्रयेण \। तत्र **स्मयमान-** इति
वर्तमान-प्रयोगेण तात्कालिकत्व-विवक्षया सहज-स्मिताद्
वैलक्षण्य-प्रतीतेः \। तथा **पीताम्बर** इत्य् अनेनैव विवक्षिते
सिद्धे धारण-प्रयोगोऽतिरिक्त एवेति तेन तदानीम्
अन्य-विशिष्ट-धारण-बोधनात् \। तथा **स्रग्वी** इत्य् अत्रापि प्रशंसायां
मत्व्-अर्थीय-विधानात् \।

किं च, स्मितेनात्मनः सुप्रसन्नत्वं त्यागस्य च परिहासमयत्वम् \।
पीताम्बर-धारणेन मूर्ध-पर्यन्तावृततया स्वस्य तासां परित्यागतः
सङ्कुचित-चित्तत्वम् \। स्रग्वित्वेन केवल-तत्-सङ्गितया तां विना स्वस्य
सङ्गान्तरारोचकत्वं च ज्ञापितम् \। तथा च, श्रोतृ-हृदये तत्-प्रवेशाय
तात्कालिक-शोभा-वर्णनम् इदम् इति \।\।२\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः १५४) :** अथोद्दीपनेषु तदीय-द्रव्याणि
च
परिष्कारास्त्र-वादित्र-स्थान-चिह्न-परिवार-भक्त-तुलसी-निर्माल्यादीनि
\। तत्र परिष्कारा वस्त्रालङ्कार-पुष्पादयः \। ते च तदीयास्
तत्-स्वरूप-भूतत्वेनैव भगवत्-सन्दर्भे दर्शिताः \। तथापि
भूषण-भूषणाङ्गम् \[भा।पु। ३.२.११\] इति न्यायेन
तत्-सौन्दर्य-सौरभ्यादि-परिष्क्रियमाणतयैव तं परिष्कुर्वन्ति न
केवल-स्व-गुणेन \। स च तत्-तद्-रूपान् तान् स्व-शक्ति-विलासान् प्राप्य
स्वीय-तत्-तद्-गुणान् विशेषतः प्रकाशयतीति तस्य तत्-तद्-अपेक्षापि
सिध्यति \। अत एव **पीताम्बर-धरः स्रग्वी साक्षान्
मन्मथ-मन्मथः** इत्य्-आदौ अभिव्यक्तासमोर्ध्व-सौन्दर्यस्यापि
परिष्कारत्वेन वर्णितयोः स्रक्-पीताम्बरयोर् अपि तादृशत्वं गम्यते \।

ईदृशान्य् एव वासांसि नित्यं गिरि-वनेचराः \[भा।पु। १०.४१.३५\] इति
रजक-वाक्यं त्व् आसुर-दृष्ट्या, श्री-विष्णु-पुराणे लौकिक-दृष्ट्यापि
सुवर्णाञ्जन-चूर्णाभ्यां तौ तदा भूषिताम्बरौ \[वि।पु। ५.९.५\] इत्य्
उत्तमागमत्वावगमात् \। तथा मूले च श्यामं हिरण्य-परिधिम् \[भा।पु।
१०.२३.२२\] इत्य्-आदि \। आस्तां तद् अपि
कालिय-वरुण-गोविन्दाभिषेक-कर्तृ-महेन्द्राद्य्-उपहृतासङ्ख्य-वस्त्रादीनां
तद्-दिने चावश्यं विचित्र-परिहितानां तेनान्यथा प्रतीयमानत्वम् एव
जायते \। ततः कंसाहृत-वाससां स्वीकारश् च
तदीय-स्वरूप-शक्त्यैक-प्रादुर्भाव-रूपाणां नरकाहृत-कन्यानाम् इवेति
ज्ञेयम् \।\।२\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २७५) :** अथ **उज्ज्वलः** \।
अत्रालम्बनः कान्तत्वेन स्फुरन् कान्त-भाव-विषयः श्री-कृष्णः \।
तद्-आधाराः सजातीय-भावास् तदीय-परम-वल्लभाश् च \। तत्र
श्री-कृष्णो यथा---**तासाम् आविरभूच् छौरिः** इति \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : शौरिः** शूर-वंशाविर्भूतत्वेन
प्रसिद्धोऽपि तासाम् एवाविरभूत् \। सर्वतोऽप्य् अपूर्वाद् आविर्भावाद् इत्य्
अर्थः \। **साक्षान्-मन्मथः** नाना-चतुर्व्यूह-स्थाः प्रद्युम्नाः, तेषां
**मन्मथः** \। चक्षुषश् चक्षुः \[बृ।आ।उ। ४.४.१८\] इतिवन्
मन्मथत्व-प्रकाशक इत्य् अर्थः \।\।२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तासां
तथा-विध-रोदन-श्रवणानन्तरं सोढुम् अशक्तस् तदैव प्रादुरभूद्
इत्य् आह---**तासाम्** इत्य्-आदि \। **शौरिर्** इत्य् अत्र शूर-शब्दो न रूढः,
अपि तु यौगिक एव \। शूर-पुत्रोऽपि नातः परम् अन्तर्धान-लीलायां
समर्थोऽभूत्, अपि तु तासां **साक्षाद् आविर्भूतः**, अत एव
**स्मयमान-मुखाम्बुजः** \। अतः परं मम धैर्यं न वर्तत इति
स्मयमानत्वम् \। **पीताम्बर-धर** इति भाव-विशेषात् श्लथन्
पीताम्बरं वाम-करेण बिभ्रद् इत्य् अर्थः \। अथवा पीतोत्तरीयैक-देशं
धृत्वा स्मितं संवृण्वन् \। अथवा, श्लथद्-उत्तरीयतया पीताम्बरं
पीताम्बरैक-देशो धरायां यस्य, अन्यथा पीताम्बरम् इत्य् अनेनैव
सिद्धिः \। **स्रग्वी** अम्लान-वन-मालः \। **मन्मथस्य मन्मथो** मनो
मथ्नातीति यथा तस्यापि तथा \। अथवा, मदयतीति मथ्नातीति वा मन्द
मथ् वा मदनः न मथ्नातीति मन्मथो रुद्रस् तस्यापि मदं गर्वं
मथ्नातीति मोहिनी रूपेण गर्वं हतवान् इति तथा \। भूतोऽपि स्वयं
तासां सौन्दर्याकृष्ट इत्य् अर्थः \। अथवा, साक्षान्-मन्मथो
मूर्त-मन्मथस् तस्यापि मन्मथः \।\।२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अधुना रोदनम् एव
कृष्ण-प्राप्ति-साधनं जातम् इत्य् आहुः---**तासाम्** इति \। यस् तु
विरह-ज्वालावलीढ-मनाः, तेन रुरुदुः, **तासां** परमार्तानां
दशम्य्-अवस्था-निकट-वर्तिनीनां मध्ये **शौरिः,** सर्वेषां
दुःख-निरसन-निज-गुण-प्रकाशनार्थं शूर-वंशेऽवतीर्ण इत्य् अर्थः,
**आविरभूद्** दृश्योऽभवद् इति \। तासां शोक-निवृत्त्य्-अर्थं **स्मयमानं
मुखाम्बुजं** यस्य, स्व-दोषाच्छादनार्थम् एव स्मितं स्वस्यैव
सापराधत्वाद् इति \। रोमाञ्चादि-गूहनार्थं **पीताम्बर-धरः** \।
पीताम्बरेण सर्वम् अङ्गम् आच्छाद्याविर्भूतः \। **स्रग्वी** तद्-विरहे
स्वस्यापि ताप-निर्वापकं शैत्य-हेतुं माला-धारणम् उक्तम् \।

यद् वा, इदानीं मनसि आविर्भावे न रसो न च कीर्तिर् इति
विचार्याविर्भूतः \। **पीताम्बर** इति वर्ण-सादृश्येन
तद्-वर्ण-सदृक्त्वेन पीताम्बर-धारणम् उक्तः \। **स्रग्वी** अनेन
माला-धारणेन कीर्ति-रक्षणं सूचितम् \। तासाम् अलङ्करणार्थम् \। यद्
वा, स्रजो वृन्दावन-भव-माल्य-गुम्फिताः सन्ति यस्येति ईर्ष्ययालब्धुम्
उद्यतानां वाक्-स्तम्भं कारयितुं जगन्-मोहन-रूपम् आविश्चकारेति \।

एवं गति-विलास-माधुर्य-प्रकाशनेन **साक्षान्-मन्मथ-मन्मथः** \।
स तु मन्मथः प्राकृतः प्राकृतान् एव क्षोभयति, न त्व् अप्राकृतान्
कृष्ण-प्रियान् \। अयं तु साक्षान् मूर्तः, जगन्-मोहकस्य मन्मथस्यापि
मोहक इत्य् अर्थः \। कामस्य चेन् मोहो जातः, तर्हि तासां मोहने को
विस्मयः ? इति \। एतासां मोहने प्राकृत-कामस्यासामर्थ्यात् \। अयम् एव
मोहक इत्य् अर्थः \।

अयम् आशयः---यावत्-पर्यन्तं कृष्णो रास-विलासं कृतवान्,
तावत्-पर्यन्तं कामस्यापि निरोधो जातः \। स्वरूपे निमग्नत्वान् निष्क्रियो
जात इति \। तद्-अवच्छिन्ने काले सर्वे जनाः मत्-प्रवण-चित्तत्वं न
स्वार्थे साधयन्त्व् इति विचार्य कामं मोहितवान् इति \। कृष्ण-स्वरूपे
स्थितोऽयं कामस् तु चिन्मयात्मकः गोपी-जन-सेव्यः \। एताः परं
तनुभृतः \[भा।पु। १०.४७.५८\] इत्य्-आदिना तु तासु उद्धवादि-नमस्कार्या
सुदृष्टम् \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : शौरिर्** इति
श्री-गोपी-जन-पक्षस्य श्री-शुकदेवस्य कृष्णं प्रत्य् असूयोक्तिः \।
कुटिलान्तःकरण-क्षत्रिय-जात्य्-उद्भवत्वाद् एव कृष्णः प्रेमवतीभ्य
आभ्य एतावद् दुःखं दत्त्वा स्व-शौर्यं प्रकटीचकार \। यदि
सरलान्तःकरण-गोप-जाति-जातोऽभविष्यत् तदा नैवम् अभविष्यद् इत्य्
अर्थ-व्यञ्जिका \। अत एव **तासां** दुःखेऽपि प्रफुल्ल-मुखः \।
वस्तुतस् तु **स्मयमानं** तासाम् आनन्दनार्थम् एव प्रफुल्लीकृतं
**मुखाम्बुजम्** एव \। हृद्-अम्बुजं तु सन्तप्तम् एव यस्य सः \।
**पीताम्बरं** स्कन्धाभ्यां पुरो लम्बितीकृत्य हस्ताभ्यां धरतीति सः
\। अपराधं क्षमयितुम् इति भावः \। **स्रग्वी** इति प्रेयस्यैव
परिधापितां स्रजं तां दर्शयितुम् इति भावः \। **साक्षान्-मन्मथो** यः
समष्टि-कामः, तस्यापि मनो मथ्नातीति सः \। जगन्-मोहनम् अपि
कन्दर्पं मोहयितुम् आयान्तं स्त्री-भावं प्रापय्य तथा मोहयामास यथा
सोऽपि कृष्ण-सौन्दर्यं दृष्ट्वा कन्दर्प-शर-पीडितो मुमोहेत्य् अर्थः \।
तेन कृष्णस् तत्-प्रेयस्यश् च स्वरूप-भूत-कन्दर्पस्य तस्य
तत्रानधिकाराद् एवेति ज्ञेयम् \। तदानीं साक्षान्-मन्मथ-मन्मथत्वेन
महा-मोहन-स्वीय-माधुर्याविष्करणं तासां तादृशस्यापि विरह-दुःखस्य
विस्मारणार्थम् इति स्पष्टीकर्तुम् \।\।२\।\।

**\॥।**

\।\। १०.३२.३-४ \।\।

तं विलोक्यागतं प्रेष्ठं प्रीत्य्-उत्फुल्ल-दृशोऽबलाः \।

उत्तस्थुर् युगपत् सर्वास् तन्वः प्राणम् इवागतम् \।\।

काचित् कराम्बुजं शौरेर् जगृहेऽञ्जलिना मुदा \।

काचिद् दधार तद्-बाहुम् अंसे चन्दन-रूषितम्[^११७] \।\।

[^११७]: भूषितम् इति नारायण-भट्टः।


**श्रीधर-स्वामी (भावार्थ-दीपिका) : तन्वः** कर-चरणादयः
\।\।३-४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तं** कृष्णम् \।
अवयवावयविनोर् अभेदोपचारात् **तनू**-शब्दोऽत्रावयव-परः, शरीराणि
वा \। **प्राण**-शब्द एकत्वं सामान्याभिप्रायम् \।\।३-४\।\।

\[*अतः परं विश्वनाथः*।\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : आगतम्** इति \। तासाम्
अभिप्रायानुसारेण \। यद् वा, तासां मध्ये प्रादुर्भूतम् \। किं वा, आदौ
दूरे प्रादुर्भूयागमन-क्रमेण निजान्तिकं प्राप्तं सन्तम् इत्य् अर्थः \।
तथा श्री-विष्णु-पुराणे---ततो ददृशुर् आयान्तं विकासि-मुख-पङ्कजं
\[वि।पु। ५.१३.४३\] इति \। अत एव **वि**शेषेण **लोकयित्वा** दृष्ट्वेति
रोदन-वैवश्येन ईषद्-दर्शनेऽप्य् अदर्शनात् \। किं वा, दृष्टेऽपि
परमार्त्या विश्वासाभावात् सम्यक् निरीक्ष्यैवेत्य् अर्थः \। अतः **प्रीत्या**
प्रहर्षेण **उच्चैः फुल्लो** विकसिता **दृशो** नेत्राणि यासां,
तथाभूताः सत्यः \। **अबला** विरह-क्षामतयोत्थातुम् असमर्था अपि
सर्वा **युगपद् उत्थितः** \। तत्र हेतुः---**प्रेष्ठम्** इति \।

ननु तथाप्य् अन्त्य-दशा-प्राप्तानाम् इव तासां सद्य एकदा तथोत्थानं
कथं सम्भवेत् ? इत्य् आशङ्क्य एतद् एव दृष्टान्तेन साधयति---**तन्व**
इति \। तद्-एक-प्रेष्ठत्वेन मरणे जीवने च तद्-एक-हेतुत्वाद् इति भावः
\। यद् वा, आदौ **प्रीत्य्-उत्फुल्ल-दृशो** बभूवुः \। पश्चाद्
**उत्थस्थुः**, यथा तनूनाम् अप्य् आदौ स्पन्दनादि पश्चात् स्व-स्व-कृत्ये
प्रवृत्तिर् इति \। **आगतम्** इति पुनर्-उक्त्य्â उत्थाने आगमनैक-हेतुता
बोधिता \।\।३\।\।

अधुना तद्-आगमनात् सर्वासाम् एव विरह-तापापगमं परमोत्सवादिकं च
षड्भिर् वदन्न् आदौ पृथक्त्वेन तासु मुख्यानां प्रसिद्धानाम् अष्टानां
प्रेम-चेष्टितान्य् आह---**काचिद्** इति पञ्चभिः \। **कराम्बुजम्** एकम्
अन्येनाम्बर-धारणात् तथा व्यवहारस्य शोभनत्वात् \। अम्बुज-रूपकेण
सहजारूण्यादि-सौन्दर्यं ताप-हारित्वं च ध्वनितम् \। **अञ्जलिना** इति
भक्ति-विशेषात् \। **मुदा** इति विरह-दुःख-निवृत्तेः \। इदं चाग्रेऽपि
सर्वत्रानुवर्त्यम् \। तस्य तं वा सौन्दर्यादिनानिर्वचनीयं बाहुम् \।
**शौरेर्** इत्य् अनुवर्तत एव \। एवम् अग्रेऽपि \। **चन्दनेन रूषितं**
भक्ति-च्छेद-लिप्तम् इति सौन्दर्यं तापापहारित्वं चोक्तम् \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : आगतम्** आदौ समुत्कण्ठया
सद्य एव दूरे प्रादुर्भूय आगमन-क्रमेण निजान्तिकं प्राप्तं सन्तम् \।
तथा च विष्णु-पुराणे---ततो ददृशुर् आयान्तं विकासि-मुख-पङ्कजं
\[वि।पु। ५.१३.४३\] इति \। अत एव **वि**शेषेण **लोकयित्वा** दृष्ट्वेति
रोदन-वैवश्येन ईषद्-दर्शनेऽप्य् अनिश्चयात् \। किं वा, दृष्टेऽपि
परमर्त्या विश्वासाभावात् सम्यक् निरीक्ष्यैवेत्य् अर्थः \। **अबला**
विरह-क्षामतयोत्थातुम् असमर्था अपि सर्वा **युगपद् उत्थितः** \।
तत्र हेतुः---**प्रेष्ठम्** इति \। तद्-एक-प्रेष्ठत्वेन मरणे जीवने च
तद्-एक-हेतुत्वात् \। एतद् एव दृष्टान्तेन साधयति---**तन्व** इति \।
**आगतम्** इति पुनर् उक्तिः उत्थाने आगमनैक-हेतुता स्पष्टार्थं कृता \।
विलासाख्योऽनुभावोऽयम्---

> गति-स्थानासनादीनां मुख-नेत्रादि-कर्मणाम् \।
>
> तात्कालिकं तु वैशिष्ट्यं विलासः प्रिय-सङ्गजम् \।\। \[उ।नी। ११.३१\]
> इति \।\।३\।\।

पूर्वं विरह-दैन्येन तुल्य-वचनैः सर्वासाम् एव तुल्यता प्राप्तिर्
दर्शिता\। अधुना प्राप्त-निजालम्बनत्वेन स्व-स्वभावम् अनुसरन्तीनां
मुख्यानां चेष्टित-भेदैर् भाव-भेदान् आह---**काचिद्** इति पञ्चभिः \।
**कराम्बुजं** दक्षिणं **जगृहे** वन-भ्रमण-श्रान्ततया मत्तस्य
तस्य करावलम्बनाय तथा व्यवहारस्यौचित्यात् स्पर्शोत्सुक्याच् च \।
करस्य दक्षिणत्वं च निज-स्कन्धे तद्-बाहु-धारिण्या द्वितीयायाः
कान्त-समान-स्थितत्वेन वाम-भागावस्थानौचित्यात्, दक्षिणस्यैव तथा
ग्रहणौचित्याच् च \। करस्य दक्षिणं च निज-स्कन्धे तद्-बाहु-धारिण्या,
द्वितीयायाः कान्त-समान-स्थितत्वेन वाम-भागावस्थानौचित्यात्,
दक्षिणस्यैव तथा ग्रहणौचित्यात् \। एवम् उत्तरोत्तरं ज्ञेयम् \।

**अञ्जलिना** इति निर्देशाद् इयं मृदुः सख्य-प्राय-दास्या कान्त-पराधीना
दक्षिणा च \। **चन्दनेन रूषितं** भक्ति-च्छेद-लिप्तम् इति इयम् आकृष्य
धारणात् प्रखरा व्यक्त-सख्या किञ्चित् पराधीन-कान्ता दक्षिणा च \।
ताम्बूलम् अत्र प्रतिकुञ्जं मालादि-साहित्येन श्री-वृन्दा-देव्या स्थापितम् \।
योगमायैयैव वा सिद्धम् \। **शौरेर्** इति प्रकरण-लब्धम् \।\।४\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३२६) :** \[विलास-मामकः
अनुभावः---\]

> गति-स्थानासनादीनां मुख-नेत्रादि-कर्मणाम् \।
>
> तात्कालिकं तु वैशिष्ट्यं विलासः प्रिय-सङ्गजम् \।\। \[उ।नी। ११.३१\]

स यथा---**तं विलोक्यागतं प्रेष्ठम्** इति स्पष्टम् \।\। (३२६)

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३६७) :** एष चासु बहु-भेदो वर्तते \।
एकत्र भावे खलु मिथुनस्य मिथ आदर-विशेषः \। तत्र प्रेयसीनां
त्वदीयत्वाभिमानातिशयेन कान्तं प्रति
पारतन्त्र्य-विनय-स्तुति-दाक्षिण्य-प्राचुर्यम् \। अन्यत्र मदीयत्वातिशयः,
यत्र परतन्त्र-कान्ततयान्तर्-मर्मज्ञता-नर्म-कौटिल्याभास-प्राचुर्यम्
\। एतद् युगलस्य च भेदस्य
बह्व्-अंश-स्वल्पांश-तत्-साङ्कर्य-भेदेनापरासु च बहुविध इति \। एते
च भावा यथोक्ताः---**काचित् कराम्बुजम्** इति षड्भिः \।

अत्रादर-विशेष-मय-प्राग्-उक्त-भावा **काचित् कराम्बुजम्** इत्य् अत्र
प्रथमोक्ता \। इयं च सर्वाग्र-स्थितत्वाद् आदौ वर्ण्यते \। ततो
ज्येष्ठेति गम्यते \। ततश् च सर्वादौ तयैव मिलनं कृष्णस्य \। तथा
तस्याम् एव श्री-कृष्णस्याप्य् आदरातिशयोऽवगम्यते \। एवं तथाञ्जलिना
कर-ग्रहणात् तस्या अपि तस्मिन्न् आदरो व्यक्तः \। तत्-पारतन्त्र्यादिकम्
अपि \। मध्य-स्थितत्वं चास्याः \। ततः साध्व् एवेदं प्रथमोदाहरणम्
\।\।४\।\।

सङ्कर-भावा च---**काचिद् दधार** इत्य्-आदिनोक्ता \। तद् बाहोर् अंसे
धारणेन पूर्वस्या दाक्षिण्यांशेन साम्यात् \। उत्तरस्या एषा खलु श्यामलेत्य्
अभियुक्त-प्रसिद्धिः \। अत्राष्टमी च विष्णु-पुराणोक्ता यथा---

> काचिद् आयान्तम् आलोक्य गोविन्दम् अतिहर्षिता \।
>
> कृष्ण कृष्णेति कृष्णेति प्राह नान्यद् उदीरितम् \।\। \[वि।पु। ५.१३.४४\]
> इति \।

अस्या नातिस्फुट-भावत्वात् ताटस्थ्यम् \। एषा च भद्रेत्य्
अभियुक्त-प्रसिद्धिः \। तेषां भावानां परमानन्दैक-रूपत्वं
दर्शयति---**सर्वा** \[भा।पु। १०.३२.९\] इति \।\।४\।\।

(*इतः परं १०.२९.६ श्लोको द्रष्टव्यः।*)

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३९३) :** एतद्-अनन्तरं
सम्भोगोदाहरणं च दर्शितम्---**तं विलोक्यागतं प्रेष्ठं**
इत्य्-आदिभिः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** काचिद् इत्य्-आदि षट्कम् \।\।४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्र प्रादुर्भूते सति यद्
अभूत् तद् आह---**तम्** इत्य्-आदि \। **आगतम्** आविर्भूतम्, न तु कुतश्चिद्
आयातं, तत्रैवान्तर्धाय स्थितत्वात् \। **अबला** अपि उत्थानासमर्था
अत्य्**उत्तस्थुः** \। **युगपद्** इति दर्शनस्य पौर्वापर्याभावाद्
एकस्यैव प्रत्येकं पुरतो भासमानत्वात् \। एतेन पूर्वम् उपविष्टा एव
जगुर् इति मन्तव्यम् \। तत्र दृष्टान्तः---**तन्वः** **प्राणम् इवागतम्**
\। प्राणयतीति प्राण आत्मा, तं प्राप्य तन्वः शरीराणीव आत्मनः एकत्वाद्
एक-वचनम् \। तनूनां बहुत्वे तथा \।\।३\।\।

अथ तस्मिन्न् आविर्भूते तम् आलोक्य, या यथा चक्रुस् तद् आह---**काचिद्**
इत्य्-आदि बहुभिः \। **काचित् कराम्बुजम्** इति सादर-प्रणयिनी, केचिद्
एनां चन्द्रावलीम् आहुः\। काचिद् दधार तद्-बाहुं \[भा।पु। १०.३२.४\] इति
सख्य-प्रधान-प्रणयवती \।\।४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** प्रथमं तासां तत्र गोचरे
किञ्चिद् दूरे दिशि आविर्भूयायान्तं स-सम्भ्रमाः जाता इत्य् आह---**तं
विलोक्य** इति \। तथोक्तं पराशरेण---ततो ददृशुर् आयान्तं
विकासि-मुख-पङ्कजं \[वि।पु। ५.१३.४३\] इति \। तद्-अर्थं सर्वम्
अन्वेषितं गानं रोदनम् अपि प्राप्ति-साधनं ज्ञात्वा **तम्** **आगतं**
दूराद् एव **विलोक्य** सम्यक्त्वेन दृष्ट्वा परिचित्य विरहाग्नि-ताप-प्रदम्
अपि **प्रेष्ठं** जीवन-हेतुत्वात् \। **अबलाः**
विरहार्ति-जनित-देह-सामर्थ्या अपि तद्-विश्वासाभावात् सकृद् आत्मानं
दर्शयित्वा पुनर् अप्य् अदृश्यो भविष्यतीति शङ्कया **सर्वाः** पुण्यत
एकदैव **उत्तस्थुः** स-सम्भ्रमं समुत्थिता इति \। कर्शनानन्तरम्
एव प्राप्ता **उत्फुल्ला** विकसिता **दृशो** यासां ताः \। तत्र दृष्टान्तम्
आह---**तन्वा** कर-चरणादयः आगतं प्राणं दृष्ट्वा यथोत्तिष्ठन्ति
स-चेतना भवन्ति, तद्वद् इति \।\।३\।\।

एवं तावत् सर्वासाम् एव विरह-ताप-निवृत्तौ सत्यां तासां
यूथ-मुख्यानां तत्-तद्-भावोदयेन पूर्व-चिन्तितानि विरहालापैः
मुख-निर्गतानि शृङ्ग-ग्राहिका-न्यायेन पृथक्-कृतानि चेष्टितानि अभिनयेन
दर्शयति---**काचिद्** इति पञ्चभिः \। **काचिद्** इति श्री-कृष्ण-प्रियात्वान्
नामानुक्तिः \। ययान्तर्धि-समये **कराम्बुज**-स्पर्शनम् एव चिन्तितं,
सा कापि **शौरेर्** इति शुकोक्तिः \। **काचित् कराम्बुजम्** इति
शैत्य-हेतुत्वं व्यञ्जितम् **अञ्जलिना** संहत-हस्त-द्वयेन
गौरव-पूर्वकं स्व-विनय-ज्ञापनं च **मुदा** हृदयोल्लासे निज-गृहे
पुनर् अप्य् अन्तर्धान-शङ्कयेति गूढाभिप्राया, बहु-प्रदेश-चङ्क्रमणेन
संवलन-शङ्कया वा स्पर्श-जनितानन्द-प्राप्तीच्छया वा
कराम्बुज-ग्रहणम् इति \। **काचित्** गौरवं परित्यज्य **तद्-बाहुं
स्वांसे दधार** यतोऽप्य् अन्तरगा भविष्यामीत्य् आशया सदालिङ्गिता स्याम्
इत्य् आशया वा एकं बाहुं स्व-स्कन्धे धृतवती \। अनेन
पीताम्बर-धारणात् \। **मुदा** इति पूर्व-क्लेश-निवृत्तिः सूचिता\।
कीदृशं बाहुं ? **चन्दन-भूषितं** चन्दनेन भक्ति-च्छेद-रचनया
कयाचिल् लिप्तं विरह-ताप-तप्तांसे स्थापनं तत्-ताप-निवृत्त्य्-अर्थम्
एव \। तत्र हेतुत्वेन विशेषणं **चन्दन-भूषितम्** इति \। \"रूषितम्\"
इति पाठे स एवार्थः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तन्वः** कर-चरणादयः
\। **आगतम्** इति पुनर्-उक्तिः तासां मूर्च्छितानाम् उत्थानं
तद्-आगमनैक-हेतुकम् इति स्पष्टीकर्तुम् \।\।३\।\।

सर्व-गोपीषु मुख्यानां कासाञ्चित् स्व-स्वभावोचित-प्रेम-चेष्टितान्य्
आहुः---**काचिद्** इति पञ्चभिः \। **कराम्बुजं** दक्षिणम् एवेत्य्
उत्तरार्ध-व्याख्यायां व्यक्तीभावित्वात् \। **जगृहे** विनय-मय-मैत्र्यात्
स्पर्शौत्सुक्याच् चेति भावः \। इयम् आदर-मय-संस्पर्शात्
तदीयतामय-घृत-स्नेहवती कान्त-पराधीना दक्षिणा च प्राथम्यात्
सर्व-ज्येष्ठा \। **चन्दनेन रूषितं** भक्ति-च्छेदेन लिप्तं **बाहुं**
वामम् एव स्व-कान्त-वाम-भाग एव स्थितौचित्यात् \। इयम् आदर-गन्धिना
स्व-कर्तृकालिङ्गनेन किञ्चिद्
घृत-स्नेह-मिश्र-मधु-स्नेहवती-व्यक्त-सख्या किञ्चित् स्वाधीन-कान्ता
दक्षिणा च \।\।४\।\।

**\॥।**

\।\। १०.३२.५ \।\।

काचिद् अञ्जलिनागृह्णात् तन्वी ताम्बूल-चर्वितम् \।

एका तद्-अङ्घ्रि-कमलं सन्तप्ता[^११८] स्तनयोर्[^११९] अधात् \।\।

[^११८]: सन्तप्त-


[^११९]: हृदये इति सनातन-धृत-पाठान्तरम्।


**श्रीधर-स्वामी (भावार्थ-दीपिका) : अञ्जलिना** संहत-हस्त-द्वयेन
\।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ताम्बूलस्य चर्वितं**
भक्षितोच्छिष्टं थूत्कृत्य त्यक्तं तज्जलं वा \। **सन्तप्त-स्तनयोस्**
तापापनोदनार्थम् अधाद् दधार \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तद्-अङ्घ्रि-कमलम्** इति
\। उपविश्य स्थितवत एव प्रणय-वशाच् चरणयोर् एकम् उत्तोल्य
**स्तनयोर् अधात्** \। पश्चाद् एवोपवेशो वक्ष्यते \।\।५-९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अञ्जलिना** इति पूर्ववत् \।
किं वा, बहुल-लाभाशया सदा चर्व्यमाणं **ताम्बूलं** प्रवर्तते,
परम-रसमयत्वात् पतन-शङ्कया वा \। यतस् **तन्वी** विरहेणातिकृशा
\। अत एव **ताम्बूल-चर्वितं** परम-रसमयत्वात् ताम्बूलं पुरा
श्री-भगवतैव नागर-शेखरेण स्वयम् आनीतम् \। किं वा,
श्री-वृन्दा-देव्य्-आद्य्-अर्पितं ज्ञेयम् \। **अङ्घ्रि-कमलम्** एकं **स्तनयोर्
न्यधाद्** इत्य् एतस्यास् तद्-अर्थम् उपवेशो ज्ञेयः \। श्री-भगवद्-उपवेशश्
चाग्रे---तत्रोपविष्टः \[भा।पु। १०.३२.१४\] इति वक्ष्यते, तस्य तयोर्
निधाने हेतुः---**सन्तप्त**- इति \। अन्यथा विरह-ताप-काम-ज्वरयोर्
अनुपगमः \। \"हृदये\" इति पाठेऽपि स एवार्थः \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अञ्जलिनागृह्णाद्** इति पूर्ववत्
\। अत्रौत्सुक्यं त्व् अधरामृतार्थम् \। इयं मृदुर् दास्य-प्राय-सख्या
कान्त-पराधीना दक्षिणा च **अङ्घ्रि-कमलं** दक्षिणम् एव **स्तनयोर्
न्यधात्**\। वाम-भुजेन प्रियावलम्बनेन
वाम-चरण-न्यस्ताङ्ग-भावता-प्राप्तेः\। सम्प्रति स्थित एव चायम्
उपवेशस्याग्रतो वक्ष्यमाणत्वात् \। अत उपविष्टयैव तया चरण-धारणम्
\। तस्य तयोर् निधाने हेतुः---**सन्तप्त**- इति
विरह-मय-रत्य्-आख्येन भावेनेति शेषः \। \"हृदय\" इति पाठे स
एवार्थः \। इयं प्रखरा दास्य-प्राय-सख्या कान्ताधीना दक्षिणा च
\।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : काचिद् अञ्जलिना** इति
कुमारिकाणां मुख्या \। **एका तद्**-**अङ्घ्रि-कमलम्** इति
स-दैन्य-प्रणयवती \। सा तु काचिद् दधार तद्-बाहुं \[भा।पु।
१०.३२.४\] इति बाहुं स्वांसे दधत्याः कस्याश्चित् स्कन्धे कृतावर्जनतया
शिथिलैक-पादस्य तस्य स्थितिः \। अत एव शिथिलं चरणं स्वयम्
उपविश्य **स्तनयोः** कृतवती, न तु तदा भगवान् उपविष्टः \।\।५\।\।

काचिद् अञ्जलिनागृह्णात् तन्वी ताम्बूल-चर्वितम् \।

एका तद्-अङ्घ्रि-कमलं सन्तप्ता[^१२०] स्तनयोर्[^१२१] अधात् \।\।

[^१२०]: सन्तप्त-


[^१२१]: हृदये इति सनातन-धृत-पाठान्तरम्।


---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३६७) :** अत्र चन्द्रावल्याः सदृश-भावा
**काचिद्** **अञ्जलिना** इत्य्-आदिना वर्णिता \। **एका तद्-अङ्घ्रि-कमलम्**
इत्य्-आदिना च \। एते तत्-सख्यौ पद्मा-शैव्ये इत्य् अभियुक्त-सिद्धिः
\।\।५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अधर-सीधुनाप्य् आपयस्व न
\[भा।पु। १०.३१.८\] इति यथा प्रार्थितं सा अञ्जलिना
संहत-हस्त-द्वयेन ताम्बूल-चर्वितम् अधरामृतम् इव सहितम् एवागृह्णात्
\। कीदृशी विप्रलम्भेऽधरामृत-पानान्तरेण कृशाङ्गी जाता ? एका काचित्
यया प्रार्थितं चरण-पङ्कजं शन्तमं च ते रमणं नः स्तनेष्व्
अर्पयाधिहन् \[भा।पु। १०.३१.१३\] इति, सा स्व-मनोर्थं सफलीकर्तुं
सन्तप्त-स्तनयोः विर्ह-ताप-तप्तयोस् तद्-अङ्घ्रि-कमलम् अधात्
न्यस्तवती तासां सम्मर्दे तत्रोपविश्येति आर्थिकोऽयम् अर्थः \। अन्यथा
तद्-अङ्घ्रि-कमल-स्थापनम् अशक्यं स्याद् इति \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अञ्जलिनागृह्णाद् इतीयं
दास्य-प्राय-मैत्र्या कान्ताधीना दक्षिणा च \। अङ्घ्रि-कमलं दक्षिणम् एव
स्व-हस्ताभ्यां गृहीत्वा भूमाव् उपविष्टा स्तनयोर् न्यदात् \। ततश् च
वाम-भुजेन कान्तायाः स्कन्धम् आलम्ब्य वाम-चरणेन भुवम् अवष्टभ्य
कृष्णस् तस्थाव् इति ज्ञेयम् \। इयं मैत्र्य-प्राय-दास्या कान्ताधीना दक्षिणा
चेति \। अत इमे तदीयता-मय-घृत-स्नेहवत्या प्रथमायाः सख्यौ
\।\।५\।\।

**\॥।**

\।\। १०.३२.६ \।\।

एका भ्रू-कुटिम् आबध्य प्रेम-संरम्भ-विह्वला \।

घ्नन्तीवैक्षत् कटाक्षेपैः सन्दष्ट-दशन-च्छदा \।\।

**श्रीधर-स्वामी (भावार्थ-दीपिका) : भ्रुकुटिं** भ्रुवम् **आबद्ध्य**
कुटिलीकृत्य **प्रेम-संरम्भेण** प्रणय-कोपावेशेन **विह्वला** विवशा
**दष्टाधरोष्ठा** **कटाः** कटाक्षाः, तैर् ये **आक्षेपाः** परिभवाः,
तैस् **ताडयन्तीवैक्षत्** \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नामैक-देश-ग्रहणेन
भीम-पदेन भीमसेनवत् **कट**-पदेन कटाक्ष-ग्रहो ज्ञेयः \।
**घ्नन्तीव** इति---\"अरे शठ ! माम् अपि त्यक्तवान्" इत्य् आशयः \।
राधिकेयम् इति प्रतीयत इति \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रेम-संरम्भेणैव
भ्रुकुटिम् आ सम्यक् बद्धा पश्चात् प्रेम-संरम्भ-विह्वला बभूवेति शेषः
\। ऐक्षतेति परेणावान्व्यः \। तथा च श्री-विष्णु-पुराणे---

> काचिद् भ्रू-भङ्गुरं कृत्वा ललाट-फलकं हरिम् \।
>
> विलोक्य नेत्र-भृङ्गाभ्यां पपौ तन्-मुख-पङ्कजम् \।\। \[वि।पु।
> ५.१३.४४\] इति \।

अन्या च कटाक्ष-बाण-क्षेपैर् घ्नन्तीवैक्षत \। अत्रापि प्रेम-संरम्भ
एव कारणं ज्ञेयम् \। निर्दष्ट-दशन-च्छदेत्य् उक्तेः \। प्रेमेत्य्
अनुवृत्तेर् वा \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्रेम-संरम्भ-विह्वला** सती
**भ्रुकुटिम् आबध्य** **निर्दष्ट-दशन-च्छदा** भूत्वा **कटाक्षेपैर्**
**घ्नतीवैक्षत** इत्य् अन्वयः \। कटाक्षेपैः कटाक्ष-विक्षेपैः \।
सन्दष्टेति क्वचित् पाठः \। शारिम् इति प्रकरणात् \। घ्नतीवेति तस्यापि
क्षोभं व्यज्य ताभिर् गृहीतत्वेनैव दाक्षिण्य-मात्रेणैव च स तत्र
स्थित इति व्यज्यते \। तथा वाम्येन दूर-स्थिताया अपि तस्याः
प्रेम-संरम्भेणेत्य् अनेन तद्-ईक्षणे परम-सुखं दर्शितम् \। यथा
श्री-विष्णु-पुराणे---

> काचिद् भ्रू-भङ्गुरं कृत्वा ललाट-फलकं हरिम् \।
>
> विलोक्य नेत्र-भृङ्गाभ्यां पपौ तन्-मुख-पङ्कजम् \।\। \[वि।पु।
> ५.१३.४४\] इति \।

अत्र बिब्बोकाख्यानुभावो दर्शितः \। यथोक्तं---इष्टेऽपि गर्व-मानाभ्यां
बिब्बोकः स्याद् अनादरः इति \। तथा ललिताख्योऽपि, यथोक्तं---

> विन्यास-भङ्गि-रङ्गानां भ्रू-विलास-मनोहराः \।
>
> सुकुमारा भवेद् यत्र ललितं तद् उदीरितम् \।\। \[उ।नी। ११.५६\]

इयं प्रखरा सुसख्यात्यन्त-स्वाधीना वामा कान्ता च \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** **एका भ्रु-कुटिम् आबध्य**
इति प्रणय-क्रोधवती, केचिद् एनां श्री-राधाम् आहुः \।\।६\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३६७)** \[*चतुर्थ-श्लोकस्य व्याख्यातः
परं*\] **:** अथ मदीयत्वातिशयमय-द्वितीयोदाहरणम् \। **एका
भ्रू-कुटिम् आबध्य** इत्य्-आदि \। एषा खलु मध्यतो वर्णनया
मध्य-स्थितेत्य् अवगम्यते \। मध्य-स्थितत्वं चास्याः
परम-दुर्लभतां व्यनक्ति \। ततो भाव-विशेष-धारिता चास्या गम्यते
\। तस्य साक्षात्-प्रत्यायकं च
मदीयत्वातिशयादि-बोधक-भ्रू-भङ्ग्य्-आदिकम् एवास्ति \। इयं च
श्री-राधैव ज्ञेया \।

ईदृश एव भावोऽस्याः कार्त्तिक-प्रसङ्गे
व्रत-रत्नाकर-धृत-भविष्य-वचने दृश्यते---

> तस्मिन् दिने च भगवान् रात्रौ राधा-गृहं ययौ \।
>
> सा च क्रुद्धा तम् उदरे काञ्ची-दाम्ना बबन्ध ह \।\।
>
> कृष्णस् तु सर्वम् आवेद्य निज-गेह-महोत्सवम् \।
>
> प्रियां प्रसादयामास ततः सा तम् अवोचयत् \।\। इति \।

ततः सिद्धे च तस्या भावस्य तादृशत्वे यथा राधा प्रिया इत्य्-आदि
पाद्मादि-वचनानुसारेण अनयाराधितो नूनं \[भा।पु। १०.३०.२८\]
इत्य्-आद्य्-अनुसारेण च तन्-माहात्म्यात् तादृश-भाव-माहात्म्यम् एव स्फुटम्
उपलभ्यते \। द्वारकायाम् एतद्-अनुगत-भावत्वेनैव श्री-सत्यभामापि
सर्वतः प्रशस्ता \। तत्र भाव-सादृश्यं सर्वतः प्रशस्तत्वं च यथा
श्री-विष्णु-पुराणे---

> यदि ते तद्-वचः सत्यं सत्यात्यर्थं प्रियेति मे \।
>
> मद्-गेह-निस्फुटार्थाय तदायं नीयतां तरुः \।\। \[वि।पु। ५.३०.३३\]
> इति \।

पाद्म-कार्त्तिक-माहात्म्ये श्री-कृष्ण-वाक्यं च यथा---न मे त्वत्तः
प्रियतमा इत्य्-आदि \। श्री-हरि-वंशे वैशम्पायन-वचनं च
तन्-निर्धारकम्---सौभाग्ये चाधिकाभवद् इति \।

अथ या च पूर्व-भावोपलक्षिता सापि तद्-भाव-विरोधि-भावत्वेन
तत्-प्रतिपक्ष-नायिका स्यात्\। चन्द्रावल्य् एव सेति च प्रसिद्धम् \।
तथोक्तं श्री-बिल्वमङ्गलेन---

> राधा-मोहन-मन्दिराद् उपागतश् चन्द्रावलीम् ऊचिवान्
>
> राधे क्षेममयेति तस्य वचनं श्रुत्वाह चन्द्रावली \।
>
> कंस क्षेममये विमुग्ध-हृदये कंसः क्व दृष्टस् त्वया
>
> राधा क्वेति विलज्जितो नत-मुख-स्मेरो हरिः पातु वः \।\। इति
> \।[^१२२]

अत्र चन्द्रावल्याः सदृश-भावा काचिद् अञ्जलिनेत्य् आदिना वर्णिता \। एका
तद्-अङ्घ्रि-कमलम् इत्य्-आदिना च \। एते तत्-सख्यौ पद्मा-शैव्ये इत्य्
अभियुक्त-सिद्धिः \। श्री-राधायाः सदृश-भावा च \।
अपरिनिमिषद्-दृग्भ्याम् इत्य्-आदिना वर्णिता \। तं काचिद् \[भा।पु। १०.३२.८\]
इत्य्-आदिना च \। मदीयोऽसौ स्वयम् एव माम् अनुभविष्यतीति स्वयं
ग्राह-स्पर्शाद्य्-अभावेन वाम्य-स्पर्शात्\।

[^१२२]: इदं पद्यं बिल्वमङ्गलस्य लिखितेषु आरोपितेषु वा कृत्येषु न
    कुत्रापि प्राप्यते।


ततश् चैते तत्-सख्यौ \। एते च प्रायस् तत्-स-नामत्वात् \।
तद्-अनुगततया पाठाच् चानुराधा-विशाखे भवेताम् \। ये खलु विशाखा
ध्यान-निष्ठिका इति, राधानुराधा इति भविष्योत्तर-पठिते
तत्रानुराधैव ललितेत्य् अभियुक्त-प्रसिद्धिः \। सङ्कर-भावा च काचिद्
दधार \[भा।पु। १०.३२.४\] इत्य्-आदिनोक्ता \। तद् बाहोर् अंसे धारणेन
पूर्वस्या दाक्षिण्यांशेन साम्यात् \। उत्तरस्या एषा खलु श्यामलेत्य्
अभियुक्त-प्रसिद्धिः \। अत्राष्टमी च विष्णु-पुराणोक्ता यथा---

> काचिद् आयान्तम् आलोक्य गोविन्दम् अतिहर्षिता \।
>
> कृष्ण कृष्णेति कृष्णेति प्राह नान्यद् उदीरितम् \।\। \[वि।पु। ५.१३.४४\]
> इति \।

अस्या नातिस्फुट-भावत्वात् ताटस्थ्यम् \। एषा च भद्रेत्य्
अभियुक्त-प्रसिद्धिः \। तेषां भावानां परमानन्दैक-रूपत्वं
दर्शयति---सर्वा \[भा।पु। १०.३२.९\] इति \।\।४-९\।\।

**नारायण-भट्टः (श्री-रसिकाह्लादिनी) :** यद् उक्तम्, पति-सुतान्वय-
\[भा।पु। १०.३१.१६\] इति प्रणय-कोप-विशेषवती सा एका यूथ-मुख्या
दूरे स्थिता कौटिल्येन भ्रू-कुटिं भ्रू-लताम् आबध्य वक्रीकृत्य
भ्रू-कुटि-बन्धनेन चित्त-कौटिल्यं लक्षितम् \। प्रेम-संरम्भैः
प्रकोपः सर्वेन्द्रिय-स्तम्भ-हेतुना तेन विह्वलात एव
सन्दष्ट-दशन-च्छदा सम्यक् दष्टो दशन-च्छदो अधरोष्ठो यया सा \।
लोभ-नियमनार्थं पूर्वं प्रतिश्रुत-विलासावितरण-दृशः \।
स्वभाव-नियमनार्थं प्रेम संरम्भः कटाक्षे नेत्रे प्रातास् तैर् ये
आक्षेपाः परिभवाः \। यद् वा, आ समन्तात् क्षिप्यन्ते इति आक्षेपा बाणास् तैः
घ्नन्तीव ऐक्षत् स्वातन्त्र्य-निराकरण-पूर्वक-स्वान्तता-सम्पादनार्थं
कटाक्षैर् हननं सूचितम् इति \। तद् उक्तं विष्णु-पुराणे---

> काचिद् भ्रू-भगुरं कृत्वा ललाट-फलकं हरिम् \।
>
> विलोक्य नेत्र-भृङ्गाभ्यां पपौ तन्-मुख-पङ्कजम् \।\। \[वि।पु।
> ५.१३.४४\] इति \।

यथा चिन्तितम्, कुटिल-कुन्तलं श्रीमुखं च ते जड उदीक्षितां
पक्ष्म-कृद् दृशां \[भा।पु। १०.३१.१५\] मुख-दर्शनम् एव प्रार्थितम्
\।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भ्रूकुटिम् आबध्य एवं
कुटिलीकृत्य सज्यं धनुः शर-संसक्तं प्रतान्येवेत्य् अर्थः \।
प्रेम-संरम्भेण प्रणय-कोपावेशेन विह्वला विवशा कटाः कटाक्षाः शरास्
तेषां क्षेपैर् निक्षेपैः कृष्णं लक्ष्य-भूतं घ्नतीव भोः
कुहक-शिरोमणे ! स्व-प्रेम-हालाहलं त्वया मयि प्रयुज्य सम्यक्तया
सफलीकृतं देहान् निःसृत-प्रायान् प्राणान् दग्धुं किं पुनर् अपि
प्रत्यासीदसि त्वं साध्व् एव परिचितोऽभूर् इति व्यञ्जयन्ती ऐक्षत \।
निर्दष्ट-दशन-च्छदेत्य् अञ्जलिना धृतस्य स्वाधरस्य दशः
कोपानुभावः \। इयं मदीयता-मय-मधु-स्नेहोत्थ-मान-कौटिल्यवती
\।\।६\।\।

**\॥।**

\।\। १०.३२.७ \।\।

अपरानिमिषद्-दृग्भ्यां जुषाणा तन्-मुखाम्बुजम् \।

आपीतम् अपि नातृप्यत् सन्तस् तच्-चरणं यथा \।\।

**श्रीधर-स्वामी (भावार्थ-दीपिका) :** अनिमिषन्तीभ्याम् अनिमीलन्तीभ्यां
दृग्भ्याम् आपीतम् अपि सम्यग् दृष्टम् अपि पुनः पुनर् जुषाणा नातृप्यत्
\।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अपरा गोपी \। सन्तः
सर्वदा तत्-पराः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** जुषाणा सेवमाना प्रीत्या
वीक्षमाणेत्य् अर्थः \। आपीतम् अपि दृशोश् चषकत्वं ध्वनितं
परम-प्रीत्या सम्यग्-दृष्टम् अपीत्य् अर्थः \। सन्तः
प्रीति-भक्त्य्-एक-निष्ठा इति मधुर-प्रेम्णः प्रीति-भक्तेर् वा
तृप्त्य्-अभावांश-मात्रे साम्यम् अभिप्रेतं किन्तु सारङ्गाणां पदाम्बुजम्
इत्य्-आदि तेषां श्री-पदाम्बुजे भक्तिः \। आसां च प्रेयसीनाम्
अधरामृतादि-लोभेन प्रायः श्री-मुख एव प्रीतिर् इति प्रेम-विशेषः
सूचित एव \। अत एव तेषां श्री-पादाब्जयोः कोमलत्वादेः साक्षाद्
अननुभवाद् अब्जादि-रूप-प्रयोगः \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** जुषाणा आस्वादयन्ती आपीतं
सम्यग् आस्वादितं माधुर्यम् अपि इति दृशो रसनात्वं
मुखस्याम्बुजता-रूपकेण तत् सौन्दर्यस्य मधुत्वं च रूपितम् \।
दृशोत्तं रसनात्व-रूपकेण तु तन्-माधुर्यासक्तिर् दर्शिता \। शान्ता
दास्य-भक्ति-निष्ठा इति साक्षाद्-दर्शनेऽपि तृप्त्य्-अभाव-मात्रे दृष्टान्तः
\। वैशिष्ट्यं तु तत्-तद्-भाव-माधुरी-व्यञ्जक-श्री-मुखालम्बनतया
विद्यत एव \। इयं सन्-मुख-दत्त-दृष्टित्वात् प्रखरा स्वयम् एवासौ मां
मिल्ष्यतीति स्व-स्थान एव स्थितत्वात् सुसख्या स्वाधीन-कान्ता वामा च
\।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अपरानिमिषद्-दृग्भ्याम् इति
दर्शनानन्द-निस्पन्दा स्वभाव-सरला \।\।७\।\।

श्री-राधायाः सदृश-भावा च **अपरिनिमिषद्-दृग्भ्याम्** इत्य्-आदिना वर्णिता
\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** सा अपरा यूथ-मुख्या
अनिमिष-दृग्भ्यां तन्-मुखाम्बुजं जुषाणा आस्वादयन्ती दृशोः
पान-करणत्वम् उक्तम्, लक्षणया मुखाम्बुजे लावण्य-रूप-मकरन्दस्य
पेयत्वं सूचितम् इव द्रवस्यान्त-प्रवेशनं पानम् इति पान-लक्षणम् \।
अत्र च नेत्र-द्वारेण मुखाम्बुज-लावण्यस्य हृदये प्रवेशनम् एव पानम्
इति \। आपीतम् अपि सम्यक् दृष्टम् अपि परम-प्रीत्या पुनः पुनः सेवमानान्
नातृप्यत् अलम् इति \। नामन्यतेति अनेन विषय-सौन्दर्यं प्रवृत्ति-हेतुः,
न तु प्रयोजनाभावः प्रतिबन्धको\ऽस्तीति \। तत्र दृष्टान्तः सन्तस्
तच्-चरणं यथेति \। सारङ्गानां पदाम्बुजम् \[भा।पु। १.११.२६\] इति ते
यथा पदाम्बुजम् इत्य् उक्तम् \। ते यथा पदाम्बुजं सदा सेवमान अपि अलम्
इति \। न मन्यन्ते तृप्त्य्-अभावे दृष्टान्तः \।

ननु सर्वांशेन सन्तो हि प्राप्तव्यम् अस्ति \। चरणाम्बुजे सर्वेषां
साहित्यम् अस्ति \। अधरामृते न कस्याप्य् अंशो\ऽस्ति \। अत एतस्य सर्वतो
वैशिष्ट्यं सूचितम् इति \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनिमिषन्तीभ्याम्
आनन्द-जाड्य-वशाद् अनिमीलयन्तीभ्यां दृग्भ्यां भ्ररीभ्याम् इव तस्य
मुखाम्बुजम् \। यद् वा, तत्-प्रसिद्धम् \। पूर्वस्याः
कटाक्ष-शर-जर्जरितत्वात् सभय-चकिर्त-व्याकुलम् अनुतप्तम् \। आपीतं
सम्यग्-आस्वादित-माधुर्यम् अपि पुनः पुनर् जुषाणा आस्वादयन्तीति
मुखाम्बुजस्य स्वभावेनैव माधुर्यम् अपारम् \। तत्रापि स्वाभीष्टेन
स्व-यूथेश्वरी-कटाक्ष-शर-प्रहारेण
सङ्कोच-त्रपा-विषाद-दैन्यादि-सञ्चारि-मिश्रणाद् बहु-विधम्
अतिवर्धमानं तदानीम् अभूद् अतस् तत्र तृष्णाधिक्यान् नातृप्यत् \।
सम्पूर्णांशेन दृष्टान्ताद् दर्शनाद् एकांशेन दृष्टान्तम् आह---सन्त इति \।
अत्र कटाक्ष-शर-प्रहार्ण्याम् एव कृष्णस्य तदानीं सम्पूर्णा दृष्टिः
सम्पूर्णं मनश् च न त्व् अन्यस्यां कस्याम् अप्य् एकांशेनापि \। यत एव
स्वस्मिंस् तस्यानवधानम् आलक्ष्य लज्जानुद्गमात् दृग्भ्याम् इति
सम्पूर्णाभ्याम् एव नेत्राभ्यां स्वच्छन्देनैव मुखम् अपश्यद् अतः
सर्वतः सौभाग्यवती कटाक्ष-शर-वर्षिण्य् एव ज्ञेया \।\।७\।\।

**\॥।**

\।\। १०.३२.८ \।\।

तं काचिन् नेत्र-रन्ध्रेण हृदि-कृत्य निमील्य च \।

पुलकाङ्ग्य् उपगुह्यास्ते योगीवानन्द-सम्प्लुता \।\।

**श्रीधर-स्वामी (भावार्थ-दीपिका) : हृदि-कृत्य** हृदयं नीत्वेत्य्
अर्थः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तं** श्री-कृष्णम् \।
**हृदि-कृत्य** कारागारेऽपराधिनाम् इव \। *इत्य् अर्थ* इति---हृदय-देशे
प्रापणम् एव हृदि-करण-पदार्थः, सर्वदा सतः करणासभवाद् इति
तात्पर्यम् \। **आनन्द-सम्प्लुता** परमानन्द-पूर्णा \। पुंस्त्व-पाठे तु
योगि-विशेषणम् \। अत्र केचिद् अष्ट-सखी-चेष्टितं कल्पयन्ति---काचित्
कराम्बुजं शौरेः \[१०.३२.४\] इत्य् आरभ्य योगीवानन्द-सम्प्लुता इत्य् अन्तम्
\। तत्र सङ्ख्या-पूर्त्य्-अर्थं---

> काचिद् आयान्तम् आलोक्य गोविन्दम् अतिहर्षिता \।
>
> कृष्ण कृष्णेति कृष्णेति प्राह नान्यद् उवाच ह \।\। \[वि।पु। ५.१३.४४\]
> इत्य् अधिकं श्लोकं च पठति \।

सख्यश् च---(१) चन्द्रावली, (२) श्यामला, (३) श्यामा, (४) विशाखा, (५)
राधिका, (६) ललिता, (७) पद्मा, (८) भद्रा इत्य् आख्याः \।
ललिता-विशाखा-चम्पकलता-चित्रा-तुङ्गविद्येन्दुलेखा-रङ्गदेवी-सुदेव्य
इत्थं केचित् सख्य्-अष्टकं राधाभिन्नं वदन्ति \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : काचित्**
परम-लज्जादि-गुण-नम्रा साक्षाच् चिरं मुहुर् द्रष्टुम् अप्य् अक्षमा, अत एव
**नेत्रयो रन्ध्रेण** द्वारेण **हृदि-कृत्येति** मनसि सर्वाङ्ग-स्फूर्त्या
तत्-तद्-अशेष-सौन्दर्यानुभवार्थम् इवेति **निमील्य** नेत्रे एकस्मिन्न्
एवाङ्गे नेत्रयोर् लग्नयोर् अन्येषां मनसापि दर्शनासम्भवात् \। किं वा,
नेत्र-द्वारेण तस्य निःसरण-भयाद् इव \। वस्तुतस् तु
तत्-तत्-प्रेम-सम्प्लुतत्व-स्वभावेनैव \। अत एव **उपगुह्य** हृदि तम्
आलिङ्ग्य, **च**-कारात् \"कृष्ण कृष्ण\" इति कीर्तयन्तीः \। तथा च
वैष्णवे---

> काचिद् आयान्तम् आलोक्य गोविन्दम् अतिहर्षिता \।
>
> कृष्ण कृष्णेति कृष्णेति प्राह नान्यद् उदीरितम् \।\। \[वि।पु। ५.१३.४४\]
> इति \।

काचित् भ्रुकुटिम् \[भा।पु। १०.३२.६\][^१२३] इत्य् अत्र यद्य् एकैव गोपी
व्याख्याता, तदात्र पराशरोक्तेयम् अष्टमी ज्ञेया \।
आनन्द-रसेऽत्यन्त-निमग्ना सती आस्ते, क्षणम् आसीद् इत्य् अर्थः \। **योगी**
ध्यान-योगेन भगवति चित्तैकाग्र्यं गतः \। तथा च वैष्णवे---

[^१२३]: एका भ्रुकुटिम्


> काचिद् आलोक्य गोविन्दं निमीलित-विलोचना \।
>
> तस्यैव रूपं ध्यायन्ती योगारूढेव सा बभौ \।\। \[वि।पु। ५.१३.४६\]
> इति \।

बहिर्-वृत्त्य्-अभाव-मात्रे दृष्टान्तः \। तत्र च **नेत्र-रन्ध्रेण** इति
तस्माद् अप्य् अस्या विशेषः सूचितः \। ध्याने दर्शनाद् अपि साक्षात्
सन्दर्शनेऽत्यन्तानन्दात् \। तच् च श्री-भागवतामृतोत्तर-खण्डे विवृतम्
एव \। तत्रापि **काचिद्** इति स्त्रीत्वेन भाव-विशेषात् \। अत एवालिङ्गनाच्
च साक्षात् सन्दर्शनवद्भ्यः पार्षदादिभ्यः श्री-गोप-वर्गादिभ्यश्
चानन्द-विशेषः सूचित एवेति दिक्\।

> नौमि चन्द्रावलीं भद्रां पद्मां शैव्याम् अनुक्रमात् \।
>
> श्यामां विशाखां ललितां राधाम् इत्य् अष्टौ तत्-प्रियाः \।\।

तत्-तन्-नामाग्रहण-कारणं पूर्वं लिखितम् एव \। यद्यप्य् आसां प्रेम्णि
तारतम्य-बाहुल्यं न घटते, प्रत्येकं सर्वासां तस्मिन्
परम-काष्ठापत्तेः \। अत एव कराम्बुज-ग्रहणादिषु तासां
स्व-स्वभावानुसारेण तदानीन्तनेच्छानुसारेणैव वा प्रवृत्तिः, तथापि
मुक्त-गुण-पूज्यानां श्री-वैकुण्ठ-पार्षद-वराणाम् इव तासाम् अपि
कथञ्चित् तारतम्य-कल्पनया तत्रापि मुख्यत्वेन प्रसिद्धानाम् अष्टानां
तास्व् अपि श्री-राधा-देव्याः सुप्रसिद्धत्वेन सर्वतो वैशिष्ट्येन
श्रैष्ठ्यम् \। ततश् च तद्-भावानां तत्-तच्-चेष्टितानाम् अत्यूह्यम् \। अत
एवाष्टौ तथा तथा पृथग् उक्ता इति दिक् \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तं नेत्र-रन्ध्रेण हृदि
कृत्य** इति तस्या हृदये तस्य स्वच्छोपाधौ बिम्बस्यैव परमासक्तिः
सूचिता \। ततः साक्षाद् भावाल् लज्जया नेत्रे **निमील्य**
भाव-पारवश्येन **पुलकाङ्गी** सती **उपगुह्य** आलिङ्गनम् अनुकृत्य
**आस्ते** चिरं तथैवासीद् इत्य् अर्थः \। **योगीव** इति अन्तः स्फूर्तौ
दृष्टान्तः \। यद् वा, योगीति क्रिया-विशेषणं योगे यथा स्यात् तद् इवेत्य्
अर्थः \। इयं लज्जया मृद्वी, पूर्वस्माद् धेतोः सुसख्या स्वाधीन-कान्ता
वामा च \। एवं सप्तोक्ता \। अष्टमी तु श्री-विष्णु-पुराणे---

> काचिद् आयान्तम् आलोक्य गोविन्दम् अतिहर्षिता \।
>
> कृष्ण कृष्णेति कृष्णेति प्राह नान्यद् उदीरितम् \।\। \[वि।पु। ५.१३.४४\]
> इति \।

प्रखरा सरला चेयम् \।

अत्रेदं विवेचनीयं---रत्य्-आख्यो भावस् तावद् उभय-विधः---एक आत्मनि
तदीयता-भावना-मयत्वेन कान्त-पराधीना दाक्षिण्यादि-मयः \। अन्यः
कान्ते मदीयता-भावना-मयत्वेन पराधीन-कान्तत्व-वामत्वादि-मयः \।
तद् एवं भाव-द्वय-मिश्रित-तारतम्येनान्येऽपि विविधा भावा विभाव्यन्ते
\। तद् एतन्-नाना-भाववतीनां मध्ये सजातीय-भावानां सख्यं स्यात्
रोचकत्वात्, विजातीय-भावानां प्रतिपक्षता स्यात्, अरोचकत्वाद् एव
सजातीय-भावानां सौहृद्यं स्यात्, यत् किञ्चिद् रोचकत्वेन
हिताशंसन-मात्रात् \। अतिमिश्रत्वेन अतिसूक्ष्मत्वेन वा
नातिस्फुट-सजातीयादि-भेद-भावानां तटस्थ्यं स्यात्,
अवधान-हेत्व्-अभावात् \।
श्री-कृष्ण-विषयक-निज-निज-भाव-मात्राभिरुचि-मतीनां तासां
सख्याद्य्-उदयस्य तद्-एक-मूलत्वम् एवोचितम् इति \। तत्र
तदीयता-मदीयता-मययोर् मुख्ययोर् भावयोर् उत्तरः श्रेयान्,
ममताधिक्येन हि गम्भीर-प्रेम-प्रवाहाधिक्यं भवति \। तत एव
तद्-विवर्त-रूप-वाम्यापर-पर्याय-कौटिल्याभासो जायते---अहेर् इव गतिः
प्रेम्णः स्वभाव-कुटिला भवेत् \[उ।नी। १५.१०२\] इति भरत-न्यायात् \।
अत एव कान्तोऽपि तद्-वशः स्यात्, तथा च रुद्रः---

> वामता दुर्लभत्वं च स्त्रीणां या च निवारणा \।
>
> तद् एव पञ्च-बाणस्य मन्ये परमम् आयुधम् \।\। \[उ।नी। १.२०\]

यथा श्री-हरि-वंशे श्री-सत्यभामायां दृश्यते---

> रूप-यौवन-सम्पन्ना स्व-सौभाग्येन गर्विता \।
>
> अभिमानवती देवी श्रुत्वैवेर्ष्या-वशं गता \।\। \[ह।वं। २.६५.५०\]
>
> कुटुम्बस्येश्वरी सासीद् रुक्मिणी भीष्मकात्मजा \।
>
> सत्यभामोत्तमा स्त्रीणां सौभाग्ये चाधिकाभवद् \।\। इति च \।

अत एवार्धेनार्धेन प्रथम-चतसृणां वर्णनम्, उत्तर-तिसृणां त्व्
एकेनैकेनेति कवेर् आदरोऽपि दृश्यते \। आसु तिसृसु च एका भ्रू-कुटिम्
आबध्य \[भा।पु। १०.३२.६\] इत्य् अनेन या वर्णिता, सैव श्रेष्ठा
भाव-वैशिष्ट्येन न प्रथमत्वेन चोपन्यासात्
तादृश-सर्व-विलक्षण-भावश् च तस्या एव स्व-परित्यागे स्यात्, यस्याः
सर्व-परित्यागेन स्व-सङ्गे नीतायाः सौभाग्य-दानेन सर्व-वैलक्षण्यं
श्री-भगवान् स्वयम् आविष्कृतवान्, तस्मात् सैव सा भवेत् \।

अथ प्रथम-चतसृणां प्रथमैव ज्येष्ठा श्रेष्ठा च अग्रे स्थितत्वात्,
सर्वा अतिक्रम्य प्रथमत एव कान्त-स्पर्शात् दक्षिणासु
सुमधुर-चेष्टत्वात् \। एषा चोत्तर-वर्ग-प्रवराया विजातीय-भावेति
प्रातिपक्षिकी ज्ञेया \।

अथानयोर् वर्ग-विचारः तत्रोत्तर-प्रथमायाः सख्यौ तद्-अनन्तरे द्वे
प्रथम-प्रथमायास् त्व् एक-व्यवहित-तृतीयादिके द्वे भाव-साम्यात्, न
तत्-तद्-अनुगततया वाम-दक्षिणयोः स्थितेश् च\। या तु प्रथम-द्वितीया
सा खलु प्रथम-गणान्तः प्रविश्य स्थितापि किञ्चिद् व्यवहितत्वात्
तद्-अतिक्रमि-चरितत्वाच् च न प्रथमायाः सखी पराधीन-कान्तं
मन्यतया किञ्चित् सादृश्येनोत्तरायास् तु सुहृद् इति ज्ञेयम् \।

अथ या विष्णु-पुराणोक्ता सा तु नातिविस्पष्ट-भावत्व-वर्ग-द्वयाप्रवेशाच्
छ्री-शुकेनावर्णनाच् च तटस्थैव ज्ञेया \।

अथ तासां नाम-विचारः \। तत्र भविष्योत्तरे मल्ल-द्वादशी-प्रसङ्गे
श्री-कृष्ण-युधिष्ठिर-संवादे तन्-नामानि, यथा---

> गोपी-नामानि राजेन्द्र प्राधान्येन निबोध मे \।
>
> गोपाली पालिका धन्या विशाखा ध्याननिष्ठिका \।
>
> राधानुराधा सोमाभा तारका दशमी तथा \।\। इति \।

\"विशाखान्या धनिष्ठिका\" इति पाठः क्वचित् \। *दशमी* इत्य् अपि
नामैकं, तच् चान्वर्थम् इति सर्वान्ते पठितम् \। यद् वा, तथेति दशम्य्
अपि *तारका*-नाम्न्य् एवेत्य् अर्थः \। *गोपाली* चेयं नूनं
पाद्मोक्त-गायत्री-चरी भवेत्, तथा स्कान्द-प्रह्लाद-संहितायां
द्वारका-माहात्म्ये माया-सरः-प्रस्तावे पुनर् उद्धवागमने प्रिय-प्राप्तिवत्
प्रिय-दूत-प्राप्ताव् अपि स्व-स्वभावाभिव्यक्तेस् तद्-भावोक्ति-सहितान्य्
एवाष्टौ नामानि निर्दिष्टानि, किन्त्व् अत्यन्त-दुःख-मयोक्तित्वान्
नैतादृश-रसावसरे दृश्यानि \। कदाचिद् विचारावसरे त्व् अपेक्ष्याणीत्य्
अनन्य-गतिकत्वेनैव लिख्यन्ते, यथा---

> तच् छ्रुत्वा वचनं तस्य ललिता क्रोध-मूर्च्छिता \।
>
> उद्धवं साश्रु-नयना सोवाच रुदती तदा \।\।
>
> श्री-ललितोवाच---
>
> असत्यो भिन्न-मर्यादः शठः क्रूर-जन-प्रियः \।
>
> मा कृथाः पुरतोऽस्माकं कथास् तस्याकृतात्मनः \।\।
>
> धिक् धिक् पाप-समाचारो धिग् असौ निष्ठुराशयः \।
>
> हित्वा यः स्त्री-जनान् मूढो गतो द्वारवतीं प्रति \।\।
>
> श्री-श्यामलोवाच---
>
> किं तस्य मन्द-भाग्यस्य स्वल्प-पुण्यस्य दुःखदाः \।
>
> मा कुरुध्वं कथाः सख्यः कथाः कथयतापराः \।\।
>
> श्री-धन्योवाच---
>
> केनायं हि समानीतो दूतो दुष्ट-जनस्य च \।
>
> यातुं तेन पथा पापो येन नायाति वै पुनः \।\।
>
> श्री-विशाखोवाच---
>
> न शीलं न कुलं यस्य ज्ञायते जन्म कर्म च \।
>
> हीनस्य पुरुषार्थेषु तेन सङ्गो निरर्थकः \।\।
>
> श्री-राधोवाच---
>
> पूतना-घातने यस्य नास्ति पाप-कृतं भयम् \।
>
> तस्य स्त्री-हनने साध्व्यः शङ्का कापि न विद्यते \।\।
>
> श्री-शैव्योवाच---
>
> सत्यं ब्रूहि महाभाग किं करोति यदूत्तमः \।
>
> संवृतो नागर-स्त्रीभिः कथास्माकं करोति किम् \।\।
>
> श्री-पद्मोवाच---
>
> कदोद्धव महा-बाहुः नागरी-जन-वल्लभः \।
>
> समेष्यतीह दाशार्हः पद्म-पत्रायतेक्षणः \।\।
>
> श्री-भद्रोवाच---
>
> हा कृष्ण गोप-प्रवर हा गोपी-जन-वल्लभ \।
>
> समुद्धर महाबाहो गोपीः संसार-सागरात् \।\। इति \।

एके तु चन्द्रावलीम् एवाष्टानां मध्ये मन्यन्ते, न तु धन्याम्, तस्या
लोकेऽतिप्रसिद्धेः \। तत्र दश-सङ्ख्याकं मतं नात्रैकार्थ्यं
समर्थयति, सङ्ख्या-वैषम्यात् \। अष्ट-सङ्ख्याकयोर् अपि मतयोर्
धन्या-पक्षो न सङ्घटयितुं शक्यते, तत्र तत्-सहितत्वेन
श्री-ललितादीनां पञ्चानां वाम-प्रखर-प्रायत्वात् \। अत्र त्व् एका
भ्रूकुटिम् अबध्य \[भा।पु। १०.३२.६\] इति तिसृणाम् एवेति
चन्द्रावली-पक्षस् तु सङ्गम्येत, तस्या दक्षिणा-वर्गाग्रिमात्वेन
स्थापयिष्यमाणत्वाद् वाम-दक्षिणयोर् द्वयोर् अपि वर्गयोस्
त्रिसङ्ख्यकत्वेन षट्त्वे द्वाभ्यां श्यामला-भद्राभ्यां चान्याभ्याम्
अष्टता-पर्याप्तौ सुघटता स्याद् इति \।

तद् एवं स्थिते या पुनर् उत्तर-वर्ग-प्रथमा एका भ्रूकुटि इत्य्-आदि
वर्णिता परम-भाव-सौभाग्योपरि-काष्ठापन्नत्वाच् छ्री-राधैव \।

> यथा राधा प्रिया विष्णोस् तस्याः कुण्डं प्रियं तथा \।
>
> सर्व-गोपीषु सैवैका विष्णोर् अत्यन्त-वल्लभा \।\। इति पाद्मोक्तेः \।

राधा वृन्दावने वने इति मत्स्य-स्कन्दादिभ्यः \।

> देवी कृष्णमयी प्रोक्ता राधिका पर-देवता \।
>
> वराभय-करा ध्येया सेविता सर्व-देवतैः \।
>
> सर्व-लक्ष्मी-मयी सर्व-कान्तिः सम्मोहिनी परा \।\। इति बृहद्-गौतमीये
> च \।
>
> राधया माधवो देवो माधवेनैव राधिका \।
>
> विभ्राजन्ते जनेष्व् आ इति ऋक्-परिशिष्टे \।

वर्णिता च सा तथैव श्री-जयदेव-सहचरेण
महाराज-लक्ष्मण-सेन-मन्त्रि-वरेणोमापति-धरेण---

> भ्रूवल्ली-चलनैः कयापि नयनोन्मेषैः कयापि स्मित-
>
> ज्योत्स्ना-विच्छुरितैः कयापि निभृतं सम्भावितस्याध्वनि \।
>
> गर्वाद् भेद-कृतावहेल-विनय-श्रीभाजि राधानने
>
> सातङ्कानुनयं जयन्ति पतिताः कंसद्विषः दृष्टयः \।\।[^१२४] इति \।

[^१२४]: पद्यावली २५९; सद्-उक्ति-कर्णामृते १.५५.३, (उमापतिधरस्य) \।\।


विवृतं च तन्-मद्-अनुज-वरैः श्री-रूप-महा-भागवतैर्
उज्ज्वल-नीलमणेः स्थायि-भाव-विवरणे \। अतो गान्धर्वा इति या
श्री-गोपाल-तापिन्यां प्रसिद्धा, सापि मुख्यत्व-लिङ्गेनेयम् एव[^१२५] इति
मन्यन्ते \। अस्याः प्रह्लाद-संहितायां पूर्व-पूर्वापेक्षया
वचन-कौशल्यान् मध्यात्वम् \। अत्र च कोपावसरेऽपि
लीला-विशेष-मात्र-व्यञ्जित-प्रागल्भतया बाहु-धारिण्याद्य्-अपेक्षया
मध्यात्वम् इति च समानम् \।

[^१२५]: गोपालोत्तर-तापन्यां यद् गान्धर्वेति विश्रुता इति उज्ज्वले
    राधा-प्रकरणे ४.४ \। कथम् अत्र स्थायि-भाव-विवरणे इति
    लिखितं न ज्ञातम् \। तासां मध्ये श्रेष्ठा गान्धर्वा ह्य् उवाच
    \[गो।ता।उ। २.६\] तां हि मुख्यां विधाय पूर्वम् अनुकृत्वा तूष्णीम् आसुर्
    \[गो।ता।उ। २.१३\] इति \।


अथ या अपरानिमिषत् \[भा।पु। १०.३२.७\] इत्य्-आदिना तत्-सखी वर्णिता, सा
श्री-ललितेत्य् अवगम्यते, वाम्य-प्राखर्याभ्यां साम्यात् \। सम्प्रति
नातिवाम्यादिकं तु
निज-वर-सखी-निशात-दृक्-पात-घात-जात-तत्-क्षोभ-दर्शनेनातिसन्तोषात्
\। एषा च राधानुराधा इति या भविष्योत्तर-पठिता तद्-अपर-पर्यायैव
वा \। तत्र च पाठस्य नाम्नोश् च युग्मता-मयत्वावगतेर् अत्रापि
सम-वर्गता प्राप्त-सखी-वृन्द-प्रथमोक्तेर् मुख्यता प्राप्ति-साम्यात् \।

अथ तं काचिन् नेत्र-रन्ध्रेण \[भा।पु। १०.३२.८\] इत्य्-आदि वर्णिता
तत्-सखी तु प्रायः श्री-विशाखैव, वाम्य-मार्दवाभ्यां साम्यात् \।
प्रह्लाद-संहितायाम् अपि न शीलम् इत्य्-आदिकं तद्-वाक्यं तादृशम् एव \।

अथ या प्रथम-वर्गस्य प्रथमा सा श्री-चन्द्रावल्य् एव \। यतः
श्री-राधया सह प्रतियोगितयैतिह्यम् अस्या एव विराजते \। तथा च
श्री-बिल्वमङ्गल-चरणाः---

> राधा-मोहन-मन्दिराद् उपगतश् चन्द्रावलीम् ऊचिवान्
>
> राधे क्षेमम् इहेति तस्य वचनं श्रुत्वाह चन्द्रावली \।
>
> कंस क्षेमम् अये विमुग्ध-हृदये कंसः क्व दृष्टस् त्वया
>
> राधा क्वेति विलज्जितो नत-मुखः स्मेरो हरिः पातु वः \।\।[^१२६] इति
> \।

[^१२६]: थिस् वेर्से इस् नोत् फ़ोउन्द् इन् अन्य् ओफ़् थे थ्रेए चुर्रेन्त् चेन्तुरिएस्
    अत्त्रिबुतेद् तो बिल्वमन्गल।

    > राधा-मोहन-मन्दिरं जिगमिषोश् चन्द्रावली-मन्दिराद्


    >
    > राधे क्षेमम् इति प्रियस्य वचनं श्रुत्वाह चन्द्रावली \।


    >
    > क्षेमं कंस ततः प्रियः प्रकुपितः कंसः क्व दृष्टस् त्वया


    >
    > राधा क्वेति तयोः प्रसन्न-मनसोर् हासोद्गमः पातु वः \।\।


    > \[सुभाषितावलि ९८\]


अर्थ-साम्य-प्रायाद् इयं भविष्योत्तर-ख्याता सोमाभैव वा स्यात् \।

अथ या तस्या द्वितीया काचिद् दधार \[भा।पु। १०.३२.४\] इत्य्-आदिना
श्री-राधा-सुहृद्-वर्णिता सा श्यामला भवेत् \। प्रह्लाद-संहितायां
ललितादि-गणे प्रविश्य हितोपदेश-दानेन तस्याः सौहृद्य-लक्षणावगतेः
\। सखीनां सम-दुःख-प्रलापिता भवति किञ्चिद् व्यन्तरितध्यैव (सिच्)
तु हितोपदेश-दातृता दृश्यत इति \। इयम् एव श्री-मध्वाचार्यैर्
भागवत-तात्पर्य-दर्शिता लीलाख्या भवेत् \।

अथ काचिद् अञ्जलिना \[भा।पु। १०.३२.५\] इति एका तद्-अङ्घ्रि \[भा।पु।
१०.३२.५\] इति वर्णिते ये चन्द्रावली-सख्यौ \। तथा विष्णु-पुराने यास्
तटस्था वर्णिताः ताः क्रमेण शैव्या-पद्मा-भद्रा स्युः सेवकवद्
दैन्येन सञ्जिगमिषया नातिस्फुट-भाव-विशेषत्वेन च साम्याद् इति \।

महानुभाव-सम्मत्या युक्ति-प्रायं व्यलेखि यत् \।

तत्र कृष्णस् तदीयाश् च ममानन्य-गतेर् गतिः \।\।

ता मद्-वर्ण्य-रहो-लीला-नाम्ना सङ्कोचम् आप्नुयुः \।

मुनिनैवं ह्नुताह्वानाः क्षमन्तां मम चापलम् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : तं काचिन् नेत्र-रन्ध्रेण**
इत्य्-आदि मुग्धापि गभीर-प्रेमवती \।\।८\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३६७) : तं काचिद्** \[भा।पु। १०.३२.८\]
इत्य्-आदिना च \। मदीयोऽसौ स्वयम् एव माम् अनुभविष्यतीति स्वयं
ग्राह-स्पर्शाद्य्-अभावेन वाम्य-स्पर्शात्\। ततश् चैते तत्-सख्यौ \। एते
च प्रायस् तत्-स-नामत्वात् \। तद्-अनुगततया पाठाच् चानुराधा-विशाखे
भवेताम् \। ये खलु विशाखा ध्यान-निष्ठिका इति, राधानुराधा इति
भविष्योत्तर-पठिते तत्रानुराधैव ललितेत्य् अभियुक्त-प्रसिद्धिः
\।\।८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** यथा न खलु गोपिका-नन्दनो
भवान् \[भा।पु। १०.३१.४\] इत्य् उपक्षिप्तं सा **काचित्** पूर्वस्यास् तु
दर्शन-मात्रम् एवापेक्षितम्, अस्यास् तु तावत् विशेषोदयाद् वैशिष्ट्यं \।
तस्यास् तु अनिमिष-दृग्भ्याम् इति लिङ्गात् सारल्यं मुग्धत्वात् काचिद् दूरे
स्थिता ध्यान-विक्षेपक-गोपी-सङ्ग-त्यागेनेति \।
सर्वाङ्ग-लावण्य-ग्रहणासक्तिः निरूपिता यस्याः श्री-कृष्णस्यादर्शने
सर्व-विवेक-शून्यत्वम् आसीत् \। **तं** कृष्णं सर्वाङ्ग-लावण्य-विभागेन
**हृदि कृत्य** स्व-मनसि स्थिरीकृत्य \। तत्र नयन-द्वारम्
आह---**नेत्र-रन्ध्रेण** इति \। पुनर् नेत्रे **निमील्य** बहिर्
निःसारण-शङ्कया निमीलनं \। वस्तुतस् तु प्रेम-विवर्ते नानुसन्धानं
न चोद्देशः, तथापि तस्या अनुरागौत्कण्ठ्यं विदग्धत्वं सूचितम् \।
अनेन सर्वेन्द्रिय-वर्तानां स्वान्त एव निरोध उक्तः \। कृष्णे हृदि
प्रविष्टे सति स्वान्त एव स्थितानां सर्वेन्द्रियाणां विषयाणाम् अनुभवो
जातः \। अतस् तम् **उपगुह्य** हृद्य् एवालिङ्गनम् **आस्ते** स्म, तूष्णीम्
**आनन्द**-समुद्रे निमग्ना जाता \। यतः **पुलकाङ्गी** हृद्य् आलिङ्गने
जाते न कस्या अपि गोचरतेति भावः \। अन्याभिर् अनुपलक्षिता
परमानन्दम् अनुभूतवतीति \।

ननु साक्षात् स्पर्शम् अन्तरेण कथम् आनन्दावाप्तिः ? तत्र तस्या अनुभव
एव प्रमाणं \। तत्र बहिर्-दृष्ट्याभावे\ऽपि अन्तः-सुख-पूर्णत्वे
दृष्टान्तः---**योगी** च \। योगी यथा ध्यान-योगेनैवान्तर्-आनन्द-पूर्णो
भवति, बहिः संवेदनाभावात्, तथेयम् अप्य् आनन्द-सम्भूता
बहिः-संवेदन-रहिता चासीत्, कार्यानुसन्धानाभावात्, न ह्य् अन्तः-पूर्णे
आनन्दे कञ्चन कामो नामावशिष्यत इति \।\।८\।\।

---------------------------------------------------------------------------------------------------------------------

तं काचिन् नेत्र-रन्ध्रेण हृदि-कृत्य निमील्य च \।

पुलकाङ्ग्य् उपगुह्यास्ते योगीवानन्द-सम्प्लुता \।\।

**विश्वनाथ-चक्रवर्ती (सारार्थ-दर्शिणी) : हृदि कृत्य** हृदयं
नीत्वेति भाग्यान् मिलितो\ऽयं चञ्चलः कान्तः पुनर् मापसरत्व् इति च
बुद्ध्येति भावः \। **निमील्य** **च** इति पुनर् **नेत्र-रन्ध्रेण** एव
निःसरेद् इति शङ्कयेति भावः \। **पुलकाङ्गी** इति
निर्विघ्न-सम्भोग-प्राप्ति-बुद्ध्या \। **उपगुह्यास्ते** इति
स्व-कर्तृकोपगूहनं महा-विरहोत्तर-काल-प्राप्त्या तृष्णाधिक्येन
धैर्यापगमात्, तत्र दृष्ट-लोकाभावाल् लज्जानुत्पत्तेश् च \। तिस्र
एवैताः कान्ता-पार्श्वं प्रत्युपगमनाद् वा, \"मा अस्मान् एवायम् आगम्य
मिलतु, न तु वयम् इमं गत्वा कदाचिद् अपि मिलाम\" इति
मदीयतामय-मधु-स्नेहवत्त्वात् सुसख्याः स्व-वशीकृत-कान्ता ज्ञेयाः \।
तत्र तिसृषु मध्ये प्रथमा सर्व-गोपी-जनाधिका यूथेश्वरी,
द्वितीया-तृतीये तस्याः सख्यौ \। एवं सप्तानाम् आसां
श्री-वैष्णव-तोषणी-दृष्ट्यैव चन्द्रावली श्यामला शैव्या पद्मा श्री-राधा
ललिता विशाखा इति क्रमेण नामान्य् अवगतानि \। अष्टमी तु---

> काचिद् आयान्तम् आलोक्य गोविन्दम् अतिहर्षिता \।
>
> कृष्ण कृष्णेति कृष्णेति प्राह नान्यद् उदीरितम् \।\। \[वि।पु। ५.१३.४४\]

इति विष्णु-पुराण-दृष्ट्या भद्रा-नाम्नी ज्ञेया \।
श्री-वैष्णव-तोषणी-धृत-स्कान्द-प्रह्लाद-संहिता
द्वारका-माहात्म्य-विख्याताभिख्या एता अष्टाव् एव त्रिशत-कोटि-गोपीषु
मुख्या ज्ञेयाः\। आसु तारतम्य-जिज्ञासा चेद् उज्ज्वल-नीलमणिर् द्रष्टव्यः
\। सर्व-मुख्या तु श्री-राधैव---

> यथा राधा प्रिया विष्णोस् तस्याः कुण्डं प्रियं तथा \।
>
> सर्व-गोपीषु सैवैका विष्णोर् अत्यन्त-वल्लभा \।\। इति पाद्मोक्तेः \।
>
> देवी कृष्णमयी प्रोक्ता राधिका पर-देवता \।
>
> सर्व-लक्ष्मी-मयी सर्व-कान्तिः सम्मोहिनी परा \।\। इति
> बृहद्-गौतमीयोक्तेः \।
>
> राधया माधवो देवो माधवेनैव राधिका \।
>
> विभ्राजन्ते जनेष्व् आ इति ऋक्-परिशिष्टोक्तेश् च ज्ञेया \।\।८\।\।

**\॥।**

\।\। १०.३२.९ \।\।

सर्वास् ताः केशवालोक-परमोत्सव-निर्वृताः \।

जहुर् विरहजं तापं प्राज्ञं प्राप्य यथा जनाः \।\।

**श्रीधर-स्वामी (भावार्थ-दीपिका) : प्राज्ञम्** ईश्वरं **प्राप्य**
**यथा** मुमुक्षवो **जनाः** \। यद् वा, **प्राज्ञं** ब्रह्म-ज्ञानं
प्राप्य यथा संसारिणः \। यद् वा, **प्राज्ञं** सौषुप्तं[^१२७]
**प्राप्य** यथा विश्व-तैजसावस्था जीवाः \।\।९\।\।

[^१२७]: सौषुप्तं सुषुप्ति-साक्षिणम् इत्य् अर्थः \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ता** यूथी-भूताः \।
मुमुक्षूणाम् उपासनया ईश्वर-साक्षात्-कारेणैव
संसार-ताप-हानिः---मुमुक्षवो घोर-रूपान् हित्वा भूत-पतीन् अथ
\[भा।पु। १.२.२६\] इत्य्-आद्य्-उक्तेः \। ज्ञानाद् एव तु कैवल्यम् इति श्रुतेर्
ज्ञानस्यैव संसृति-नाशकत्वाद् वेदान्त-मतेन पूर्वोक्तार्थेऽस्वारस्याद्
अर्थान्तरम् आह---*यद् वा* इति \। *ब्रह्म-ज्ञं* ज्ञानिनम् \।
ज्ञान्य्-अनवरत-सङ्गेन
तद्-उपविष्टात्म-तत्त्व-साक्षात्कारेणाज्ञान-निवृत्त्या
परमानन्द-स्वरूपावाप्तेः संसार-ताप-हानिः स्फुटैवेति
सर्वानुभूतार्थ-परित्यागेनाननुभूतार्थ-कथनम् अन्याय्यम् इव मत्वा
पुनर् अर्थान्तरम् आह---*यद् वा* इति \। सुषुप्तं
सुषुप्त्य्-अवस्था-साक्षिणम् \। *विश्व-तैजसावस्था* *जीवा*
जाग्रत्-स्वप्न-साक्षिणः सुषुप्तौ जाग्रत्-स्वप्नोभय-कालिक-दुःखानाम्
अनुभवात्, अन्धोऽनन्धो दुःख्य् अदुःखी इत्य्-आदि-श्रुतेः \। केवल-सुखम्
एव तत्रानुभूयते सुखम् अहम् अस्वाप्सम् इति तद्-उत्थित-स्मृतेः \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च केवलं ता एव
निस्तापा हृष्टाश् च बभूवुः, किं त्व् अन्याः सर्वा अपीत्य् आह---**सर्वा** इति
\। केशाः सुन्दरा वर्तन्तेऽस्येति **केशवः**, अस्त्य्-अर्थे वः, तस्य
तदीयैक-केशस्यापीत्य् अर्थः \। **आलोकः** ईषद्-दर्शनं \। तद् एव
**परम उत्सवः** सर्वार्थ-समुच्चयः चित्तोल्लासो वा, तेन **निर्वृतः**
\। तत्रानुरूपो दृष्टान्तः---**प्र**कर्षेण **आ** सम्यक् जानातीति
**प्राज्ञः** श्री-कृष्णः, तद्-भक्त्य्-आदि-माहात्म्य-तत्त्वाभिज्ञो
महा-भागवतोत्तमः, तं कुत्रापि गतं पुनः **प्राप्य** प्रकर्षेण
लब्ध्वा प्रीत्या बहुधा संगम्य **तद्-विरहजं तापम्** \।
अ-कार-प्रश्लेषेण **अजनाः**, अस्य विष्णोर् **जना** वैष्णवा यथा
**जहति**, तद्वद् इति \। अस्य च सुप्रसिद्धत्वेन
तथा---राम-रावणयोर् युद्धम् इत्य्-आदि न्यायेन तद्-एक-योग्यत्वेन च
दृष्टान्तत्वम् \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् अन्यासां का वार्ता ?
तत्राह---**सर्वा** इति \। तासां तत् सौभगम् इदं वीक्ष्य मानं च
केशवः \[भा।पु। १०.२९.४८\] इत्य् अत्रेवात्र च **केशव**-शब्दः
परम-तेजो-निधानता-परः \। ततश् च तदानीं यथा तस्यान्तर्धाने
तासां तेजोऽन्तर्धापनं, तथा सम्प्रति आविर्भावेन तद्-आविर्भावः
सञ्जात इति भावः \। तस्य **आलोक** एव परमानन्द-प्रदत्वात्
**परमोत्सवः,** तेन **निर्वृताः** प्राप्त-दुःख-निवर्तक-सुखाः \।

तत्रानुरूपो दृष्टान्तः---**प्राज्ञम्** इति \। सुषुप्ताव् अविद्यया इव पुनः
परित्याग-शङ्काया निगूढ-स्थितेः \। यद् वा, प्राज्ञः परम-भागवतः,
तं **प्राप्य** **जना** **यथा** इति \। एवम् अप्य् आरम्भ एव दृष्टान्तेन
सम्यक्-सिद्धौ पूर्वस्माद् एव हेतोः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **प्राज्ञं** सुषुप्ति-साक्षिणम् इव
सुषुप्ताव् अविद्यावत् पुनः परित्याग-शङ्काया निगूढ-स्थितेः \।\।९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं
स्व-स्व-प्रकृत्य्-अनुषारेण विविध-भाव-भावुक-सुभगम्-भावुकाः
**सर्वा** एव तम् आलोक्य **विरह-सन्तापं जहुर्** इत्य् आह---**सर्वा**
इत्य्-आदि\। **यथा जनाः प्राज्ञं** भगवद्-भक्तं **प्राप्य**
भगवद्-**विरह-तापं जहति,** तथा इत्य् अर्थः \।\।९\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३६७) :** तेषां भावानां
परमानन्दैक-रूपत्वं दर्शयति---**सर्वा** इति \।\।९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अत एवोपसंहारे एतस्या
वैशिष्ट्यं चोक्तम्, न केवलम् एतासां यूथ-मुख्यानाम् एव
मनोरथ-पूर्तिर् जाता, किन्तु सर्वासाम् अपि इत्य् आह---**सर्वा** इति \।
एवं यूथ-मुख्यानाम् अभीष्ट-प्राप्तौ सत्यां सर्वासाम्
अथानन्दावाप्ति-प्रकारं दर्शयति \। यास् तु विरहजेनाग्निना मूर्च्छिता
इवासन्, ताः \। **केशवः** प्रशस्त-केशवान् \। यद् वा, कस्य सुखस्य
स्पर्शः कामस् तं वशयतीति, साक्षान्-मन्मथ-मन्मथ \[भा।पु।
१०.३२.२\] इत्य् उक्तत्वात् \। उपक्रमे तूक्तम् एव---तासां तत् सौभग-मदं
वीक्ष्य मानं च केशवः \[भा।पु। १०.२९.४८\] इत्य् उक्तम् एव \। तासां
मद-मान-निवृत्तौ सत्यां स्वत एवाविर्भूत इति \। तस्य
**केशवस्यालोकस्** तत्-कर्तृको वा, तेन **परमोत्सवः** परमानन्दः,
तेन **निर्वृताः** सत्यो **विरहजं तापं जहुः** विस्मृतवत्यः इत्य्
अर्थः \। **प्राज्ञम्** ईश्वरं ब्रह्मज्ञं वा सौषुप्तं वात आचार्यैर् एवं
व्याकृतत्वात् \। यद् वा, **प्राज्ञं** रसज्ञं **प्राप्य** रस-जिज्ञासवो
**जनाः यथा तापं जहाति,** तद्वद् इति \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्राज्ञं** परम-भागवतं
**जनाः** संसार-तप्ताः \। गृहेषु तप्ता निर्विण्णा यथाच्युत-जनागमः
\[भा।पु। १०.२०.२०\] इति प्रावृड्-वर्णनोक्तेः \।\।९\।\।

**\॥।**

\।\। १०.३२.१० \।\।

ताभिर् विधूत-शोकाभिर् भगवान् अच्युतो विभुः \।

व्यरोचताधिकं तात पुरुषः शक्तिभिर् यथा \।\।

**श्रीधर-स्वामी (भावार्थ-दीपिका) : पुरुषः** परमात्मा **शक्तिभिः**
सत्त्वादिभिर् यथा \। यद् वा, उपासकः **पुरुषो** ज्ञान-बल-वीर्यादिभिः
\। यद् वा, **पुरुषो**ऽनुशायी प्रकृत्य्-आद्य्-उपाधिभिर् वृतो यथाऽ**धिकं
विरोचते,** तद्वत् \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ताभिः** पूर्वम् उद्दिष्टाभिः
\। भगवद्-दर्शनात् त्यक्त-क्लेशाभिः \। **अच्युतो**ऽस्पृष्ट-शोकः \।
पूर्वम् एवाहम् इहासम् इति \। तत् पुरुषस्य पुरुषत्वम् इति श्रुतेः \।
**पुरुषः** *परमात्मा* \। *सत्त्वादयो* यद्यपि माया-कार्यत्वान्
माया-**शक्तयः**, तथापि मायायाः, मम माया दुरत्यया \[गीता ७.१४\]
इत्य्-आद्य्-उक्तेः, सापि तच्-छक्तिः \। अतस् तस्या अपि तस्यैव
स्त्र्य्-उपकरणानां स्त्री-स्वामिवत् \। एतद्-अर्थस्य विज्ञेयत्वेन
दुर्बोधत्वाद् अर्थान्तरम् आह---

> ज्ञेयो लोके स पुरुषो भजते यो हरिं सदा \।
>
> तद्-अन्यः खुर-शृङ्गादि-वर्जितो द्विपदः पशुः \।\। इत्य्-उक्तेः \।

***पुरुष** उपासकः* भगवद्-भक्तः \। भक्तेर् *ज्ञानाद्य्*-उत्पादकत्वं
प्रथितम् एव \। यद् वा, हरेर् भक्ताधीनत्वेन स्वातन्त्र्याभावाद्
भक्ताधिक्यम् अत्रोक्तम् \।

> प्रसिद्धम् एतल्-लोकेऽस्मिन् स्वामिनः सेवकोऽधिकः \।
>
> सेतुं कृत्वातरद् रामो वायुजोऽब्धिं तु कूर्दनात् \।\। इत्य् अभियुक्तोक्तेः
> \।

ननु पुरुष-पदं जीव-परम्, क्षेत्रज्ञ आत्मा पुरुषः इत्य्-उक्तेः \। तत्
कथम् अन्य-परतया व्याख्यातम् ? इति चेत्, \"तुष्यतु दुर्जनः\" इति
न्यायेनाह---यद् वा, ***पुरुषो**ऽनुशायी* इति \। अनुशायी जीवः
भगवन्-निदानम् अनुशेते प्रलयावस्थायाम् इति निरुक्तेः \। अग्रे गुणेभ्यः
जगद्-आत्मनीश्वरे निमीलितात्मन् निशि सुप्त-शक्तिषु \[भा।पु।
१.१०.२१\][^१२८] इत्य्-उक्तेः \। प्रकृत्य्-आदीत्य् अत्रादिना
महद्-अहङ्कारादि-ग्रहः \। यथा प्रकृतिभिर् गुप्तः पुमान् राजा च
सप्तभिः \[भा।पु। ६.१४.१७\] इत्य्-आद्य्-उक्तेः \।\।१०\।\।

[^१२८]: स वै किलायं पुरुषः पुरातनो

    य एक आसीद् अविशेष आत्मनि \।

    अग्रे गुणेभ्यो जगद्-आत्मनीश्वरे

    निमीलितात्मन् निशि सुप्त-शक्तिषु \।\।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततः श्री-भगवतो\ऽपि
परम-निर्वृत्या भगवत्ता-साराविर्भावेणाधिक-शोभा जातेत्य्
आह---**ताभिर्** इति \। **विधूतो** नाशितः **शोको** विरहजो\ऽन्तस्-तापो
याभिः, **ताभिः** \। तद्-विशेषश् चोक्तः श्री-पराशरेण---

> ततः काञ्चित् प्रियालापैः काञ्चिद् भ्रू-भङ्ग-वीक्षितैः \।
>
> निन्येऽनुनयम् अन्याश् च कर-स्पर्शेन माधवः \।\। \[वि।पु। ५.१३.३०\]
> इति \।

अतस् **ताभिर्** वृतः **भगवान्** सर्वैश्वर्य-सम्पूर्णो\ऽपि,
**अच्युतः** कथञ्चित् कदाचित् कस्माच्चिद् अपि शोभा-मयाच् च्युति-रहितो\ऽपि
अधिकं **यथा** स्यात्, तथा ताभिर् **वि**शेषेण **अरोचत** अशोभत
\। **भगवान्** इति अधिक-हेतुर् वा, विरोचने
तेनैवाशेष-निज-भगवत्ता-सर्वस्व-प्रकटनाद् इत्य् अर्थः \। अत
एवाशेष-शोभाया परां काष्ठां प्राप्तस्यापि ताभिर्
वृतत्वेनाधिक-विरोचनं दृष्टान्तेन साधयति---**पुरुष** इति \। जीवो
ब्रह्मत्वेन स्वतः शर्व-शक्ति-युक्तो\ऽपीन्द्रियादि-**शक्तिभिः**
प्रकटिताभिः सतीभिर् एव **यथा** **अधिकं विरोचते** \। अन्यथा
मूर्च्छितादि-तुल्यता-प्राप्तिः \। एवं माधुर्य-कारुण्यादि-गुण-प्रकटनेन
निज-वल्लभावलि-वृतत्वेनैवाधिका तस्यापि शोभा स्यात् \। अन्यथा
भक्त-वृन्द-सेव्यमानत्वेनाप्य्
अशेष-शोभामय-भगवत्ता-सारापूर्ति-प्रसक्तिर् इति दिक् \। अत
एवाश्चर्येण तद्-बोध-योग्यत्वेन वा **तात** इति सम्बोधनम् \। यद् वा,
तत्-स्मरणात् प्रेम-वैवश्येनैव पूर्ववत् \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततो मद-मानौ परित्यज्य
सर्वा मिलित्वैव तद्-अनुगता बभूवुः, ताभिः श्री-भगवतो\ऽपि
परम-शोभाविर्भावो जात इत्य् आह---**ताभिर्** इति त्रिकेण\।
**विधूत**- इत्य् अत्र कारण-विशेषश् चोक्तः श्री-पराशरेण---

> ततः काञ्चित् प्रियालापैः काञ्चिद् भ्रू-भङ्ग-वीक्षितैः \।
>
> निन्येऽनुनयम् अन्याश् च कर-स्पर्शेन माधवः \।\। \[वि।पु। ५.१३.३०\]
> इति \।

**भगवान्** सर्व-सम्पूर्णो\ऽपि **अच्युतः**, तत्र कथञ्चित्
च्युति-रहितो\ऽपि अधिकं पूर्व-पूर्वतः प्रकृष्टं यथा स्यात्, तथा
**ताभिर्** **वि**शेषेण **अरोचत** \। तादृशस्यापि ताभिस् तादृशत्वे
तद्-आविर्भाव-विशेषे एव दृष्टान्त इत्य् आह---**पुरुष** ईश्वरः \। स
**यथा** भगवद्-रूपेण **शक्तिभिर्**
ऐश्वर्यादि-मय-स्वरूप-शक्तिभिर् वृत एवाधिकं विरोचते, न तु
ब्रह्म-रूपेण ताभिर् आवृत इति \। तथा सो\ऽपि ताभिः
प्रेम-विशेष-मय-स्वरूप-शक्तिभिर् वृत एवाधिकं व्यरोचतेत्य् अर्थः \।
**तात** इति सम्बोधनं परमानुकम्पायाम् \। तातो\ऽनुकम्प्ये पितरि इति
नानार्थात् \। \"परमानुकम्प्यत्वाद् एव रहस्यम् इदं त्वयि प्रकाशयामि\"
इति भावः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : पुरुषो** भगवत्-तत्त्वम्, स
**यथा** भगवद्-रूपेण **शक्तिभिर्**
ऐश्वर्यादिमय-स्वरूप-**शक्तिभिर्** वृत एव **अधिकं विरोचते**, न
तु ब्रह्म-रूपेण **ताभिर्** आवृत इति \। तथासौ **ताभिः**
प्रेम-विशेष-मय-स्वरूप-**शक्तिभिर्** वृत एव **अधिकं व्यरोचत**
इत्य् अर्थः\।\।१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ **भगवान्** अपि
तथैतेन पूर्वं तथा न व्यरोचतेत्य् आह---**ताभिर् विधुत**- इत्य्-आदि
\। **ताभिर् व्यरोचत** इति वाक्यार्थः \। **अधिकं** यथा भवति,
तथा \। एतेन पूर्वं तथा व्यरोचत, एकाकित्वात् \। तत्र
दृष्टान्तः---**पुरुषः शक्तिभिर् यथा** सुप्त-शक्तिः पुरुष ईश्वरस्
तथा न विरोचते, यथोद्रिक्ताभिः शक्तिभिः \। एतेन शक्तीनां सुप्तत्वम्
उद्रिक्तत्वं चेति \। न तु कदापि नाशः, नित्यत्वात् \। **तात** इति
स-विस्मय-हर्षोत्कर्षे सम्बोधनम् \।\।१०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं निवृत्त-तापानां तासां
सम्बन्धेन श्री-कृष्णस्यापि कान्त्य्-अतिशयो जात इत्य् आह---**ताभिर्** इति
\। याभिर् मद-मानौ त्यक्तौ, **ताभिर्** इति \। इदानीं
श्री-कृष्णाविर्भावेन **विधूत-शोकाभिः** निरस्ताकृतार्तत्व-प्रतीतिर् इति
\। अकृतार्थत्वम् अन्यत्वम् एव शोकः, तस्य निवृत्तत्वात् परमोज्ज्वलत्वं
जातम्, अत एव रमण-योग्याभिस् **ताभिर्** वृतो वेष्टितः \। यद् वा,
याभिः कात्यायन्य्-अर्चनेन पतित्व-पुरःसरं रमणं याचितं
व्रत-प्रार्थितः सन् वरं प्रादात्---मयेमा रंस्यथ क्षपाः \[भा।पु।
१०.२२.२९\] इति प्रतिश्रुतम्, **ताभिः** कृत्वा **अधिकं**
नित्य-सिद्धाभ्यो\ऽप्य् अधिको **व्यरोचत** \। **भगवान्** अपि
ऐश्वर्य-विशिष्टो\ऽपि तद्-अनन्यतास्व् एव उरीकृतत्वात् \। ताभिर् वृत
ऐश्वर्याद् **अधिकं व्यरोचत**, यतो\ऽ**च्युतः** तास्व्
अनुराग-च्युति-रहितः \।

यद् वा, विप्रलम्भात् पूर्वं यथा बाहु-प्रसार- \[भा।पु। १०.२९.४६\]
इत्य्-आदि, रेमे[^१२९] तत्-तरलानन्दि \[भा।पु। १०.२९.४६\] इत्य्-आदिनोक्तं
रमणं, ततो\ऽप्य् **अधिकं व्यरोचत** \। विप्रलम्भेन स्थायि-भावस्य
पुष्टत्वात् शोभा-भरः सूचितः \।

[^१२९]: जुष्टम् इति मूले।


तत्र दृष्टान्तम् आह---**पुरुषः** परमेश्वर ईश्वरः द्योतिकाभिः
मायाद्य्-आदिभिः **शक्तिभिस्** तनु-कूलाभिः सर्वोपकारकत्वं न
प्रकाशते, तद्वत् \।\
\
यद् वा, प्राकृतः **पुरुषो** जीवः क्रिया-ज्ञानादि-**शक्तिभिर्** वृतः
शोभते \। स्वर्गादि-मोक्षान्त-पुरुषार्थ-प्राप्ति-योग्यो भवति, तद्-अभावे
न किञ्चित्, तद्वत् भगवान् सर्व-काम-पूर्णो\ऽपि व्रज-सुन्दरी-सङ्गम्
अन्तरेण तिरोधाने मधुर-रस-पराकाष्ठां न लब्धवान् \।
तद्-रस-दर्शनाधिकृतो\ऽपि जनो निर्वृतिर् नाम इदानीं ताभिर् वृतं
दृष्ट्वा निर्वृतो\ऽभवत् \। **तात-** इति सम्बोधनं स्वानुभवो मया
कथ्यते, तत्रावधानं कुर्व् इति\। यत एकाकिनैव रसो न प्राप्यते।
अतो रस-वृद्ध्य्-अर्थं ताभिः सङ्गतः शुशुभे, स्व-दृष्ट्य्-अभिप्रायेण
श्री-शुकः स स्वानुभवं कथयति \।\।१०\।\।

---------------------------------------------------------------------------------------------------------------------

ताभिर् विधूत-शोकाभिर् भगवान् अच्युतो विभुः \।

व्यरोचताधिकं तात पुरुषः शक्तिभिर् यथा \।\।

**विश्वनाथ-चक्रवर्ती (सारार्थ-दर्शिणी) : शक्तिभिः**
सर्वेन्द्रिय-शक्तिभिः \। **पुरुषो** **यथाधिकं विरोचते** \। तासां
वैकल्ये सति तु नात्यन्तं रोचते, एवम् एव कृष्णो\ऽप्य् आसां खिन्नत्वे
खिन्नो नाधिकं रोचते \। आसां **विधूत-शोकत्वेन** अधिक-रुचिमत्त्वे
सो\ऽप्य् अधिकं रोचते इति \। पुरुषस्य यथा स्वेन्द्रिय-सुख एव सुखं,
स्वेन्द्रिय-दुःखे दुःखम् \। एवम् एव कृष्णस्यापि तासां सुख-दुःखाभ्याम्
एव सुख-दुःखे इति गोपी-विषयक-प्रेमवत्त्वं तासां
स्व-स्वरूप-भूतत्वं च ज्ञापितम् \। स्कान्दे प्रभास-खण्डे, यथा---

> षोडशैव सहस्राणि गोप्यस् तत्र समागताः \।
>
> हंस एव मतः कृष्णः परमात्मा जनार्दनः \।\।
>
> तस्यैताः शक्तयो देवि षोडशैव प्रकीर्तिताः \।
>
> चन्द्र-रूपी मतः कृष्णः कला-रूपास् तु ताः स्मृताः \।\।
>
> सम्पूर्ण-मण्डला तासां मालिनी षोडशी कला \।
>
> षोडशैव कलायास् तु गोपी-रूपा वराननाः \।
>
> एकैकशस् ताः सम्भिन्नाः सहस्रेण पृथक् पृथक् \।\। इति \।

प्रमदा शत-कोटीभिर् आकुलिता इत्य् आगमोक्तेस् त्रिंशत्-कोट्यो गोप्यस् तासां
मध्ये षोडश-सहस्राणि गोप्यो मुख्यास् तासाम् अपि मध्ये सहस्राणि
मुख्यतरास् तासाम् एव मध्ये अष्टाव् एता मुख्यतमाः \। अष्टानाम् अपि मध्ये
द्वे राधा-चन्द्रावल्यौ अतिमुख्यतमे \। तयोर् अपि मध्ये श्री-राधा
सर्व-मुख्यतमेति भक्ति-शास्त्र-निर्णयः \।\।१०\।\।

**\॥।**

\।\। १०.३२.११-१२ \।\।

ताः समादाय कालिन्द्या निर्विश्य पुलिनं विभुः \।

विकसत्-कुन्द-मन्दार-सुरभ्य्-अनिल-षट्-पदम् \।\।

शरच्-चन्द्रांशु-सन्दोह-ध्वस्त-दोषातमः शिवम् \।

कृष्णाया हस्त-तरलाचित-कोमल-बालुकम् \।\।

**श्रीधर-स्वामी (भावार्थ-दीपिका) : विकसत्-कुन्द-मन्दारैः सुरभिर्**
योऽ**निलः,** तस्मात् **षट्पदा** यस्मिंस् तत् \।\।११\।\।
**शरच्-चन्द्रांशूनां सन्दोहैः** समूहैर् **ध्वस्तं दोषातमो**
रात्रि-गतं तमो यस्मिंस् तत् \। अतः **शिवं** सुख-करम् \।
**हस्त**-रूपैस् **तरलैस्** तरङ्गैर् **आचिता** आस्तृता **कोमला
बालुका** यस्मिन् \। एवं-भूतं **पुलिनं ताः समादाय निर्विश्य** ताभिर्
वृतोऽधिकं व्यरोचतेति पूर्वेणान्वयः\।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : समादाय** सम्यग्
हस्त-धारणादिनादाय \। **षट्पदा** भ्रमराः \। किरण-सन्दोहस्य
संमार्जनीत्वं ध्वनितम् \। अतः तमो-रहितत्वात् \। यद् वा,
काम-जय-स्फोरणार्थं **शिव**-पदम् \। **कृष्णायाः** कालिन्द्याः \।
आनु-तरङ्गो लोलः स्यात् **तरलः** कुरुलस् तथा इति गोपालः \।
**आचितं** छन्न-सिक्तयोः इति च \। अतस् **तरलैर्** अणु-तरङ्गैः
**निर्विश्य** उपविश्य तत्र पुलिने \। आभिः गोपाङ्गनाभिः \।\।११-१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वि-शब्दोक्तस्य रोचने
वैशिष्ट्यस्य उपकरणान्तरम् अपि दर्शयति---**ता** इति द्वाभ्याम् \।
**सम्यक्** प्रत्येकं सर्वासाम् एव हस्त-धारणादिना **आदाय**
रास-योग्य-पुलिनान्तरं गन्तुं पूर्व-पुलिनतो गृहीत्वा **निर्विश्य**
प्रविश्य मध्यम् अधिष्ठायेत्य् अर्थः \। **विभुर्** व्यापक इत्य् एकस्यापि
सर्वासां युगपत् समादानादि-समावेशार्थम् \।

पुलिनस्य कामोद्दीपन-सामग्र्या रास-क्रीडा-योग्यतां दर्शयंस् तद्
विशिनष्टि---**विकसद्** इति सार्धेन \। वायोः शैत्यं पुलिन-सम्बन्धात्
मान्द्यं च षट्पदास्पदत्वात् सौरभ्यं च व्यक्तम् एव \। **शरद्** इति
**चन्द्रांशूनां** सुप्रसन्नता \। **सन्दोहेति** चन्द्रस्य पूर्णता \।
**ध्वस्त-दोषा** इति रात्रित्वापगमने दिनवत् प्रकाशश् च सूचितः \।
**कृष्णायाः** कृष्णस्य सनामत्वेन सवर्णत्वेन च सख्यं प्राप्तायाः \।
अत एव **हस्त**- इति \। किं वा, विचित्र-शोभादिना तस्यापि
चित्ताकर्षिकायाः \। तद् एवाह---हस्तेति \। हस्तैर् इवावचयनेन
स्थली-वैषम्य-कठिनांश-राहित्यादिकं ध्वनितम् \। अन्यत् तैर्
व्याख्यातम् \।

यद् वा, **ताः समादाय** इति ताभिः सह तद् एव **पुलिनं निर्विश्य**
मध्य-प्रदेशं प्रविश्येत्य् अर्थः \। विशेषेण भवतीति **विभुर्**
बभूव इति शेषः \। निज-वैभवं प्रकटयामासेत्य् अर्थः \। तच् च
तद्-दर्शन- \[१३-१४\] इति द्वाभ्यां वक्ष्यते \। अन्यत् समानम्
\।\।११-१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वि-शब्दोक्तस्य रोचने
वैशिष्ट्यस्य उपकरणान्तरम् अपि दर्शयति---**ता** इति द्वाभ्याम् \।
**सम्यक्** प्रत्येकं सर्वासाम् एव हस्त-धारणादिना **आदाय**
रास-योग्यं पुलिनान्तरं गन्तुं पूर्व-पुलिनतो गृहीत्वा **निर्विश्य**
प्रविश्य मध्यम् अधिष्ठायेत्य् अर्थः \। **विभुर्** व्यापक इत्य् एकस्यापि
सर्वासां युगपत् समादानादि-समावेशार्थम् \।

पुलिनस्य भावोद्दीपन-सामग्र्या रास-क्रीडा-योग्यतां दर्शयंस् तद्
विशिनष्टि---**विकसद्** इति सार्धेन \। वायोः शैत्य-सौरभ्ये स्पष्टे \।
मान्द्यं च षट्पदास्पदत्वात् \।

**शरद्** इति **चन्द्रांशूनां** सुप्रसन्नता \। **सन्दोह**- इति
चन्द्रस्य पूर्णता **ध्वस्ता**

**दोषा** इति दिनवत् प्रकाशश् च सूचितः \। **कृष्णायाः** श्री-कृष्णस्य
स-नामत्वेन स-वर्णत्वेन च सख्यं प्राप्तायाः \। अत एव **हस्त-**
इति \। किं वा, विचित्र-शोभादिना तस्यापि चित्ताकर्षकत्वेन तन्-नाम्न्याः
वृन्दावनं गोवर्धनम् इत्य्-आदिः \। **हस्त-** इति हस्तैर् इवावचयनेन
स्थली-वैषम्य-कठिनांश-राहित्यादिकं ध्वनितम् \। अन्यत् तैः \।

**ताः समादाय** इति ताभिः सह तद् एव **पुलिनं निर्विश्य**
मध्य-प्रदेशं प्रविश्येत्य् अर्थः \। विशेषेण भवतीति **विभुर्**
बभूव इति शेषः \। निज-वैभवं प्रकटयामासेत्य् अर्थः \। तच् च
तद्-दर्शन- इत्य्-आदि-द्वाभ्यां वक्ष्यते \। अन्यत् समानम् \।\।११-१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** किं कृत्वा व्यरोचत ? इत्य्
आह---**ताः समादाय** इत्य्-आदि द्वाभ्याम् \। **ताः समाधाय**
**कालिन्द्याः** **पुलिनं निर्विश्य** \। आदि-दीपकम् इदम् \। तद्
विशिनष्टि---**विकशद्भिः कुन्दैर् मन्दारैश्** च **सुरभयो**
येऽ**निलाः,** तत्-सङ्गिनः **षट्-पदा** यत्र कृष्णोऽत्रागत्य
क्रीडिष्यतीति कृत्वा **कृष्णाया हस्तेन तरलं** यथा स्यात्, तथा
**आचिताः** सम्यङ्-मार्जिताः **कोमला बालुका** यत्र \।\।११-१२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** व्यरोचत इत्य् उक्तम् \।
वैशिष्ट्यं प्रस्तुत-श्लोकेन निबध्नाति रास-क्रीडार्थं यत्-कृतवांस् तद्
आह---**ता** इति \। यासां मद-मान-निवृत्त्य्-अर्थम् अन्तर्धाणेन स्थितः
**ताः समादाय** हास्य-नख-स्पर्श-भाव-गर्भेण हस्त-ग्रहणादिना
सम्यक्तया गृहीत्वा यत्र पुलिने गानं कृतं ततो\ऽपि विशालं चिकीर्षत
व्यरोचतेति पूर्वेणैवान्वयः \। **कालिन्द्या** इति पदेन
शृङ्गार-रस-प्रवाह-भर-सूचितः \। **विभुर्** इति
सर्व-संनिहितत्वेन सर्वासां सम्माननेन च सामर्थ्यम् उक्तम् \।

पुलिनस्य शृङ्गारोद्दीपकत्वेन रास-विलास-योग्यतया
विशिनष्टि---**विकसद्** इति \। विकसन्ति **कुन्द-मन्दार**-पुष्पाणि, तैः
**सुरभिर्** यो\ऽ**निलः,** तेन **षट्पदा** यस्मिन् \।
कालिन्दी-सम्बन्धेन वायोः शैत्यम् उक्तम् \। कुन्द-मन्दार-सम्बन्धेन
सौरभ्यं, वन-नैकट्यान् मान्द्यम् \। अनेन परमोद्दीपक-सामग्री-सम्पत्
सूचितेति \।\।११\।\।

सर्वास्याः सामग्र्याः कामोद्दीपकत्वं निरूपयन् उज्ज्वलताम् आह---**शरद्**
इति \। शरत्-कालीनो यश् **चन्द्रस्** तस्य **अंशूनां** किरणानां
**सन्दोहः** समूहः, तेन **ध्वस्तं** **दोषा-तमः**
रात्रि-सम्बन्धि-तमो यस्मिन्, अनेन शरद-र्तौ उज्ज्वलत्वं
प्रसन्नता-हेतुत्वं च सूचितम् \। चन्द्रस्यापि पूर्णत्वम् उज्ज्वलत्वं
सूचितम् \।

**कृष्णाया** इति नामतः वर्णतश् च साम्येन तद्-विलास-साहाय्यं
साहचर्यं च सूचितम् \। **हस्त-** इति हस्ता इव **तरलास्** तरङ्गाः,
तैर् **आचिता** नीचोच्च-राहित्येन विस्तृइता[^१३०] **कोमला बालुका** यस्मिन्
\। अनेन कोमलतया स्पर्श-मात्रतः पादयोः सुख-प्रदत्वं सूचितम्
\।\।१२\।\।

[^१३०]: विस्मिता इति मूले।


---------------------------------------------------------------------------------------------------------------------

ताः समादाय कालिन्द्या निर्विश्य पुलिनं विभुः \।

विकसत्-कुन्द-मन्दार-सुरभ्य्-अनिल-षट्-पदम् \।\।

शरच्-चन्द्रांशु-सन्दोह-ध्वस्त-दोषातमः शिवम् \।

कृष्णाया हस्त-तरलाचित-कोमल-बालुकम् \।\।

**विश्वनाथ-चक्रवर्ती (सारार्थ-दर्शिणी) :** ततश् च **ताः**
**सम्यक्** हास्य-हस्त-ग्रहादिना **आदाय** **निर्विश्य पुलिनं** प्रविश्य
च व्यरोचतेति पूर्वेणैवान्वयः \। पुलिनं विशिनष्टि
सार्धेन---**विकसद्भिः कुन्दैर्** **मन्दारैः** **सुरभिर्**
यो\ऽ**निलः**, तस्मात् **षट्पदा** यस्मिंस् तत् \। वायोः शैत्यं
पुलिन-सम्बन्धात्, मान्द्यं षट्पदास्पदत्वात् \। **शरच्-चन्द्रांशूनां
सन्दोहैर् ध्वस्तं दोषाया** रात्रेस् **तमो** यत्र तत् \। **शिवम्** अत
एव सुखदं **यमुनाया हस्त**-रूपैस् **तरलैस्** तरङ्गैर् **आचिता**
आस्तृता **कोमला बालुका** यस्मिंस् तत् \।\।११-१२\।\।

**\॥।**

\।\। १०.३२.१३ \।\।

तद्-दर्शनाह्लाद-विधूत-हृद्-रुजो

मनोरथान्तं श्रुतयो यथा ययुः \।

स्वैर् उत्तरीयैः कुच-कुङ्कुमाङ्कितैर्

अचीकॢपन्न् आसनम् आत्म-बन्धवे \।\।

**श्रीधर-स्वामी (भावार्थ-दीपिका) :** ताश् च **मनोरथानाम् अन्तं
ययुः** पूर्ण-कामा बभूवुः \। **श्रुतयो यथा** इति \। अयम्
अर्थः---यथा कर्म-काण्डे श्रुतयः परमेश्वरम् अपश्यन्त्यस्
तत्-तत्-कामानुबन्धैर् अपूर्णा इव भवन्ति, ज्ञान-काण्डे तु परमेश्वरं
दृष्ट्वा तद्-आह्लाद-पूर्णाः कामानुबन्धं जहति, तद्वद् इति \। आप्त-कामा
अपि प्रेम्णा तम् अभजन्न् इत्य् आह---**स्वैर्** इति \। **अचीकॢपन्**
रचयामासुः \। **आत्म-बन्धवे**ऽन्तर्यामिणे \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *ता* यूथी-भूताः \।
*पूर्ण-कामाः* प्राप्ताभिलषितार्थाः \। दृष्टान्त-सिद्धम् अर्थं
स्फुटयति---*अयम् अर्थः* इति \। *कर्म-काण्डे* पूर्व-मीमांसायाम् \।
***श्रुतयः*** तद्-अभिमानिन्यो देवताः \। *परमेश्वरं* परमात्मानम् \।
वर्ष्मोऽस्मि समानानाम् \[पा।गृ।सू। १.३.८\][^१३१] इत्य्-आदिभिः \। अवन्तु नः
पितरः \[ऋ।वे। १.१०६.३\] इत्य्-आदिभिश् च \। केवल-कामानुबन्धि-कर्म
प्रतिपादनेन *अपश्यन्त्यो* वर्णयन्त्यः *तत्-तत्-कामानुबन्धैः*
सर्वाच्छादकत्व-पित्रादि-प्रीणनादिभिर् *अपूर्णा इव* \। इतीव-शब्देन
कर्मणोऽप्य् अन्तः-करण-शुद्धि-द्वारा तद्-दर्शनोपयोगित्वम् उक्तम् \।
*ज्ञान-काण्डे* उत्तर-मीमांसा-रूपे \। *परमेश्वरं*---सर्वं खल्व् इदं
ब्रह्म \[छा।उ। ३.१४.१\] इति, ब्रह्माहम् अस्मि \[बृ।आ।उ। १.४.१०\] इत्य् एवं
चराचरात्म-सहितम् आत्म-तत्त्वं दृष्ट्वानुभूय तद् आह्लाद-पूर्णाः
स्वात्म-ज्ञानानन्द-पूर्णाः कामानुबन्धं तत्-तत्-कर्मज-सुखेहां जहति,
ब्रह्मानन्दे सर्वानन्दानाम् अन्तर्-भूतत्वात् \। तस्य मात्राम् उपजीवन्त्य्
अन्ये इत्य्-आदि-श्रुतेः \। तद्वद् इति प्राप्तात्मानन्दवत् कामानुबन्धं हित्वा
तद्-दर्शनाह्लादेन श्री-कृष्ण-दर्शनानन्देन **विधूता** नष्टा
**हृद्-रुजो**ऽविषयी-करण-लक्षणा यासां, तास् तथा \। *आप्त-कामा*
श्री-कृष्ण-दर्शनेन पूर्ण-मनोरथा अपि \। *प्रेम्णा* अनुरागेण \। *तं*
श्री-कृष्णम् \। **उत्तरीयैः** प्रावरण-वस्त्रैः \।
**कुच-कुङ्कुमाङ्कितैर्** अनेनैकैक-वस्त्रा अप्य् आनन्द-विवशाः सत्यस्
तैर् एव **आसनं** ददुर् इति ध्वनितम् \। **आत्म-बन्धव** इति
देह-बन्धु-दर्शनेऽपीति कर्तव्यता-विस्मृतिर् भवति किम्
उतात्म-बन्धु-दर्शन इत्य् आह \।\।१३\।\।

[^१३१]: वर्ष्मो\ऽस्मि समानानाम् उद्यताम् इव सूर्यः \। इमन्तम् अभितिष्ठामि
    यो मा कश् चाभिदासति \।\। विवाह-संस्कारस्य अन्तर्गत-मन्त्रः \।
    पाराशार्य-गृह्य-सूत्रः \।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततोऽतिहृष्टानां
प्रेम-सेवाम् आह---**तद्** इति \। **तस्य** क्रीड-विशेषोत्सुकस्य विभोर्
**दर्शनेनाह्लादः,** तेन **वि**शेषतो **धूता** नाशिता **हृद्-रुजः**
सर्वाधयो यासाम्, तथा-विधेन तेन सह तत्रागमनेन
रास-क्रीडा-निर्धारात् \। विधूत-शोकाभिर् \[भा।पु। १०.३२.१०\] इति पूर्वं
विरह-शोक-मात्रस्य नाशनम् \। अधुना त्व् अशेष-हृद्-रुजाम् इति भेदः \।
अत एव **मनोरथान्तं ययुः** \।

यद् वा, उपमा-गर्भितं ज्ञेयम् \। **मनोरथान्तम्** इव **ययुः,**
रास-क्रीडा-प्रत्यासत्तेः \। **यथा श्रुतयो**ऽपि तद्-गुणादि-वर्णनात् तं
प्राप्ता इव भवन्ति, न तु सम्यग् लभन्ते, साक्षाद्-अप्राप्तेः\। सा
चोक्तैव श्री-ब्रह्म-स्तुतौ---अद्यापि यत्-पद-रजः श्रुति-मृग्यम् एव
\[भा।पु। १०.१४.३४\] इत्य्-आदिना \।

यद् वा, **तस्य** विभोर् **दर्शनाह्लादेन विधुता हृद्-रुग्**
विरहार्ति-लक्षणा यासां, तथा-भूताः सत्यो **मनोरथस्य** तु
क्रमेणैवागमात् \। **श्रुतयो**ऽपि क्रमेण ईश्वरं दृष्ट्वा काम-जालं
त्यजन्ति \।

यद् वा, **मनोरथानाम् अन्तं** निष्ठाम्, यस्मात् परो मनोरथो नास्ति \।
तं प्राप्ताः क्रीड-विशेषम् ऐच्छन्न् इत्य् अर्थः \। **श्रुतयो**ऽपि ईश्वरं
दृष्ट्वा तद्-भक्ति-विशेषम् इच्छन्ति \। अत एव **आसनम् अचीकॢपन्**
विचित्र-चारु-प्रकारेण रचयामासुः \। कैः ? **स्वैः** स्वयं परिहितैः
**उत्तरीयैः** कुच-कञ्चुकोपरि-विन्यस्तैः कञ्चुकस्य
सूक्ष्मतर-वस्त्रत्वात् विरह-रोदन-धारापाताच् च
**कुच-कुङ्कुमेनाङ्कितैर्** भूषितैर् इत्य् अर्थः \।

ननु अशेष-गुणवतीभिः कथं लज्जा ताभिः परिहृता ? कथं वा
प्रभवे कुच-कुङ्कुमाक्तैर् आसनं दत्तम् ? तत्राह---**आत्म-** इति \।
आत्मभ्योऽपि **बन्धुः** प्रेयान्, तस्मै आत्म-कोटि-प्रेष्ठायेत्य् अर्थः \।
अतोऽस्य भूम्य्-उपवेशेन परम-स्व-दुःखापत्तेः सख्य-प्रेम-विशेषाच्
चेत्य् अर्थः \। तेनैव बलाद् अत्यन्ताग्रहादिभिस् तथा प्रेरणेन
स्वातन्त्र्याभावाद् इत्य् अर्थः \। आसन-कल्पनं पुनर् अन्तर्धान-शङ्कया
तत्रैवावृत्य रिरक्षिषया \। किं वा, स्वाभिप्रेत-सुख-पिपृच्छिषयेति
दिक् \। अन्यत् तैर् व्याख्यातम् \।

यद् वा, **आत्मनो**ऽपि सकाशात् **बन्धुः** प्रियः, तस्मै
परम-प्रियतमाय, प्रेम-भर-वैवश्याद् इत्य् अर्थः \। एवं
स्व-स्वोत्तरीयेण तस्य च परम-सूक्ष्म-वस्त्रतया सर्वा अपि
विस्तीर्णोच्चासनार्थम् एकत्रैव \। किं वा, स्व-स्व-वर्गादि-भेदेन पृथक्
पृथग् एव कल्पयामासुर् इति ज्ञेयम् \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततोऽतिहृष्टानां प्रेम-सेवाम्
आह---**तद्** इति \। **तस्य** क्रीड-विशेषोत्सुकस्य विभोर् **दर्शनेन**
य **आह्लादः,** तेन **वि**शेषतो **धूता** नाशिता **हृद्-रुजः** सर्वाः
आधयो यासाम् \। तथा-विधेन तेन सह तत्रागमनेन
रास-क्रीडादि-मय-चिर-स्थितिर् निर्धारिता, पूर्व-शङ्कापगमात् \। न
केवलं परम-दुःख-शान्तिर् एव, अपि तु परम-सुख-प्राप्तिर् अपि जातेत्य्
आह \। **मनोरथस्य** वाञ्छितस्य **अन्तं** परां काष्ठां **ययुर्**
इति \।

तत्र दृष्टान्तः---**श्रुतयो यथा** इति \। श्रुतयोऽपि
तादृश-लीला-विशिष्टं तं प्रकाश्य निज-निज-नाना-तात्पर्य-दौःस्थ्यं
परित्यजन्ति \। परम-तात्पर्य-पर्यवसानं च प्राप्नुवन्तीति \। तद्
उक्तम् एकादशे स्वयं श्री-भगवतः---यस्यां न मे पावनम् अङ्ग
कर्म[^१३२] \[भा।पु। ११.११.२०\] इत्य्-आदि \। द्वादशे श्री-सूतेन
स्व-सुख-निभृत-चेतास् तद्-व्युदस्तान्य-भाव \[भा।पु। १२.१२.६९\]
इत्य्-आदि च \। तत्राप्य् एषा परम-प्रेम-मय-रास-लीलेति \। श्रुतयोऽप्य्
अत्रैव कृतार्था जाता इत्य् अस्या लीलाया महिमापि दर्शितः \। अतः
सहोक्ति-नामालङ्कारोऽयं व्यञ्जितः \।

[^१३२]: यस्यां न मे पावनम् अङ्ग कर्म स्थित्य्-उद्भव-प्राण-निरोधम्
    अस्य \।

    लीलावतारेप्सित-जन्म वा स्याद् बन्ध्यां गिरं तां बिभृयान् न धीरः
    \।\।


ततश् च सुस्थिर-चित्ताः सत्यः **आसनम् अचीकॢपन्**
विचित्र-चारु-प्रकारेण रचयामासुः \। कैः ? **स्वैः** स्वयं परिहितैः
**उत्तरीयैः** सर्वाङ्गीण-वस्त्रस्यान्तर्गतैः कुच-पट्टिकां वेति
वक्ष्यमाणानुसारेण हृदयावरण-रूपैः विरह-रोदन-धारा-पातात्
**कुच-कुङ्कुमेनाङ्कितैर्** इत्य् अर्थः \।

ननु कथं लज्जा-शैथिल्यम् इव आभिर् अङ्गीकृतं ? स्वीय-युक्तैः
वस्त्रैर् आसनं दत्तं च ? तत्राह---**आत्म-** इति **आत्मनो बन्धवे**
\। आत्मीयत्वेन मित्रत्वेन च भावाद् इत्य् अर्थः \। अन्यत् तैः \।
**आसनं** चेदं सर्वासां सूक्ष्म-वस्त्र-मय-विस्तीर्णम् एकम् एव वर्गशः
पृथक् पृथग् एव ज्ञेयम् \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तद्-दर्शन-** इति \। **तस्य**
क्रीडा विशेषौत्सुक्यस्य विभोर् **दर्शनेन** इत्य्-आदिको विग्रहः \।
तथा-विधेन तेन सह तत्रागमनेन रास-क्रीडादि-मय-चिर-स्थितिर्
निर्धारिता, पूर्व-शङ्कापगमात् \। परम-सुख-प्राप्तिर् अपि जातेत्य्
आह---**मनोरथान्तम्** इति \। तत्र दृष्टान्तः---**श्रुतयो यथा** इति
\। तल्-लीलानुभवेनोभयत्रापि परम-कृतार्थत्वाद् इति सहोपमेयं
यथा-शब्देन व्यज्यते \।\।१३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्र गत्वा उपरिरिक्षुं
श्री-कृष्णम् आलक्ष्य सर्वा आसनं कल्पयामासुर् इत्य् आह---**तद्-दर्शन-**
इत्य्-आदि \। \"ताः\" इत्य् अध्याहार्यम् \। **आत्म-बन्धवे** श्री-कृष्णाय
**आसनम् अचीकॢपन्** \। कैः ? **स्वैर् उत्तरीयैः** \। प्रत्येकम्
एवोत्तरीयम् आकृष्य उपर्य् उपरि कृत्वा बहूच्चम् आसनं चक्रुर् इति
बहु-वचन-महिमा \। कीदृशैः ? **कुच-कुङ्कुमाङ्कितैः** \। तेन
आसनस्य पूजापि कथिता \। अत्युच्चासनतया सर्व-निरीक्षणं सुकरम् इत्य्
अर्थः \।

कीदृश्यः ? **तस्य दर्शनाह्लादेन विधुत-हृद्-रुजः** \।
विधूत-हृद्-रुक्त्वे दृष्टान्तः---**मनोरथान्तं यथा श्रुतयो
ययुः**---श्रुतयो भगवत्-परा उपनिषदो यथा
चिर-काल-कृत-चरणारविन्द-प्राप्ति-रूपस्य मनोरथस्य अन्तं परिणामं
गोप्य्-अन्तर-रूपेण प्रापुः \। ततश् च विधूत-हृद्-रुजोऽपि यथा
बभूवुः, तथेत्य् अर्थः \। **स्वैर् उत्तरीयैर्** आसन-कल्पने सर्वा एव
निरुत्तरीया बभूवुर् इति न मन्तव्यम् \। तदैव योगमायया प्राग्वद्
उत्तरीय-सम्पादनं कृतम् इति \।\।१३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अधुना तासां
प्रेम-विजृम्भितं चेष्टितम् आह---**तद्-दर्शन-** इति \।
ईषन्-मद-मानसत्वे येनान्तर्हितं, **तस्य दर्शनात्** य **आह्लाद**
आनन्दः, तेन **विधूताः** स-मूलं नाशिताः **हृद्-रुजो**
विरहजार्ति-पीडाः यासां ताः \।

यद् वा, **तस्य दर्शनं** ज्ञानं विचार इति यावत्---\"इदं
रासोपयोगि-स्थलम्, अत्र वने एवं विहारः कर्तव्यः, अत्र कालिन्द्याम्
एवं जल-विहारः कर्तव्यः\" इति तेन निर्धारणेन स-मूलं नाशिता
हृदय-पीडा यासां ताः \। इतः परम् एवाहितो नाभविष्यतीति निश्चिन्ता इत्य्
अर्थः \।

**मनोरथान्तं** मनोरथानां वाञ्छितानाम् अन्तं परां काष्ठां **ययुः**
प्रापुः, भाविनोऽर्थस्य निश्चयात् \। **यथा श्रुतयः** कर्म-काण्डे
ईश्वरम् अपश्यन्त्यस् तप्ता भवन्ति, ज्ञान-काण्डे चेश्वरं दृष्ट्वा
मनोरथान्तं प्रापुनुवन्ति पूर्ण-मनोरथा भवन्ति, तद्वद् इति\। यद्
वा, **श्रुतयो** नित्य-विहारिणं तत्-कदम्ब-मध्यस्थं
किशोराकृति-श्री-कृष्णं दृष्ट्वा कामितवत्य ततस् तासां वरो दत्तः---पुरा
सारस्वते कल्पे व्रजे गोप्यो भविष्यथ इति उपनिषद्-रूपास् ता एव
कुमारिका जाताः \। एता यथा मनोरथान्तं मनोरथानाम् अन्तम् अवसानं
ययुः, परिपूर्ण-कामा बभूवुः, तथा अन्या अपि सादि-नित्याः सर्वा अपि
मनोरथान्तं ययुः, अस्य रास-विलासस्यैतत् प्रयुक्तत्वात् \।

अत एव **स्वैर् उत्तरीयैः** कुचोपरि विन्यस्तैः सूक्ष्मैः कोमलैः तैर्
एव **आसनम् अचीकॢपन्** \। आसन-रचन-प्रयोजनम् आह जिज्ञासा या किञ्चित्
पृष्ट-कामा अन्वेषण-जनित-श्रम-जलेन कुच-कुङ्कुमस्याङ्कितत्वम् \। अत
एव **कुच-कुङ्कुमाङ्कितैर्** इत्य् उक्तम् \। यद् वा,
विरहार्ति-जनित-रुदिताश्रु-धारा-सिक्तत्वात् उत्तरीयानां
कुच-कुङ्कुमाङ्कितत्वम् \। अत एव स्वीयातिनिवेदनम् अपि सूचितम् \।

ननु गौरवोचित-प्रीति-विषयत्वेन चेद् अयम् आराध्यः, तर्हि स्वैर्
उत्तरीयैर् आसन-कल्पनं कथम् ? इति चेत् तत्राह---**आत्म-बन्धवे**
\। आत्मा च बन्धुत्वं प्रेष्ठावधि-भूत-प्रेम-बन्धन-हेतुश् च तस्मै
\। यद् वा, आत्मनः चित्तं बध्नाति स्वस्मिन् संयोजयतीति तस्मै \। यद्
वा, आत्मनः क्षेत्रज्ञस्य बन्धवे अन्तरङ्गाय \। अत एव तस्यासनः
कल्पनम् उचित एव \। यद् वा, **कुच-कुङ्कुमाङ्कितैर्** इति लिङ्गात्
कुच-कुङ्कुम-च्छद्मना स्वानुराग एव तस्यासनत्वेन कल्पितवत्य् अर्थः
\।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र तासां
सख्य-समुचितां प्रेम-सेवाम् आह---**तस्य** कृष्णस्य **दर्शनानन्देन**
खण्डित-सर्व-मनो-दुःखा व्रज-सुन्दर्यः **स्वीयैर् उत्तरीयैः
कुच-कञ्चुकोपरिस्थैर्** अतिसूक्ष्म-वस्त्रैर् **आत्म-बन्धवे** तस्मै
**आसनं** तथा **अचीकॢपन्न्** उपजह्रुर् **यथा श्रुतयो**
महोपनिषदोऽपि **मनोरथानाम् अन्तं** परम-काष्ठां **ययुः** \।
यतोऽधिकोऽन्यो मनोरथो न सम्भवति, तं प्रापुः \। \। यद् दृष्ट्वा
\"वयम् अपि व्रजे गोप्यो भूत्वा श्री-कृष्णेन सहैवं
स्व-कुच-कुङ्कुम-स्तिमित-वस्त्रार्पणादिना कदा विलसामः ?\" इत्य्
उत्कण्ठिता बभूवुर् इत्य् अर्थः \। अत एव **श्रुतयो**
गोपीत्व-प्राप्त्य्-अर्थं तद्-अनुगति-व्यञ्जकं तीव्रं तपश् चक्रुर् इति
बृहद्-वामनीया कथा[^१३३] \।

[^१३३]: श्रुतय ऊचुः---

    कन्दर्प-कोटि-लावण्ये त्वयि दृष्टे मनांसि नः \।

    कामिनी-भावम् आसाद्य स्मर-क्षुब्धान्य् असंशयम् \।\।

    यथा त्वल्-लोक-वासिन्यः काम-तत्त्वेन गोपिकाः \।

    भजन्ति रमणं मत्वा चिकीर्षाजनि नस् तथा \।\।

    श्री-भगवान् उवाच ---

    दुर्लभो दुर्घटश् चैव युष्माकं सुमनोरथः \।

    मयानुमोदितः सम्यक् सत्यो भवितुम् अर्हति \।\।

    आगामिनि विरिञ्चौ तु जाते सृष्त्य्-अर्थम् उद्यते \।

    कल्पं सारस्वतं प्राप्य व्रजे गोप्यो भविष्यथ \।\।

    पृथिव्यां भारते क्षेत्रे माथुरे मम मण्डले \।

    वृन्दावने भविष्यामि प्रेयान् वो रास-मण्डले \।\।

    जार-धर्मेण सुस्नेहं सुदृढं सर्वतो \ऽधिकम् \।

    मयि सम्प्राप्य सर्वे \ऽपि कृत-कृत्या भविष्यथ \।\।

    \[सेए विश्वनाथ\ऽस् *आनन्द-चन्द्रिका* तो उन् १.२१ ओर्
    *भगवत्-सन्दर्भ* ४९\]


> स्त्रिय उरगेन्द्र-भोग-भुज-दण्ड-विषक्त-धियो
>
> वयम् अपि ते समाः सम-दृशोऽङ्घ्रि-सरोज-सुधाः \।\। \[भा।
> १०.८७.२३\] इति तासाम् उक्तिश् च \।

तत्र पूर्व-काल-गत-कृष्णावतार-दर्शिन्यः श्रुतयो
लब्ध-चरम-मनोरथा एतस्मिन् कल्पे गोप्यो बभूवुर् एव \। एतस्मिन् काले
तु लब्ध-मनोरथा एताः श्रुतयोऽग्रिम-कल्पे गोप्यो भविष्यन्ति श्रुतीनाम्
आनन्त्याद् इति ज्ञेयम् \।\।१३\।\।

**\॥।**

\।\। १०.३२.१४ \।\।

तत्रोपविष्टो भगवान् स ईश्वरो

योगेश्वरान्तर्-हृदि कल्पितासनः \।

चकास गोपी-परिषद्-गतोऽर्चितस्[^१३४]

त्रैलोक्य-लक्ष्म्य्-एक-पदं वपुर् दधत् \।\।

[^१३४]: \"अच्युतः\" इति पठितं विष्वनाथेन।


**श्रीधर-स्वामी (भावार्थ-दीपिका) : गोपी**-सभा-**गतस्** ताभिः
संमानितः सन् **चकास** शुशुभे\। **त्रैलोक्ये** या **लक्ष्मीः** शोभा,
तस्या **एकम्** एव **पदं** स्थानं तद् **वपुर् दधद्** दर्शयन्
\।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** गोप्य्-उत्तरीयासने \।
यो **योगेश्वराणां** सनकादि-प्रभृतीनाम् **अन्तर्** **हृदि**
हृदय-पद्म-कर्णिकायां विमलोत्कर्षिण्य्-आदि-शक्तिभिः **कल्पितासनः**
**स** एव **ईश्वरो** नन्दनन्दन-रूपेण *गोपी-सभा-गत* इति
समन्वयः \। **चकास** काशृ दीप्तौ \। **अर्चितः**
आसन-ताम्बूल-नर्म-सस्मितापाङ्गादिभिः *संमानितः* \। धातूनाम्
अनेकार्थत्वाद् दर्शनेऽपि दधातिर् अस्ति \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : योगेश्वरान्तर्-हृदि
कल्पितासन** इत्य्-आदि \। तथा-भूतोऽपि **तत्र**
गोप-कुच-कुङ्कुमाक्त-पट एव **उपविष्टो** रराजेत्य् अर्थः \।
**योगेश्वरान्तर्-हृदये उपविष्टस्** तथा न राजत इति यावत् \।
तत्रोत्प्रेक्ष्यते **वपुर् दधत्** वपुर् दधानं मूर्तं
**त्रैलोक्य-लक्ष्म्य्-एक-पदम्** इव त्रैलोक्य-लक्ष्म्या यद् एकं मुख्यं
पदं व्यवसायः स इव मूर्तः \। अथवा त्रैलोक्य-लक्ष्म्य्-एक-पदं
गोपीनां वपुर् दधत् आलिङ्गन्न् इति भावाह् \। **अर्चितः**
प्रणय-परिहास-विकस्वर-वचः-प्रसूनैर् इव ताभिः पूजित इत्य् अर्थः
\।\।१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : ईश्वरः**
परम-स्वतन्त्रोऽपि **भगवान्** सर्वैश्वर्य-परिपूर्णोऽपि
रसिक-शिरोमणिः प्रेमामृतार्णव-वर्धनः श्री-कृष्ण-चन्द्रस् तस्मिन्न्
**आसन** **उपविष्टः** सन् **चकास** \। यद् वा, **भगवान्** इति
तेनैव तस्य भगवत्ता-सार-प्रकटनम् इत्य् अभिप्रेतम् \। इत्य्-आदिना इति
सर्व-शक्तिमत्त्वम् \। पृथक्त्वेन **कल्पितासन**-समूहे तासां स्वस्य च
सन्तोष-विशेषार्थं तत्-तद्-अलक्षितत्वेनैकस्यापि पृथक्तयैवोपवेशात्
\। **योगेश्वरैः** सिद्ध-समाधिभिः श्री-सनकादिभिर् अपि
**अन्तर्-हृदि** एकाग्रतां प्रापिते चित्ते **कल्पितं** मानस-पूजायां
तद्-उपवेशार्थं विचित्र-रत्नादिना प्रयत्नेन रचितम् \। किं वा, आसनं
कल्पयामीत्य् एवम् अर्पितम् आसनम् एव यस्येति तस्य साक्षात् तत्-स्वीकारोऽपि
नास्तीति ध्वनितम् \।

तादृशोऽपि चकासेत्य् अत्र हेत्व्-अन्तरं **गोपीनां परिषदं** सभां
प्राप्तः \। बहुल-मण्डलाकारेण उपविष्टानां तासां मध्य-वर्ती सन्न् इत्य्
अर्थः \। अनेनापि पूर्ववद् ऐश्वर्यम् ऊह्यम् \। किं च, **अर्चितस्** ताभिः
सम्मानित आसन-कल्पनेनैव \। किं वा, ताम्बूलादि-समर्पणेन नर्मादिना
कटाक्षादिना वा \। अत एव **त्रैलोक्य-** इति श्री-भगवद्-वपुषः
सर्वदा त्रैलोक्य-लक्ष्मी-पदत्वेऽपि, अधुना अतः सर्व-कालाद् वैशिष्ट्यं
सूच्यते अनेन चकासन-प्रकारोऽपि दर्शितः \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स प्रेम-रसाम्बुधि-वर्धनः
श्री-कृष्ण-चन्द्रः स्वयं **भगवान्** ऐश्वर्यादि-षड्गुण-सम्पन्नोऽपि,
तथा **ईश्वरः** नित्यम् अपूर्वापूर्व-तत्-प्रकाशन-समर्थोऽपि **तत्र**
तस्मिन्न् **आसने उपविष्टः** सन् **चकास**, तत्र
तत्रासम्भव-शोभाविर्भाववान् बभूव \।

अन्यत्र पुनर् असौ परम-दुर्लभ एवेत्य् आह---**योगेश्वरैः**
सिद्ध-समाधिभिः श्री-रुद्रादिभिर् अपि **अन्तर्-हृदि** एकाग्र-चित्ते
**कल्पितं** भावना-मात्रेण स्थापितम् **आसनं** यस्य तादृशोऽपि \।
अलुक् समासः \। अर्थात् तैर् एव कल्पितम् इति वा \। तस्मात् तासां
सम्बन्धस्यैवैष महिमेति भावः \। तत्र च वैशिष्ट्यम् आह---**गोपी**
इति \। यद् वा, तादृशेन **गोपी-परिषद्-गतत्वेन** एव
**योगेश्वरान्तर्-हृदि-कल्पितासन** इति ज्ञेयम् \।

किं च, **अर्चितः** आसन-ताम्बूल-नर्म-सस्मितापाङ्गादिना सम्मानितः \।
किं कुर्वंश् चकाश ? **त्रैलोक्ये** प्राकृताधो-मध्योर्ध्व-लोके
परम-व्योमाख्य-महा-वैकुण्ठ-पर्यन्ते या **लक्ष्मीस्**
तत्-तद्-अनन्त-स्वाविर्भाव-पर्यन्त-वस्तूनां नाना-शोभादि-सम्पत्तिः \।
तस्या **एकम्** अनन्यत् **पदम्** आश्रय-भूतं **वपुः** प्रकाशं
बिभ्रत्, तासाम् अग्रे धारयन् प्रकटयन्न् इत्य् अर्थः \। तथा च
वक्ष्यते---गोप्यस् तपः किम् अचरन् यद् अमुष्य \[भा।पु। १०.४४.१४\]
इत्य्-आदि \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तद्-आसन-स्थो भगवान्
पुनर् अत्यन्तं व्यरोचतेत्य् आह---**तत्र** इत्य्-आदि \। **तत्रासने
उपविष्टो भगवान् चकास** \। कीदृशः ? **गोपी-परिषद्-गत** इति
हेतुमद्-विशेषणम् \। **अर्चितस्** ताभिर् सत्-कृतः \। **योगेश्वरैर्
अन्तर्-हृदि कल्पितम् आसनं** यस्य, तस्य कल्पितत्वात् तत्र तथा न
शोभत इत्य् अर्थः \। किम् इव ? तत्राह---**त्रैलोक्य-लक्ष्म्यास्**
त्रैलोक्य-श्रिय **एकं** मुख्यं **पदं** चिह्नं यद् **वपुः,**
लक्ष्म-रूपं वपुर् इति यावत्, तद् **दधत्** दधानः \। किं वा, वपुर्
दधद् वपुर् दधानं मूर्तम् इति यावत् \। तथा-विधं
**त्रैलोक्य-लक्ष्म्य्-एक-पदं** त्रैलोक्य-शोभा-रूपम् एकं वस्तु-रूपकं
\। पदं व्यवसिति-त्राण-स्थान-लक्ष्म्य्-अङ्घ्रि-वस्तुषु \[अमर\] इति
नानार्थ-वर्गात् \।\।१४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अन्यथा पुनर् अप्य् अन्तर्हितो
भवेद् इति **तत्रासने उपविष्टः** स इति स्वरूपं **भगवान्** अपि
भगवताम् उपेक्ष्य **ईश्वरो**ऽपि ईश्वरतां पृष्ठतः कृत्वेति
**गोपी-परिषद्-गतश् चकास** शुशुभे \। परितो मण्डलाकारेणोपविष्टा
गोप्यस् तन्-मध्य-वर्ती सभा-पतिर् **भगवान् उपविष्ट** इति \। यद् वा,
**भगवान्** भगो भाग्यं तद्वान् अन्यथा गोपीनाम् उत्तरीयासनं
रस-विशेषकं न स्याद् इति \। कीदृश ईश्वरः ? अचिन्त्य-शक्तिमान्, अन्यथा
कोटि-यूथानां परिच्छिन्नम् एकेन वपुषा सम्माननेन स्याद् इति \। गोपीनां
सुलभत्वेऽपि अन्येषां दुर्लभता महा-योगीश्वरेति **योगीश्वरैः**
सनकादिभिः सिद्धैर् एव **हृदि** इव ध्यानेन **कल्पितम् आसनं**
यस्य, तत्रापि वैभवावस्थस्य, न तु साक्षात् स्वरूपस्येति \।

यद् वा, **भगवान् ईश्वर** इति व्रजेन्द्र-पुत्रत्वात् ताभिर् **अर्चितः**
हस्त-पादादि-सम्मर्दन-नर्म-स्मितादिना च सम्भावितः \। पूर्वं
मद-मानाभ्याम् अवज्ञातत्वेन परित्यज्य गतत्वात् \। इदानीं
तिरोधान-शङ्कया बहु-मानितः \। अत एव **त्रैलोक्य-लक्ष्म्य्-एक-पदं
वपुर् दधत्** \। त्रैलोक्ये उपरि वैकुण्ठ-पर्यन्तं या लक्ष्म्यः, अधः
पाताल-पर्यन्तं या लक्ष्म्यः, भूमौ भूर्-लोक-पर्यन्तं या लक्ष्म्यः,
यावन्त्यश् च तासाम् एकम् एव पदं स्थानं वपुर् दधत् \। अन्येन
त्रैलोक्ये सार-भूत-शोभा सम्पदो नान्यत् पदम् इत्य् अर्थः \। तद् उक्तम्
अत्रैव---अक्षण्वतां फलम् इदं \[भा।पु। १०.२१.७\] इति \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत्र** प्रति स्व-यूथम्
एव पृथक् पृथक् उपर्य् उपरि निहित-बहु-वस्त्रासनेषु ताभिः कॢप्तेषु
**उपविष्टः** \। ननु तावत् सङ्ख्येष्व् आसनेषु कथम् एक उपविष्टः ?
तत्राह---**ईश्वरः** तत्-तद्-अलक्षितयात्म-प्रकाशवान् \। तत्र
हेतुः---**भगवान्** कामवान्, भगः श्री-काम-माहात्म्ये इत्य् अमरः \।
तस्य तावत्सु सर्वेष्व् एव आसनेषु उपवेष्टुं कामनाम् आलक्ष्य ऐश्वर्यैव
शक्त्या योगमाया-द्वारा तावन्तः प्रकाशास् तथा प्रकाशिता इत्य् अर्थः \।

किं च, स हि **योगेश्वरैः** शेष-शङ्कराद्यैर् **अन्तर्-हृदि**
हृदयाभ्यन्तरे एव **कल्पितं** मनसैवानीतत्वात् त्रिजगद्-दुर्लभम्
अनुपहतम् अनर्घ्यम् **आसनं** यस्य सः \। एताभिस् तु हृदयाद् बहिर्
एव स्व-गात्र-निर्माल्य-वस्त्रैः स्वोपभुक्त-सुगन्धैर् **आसनं
कल्पितं** यत्, **तत्रैवोपविष्टश् चकाश** दिदीपे \। यः खलु स्वयं
भगवान् ब्रह्म-रुद्रादि-परिषदा क्षीरोदादि-तीरे स्तुत्य्-आदिभिर् गम्य एव
मनसि प्रादुर्भवन् परोक्ष एव क्षण-मात्रम् एव भवेत्, स एव
**गोपी-परिषदं** स्वयं **गतः** अच्युतश् चिर-कालम् अपि व्याप्य
च्युति-रहितः \।

"अर्चित" इति पाठे ताम्बूल-नर्म-स्मितापाङ्गादिना सम्मानितः \। किं कर्तुं
गतः ? **त्रैलोक्ये** प्राकृताप्राकृताधो-मध्योर्ध्व-लोके या **लक्ष्मीस्**
तत्-तद्-अनन्त-स्वांश-पर्यन्त-वस्तूनां नाना-शोभादि-सम्पत्तिः, तस्या
**एकम्** अनन्यं **पदम्** आश्रय-भूतं यद् **वपुः,** तद् अपि
**दधत्** तासां गोपीनाम् अङ्ग-कान्ति-स्मित-कटाक्षादि-माधुर्यैः पुष्णन् \।

यद् वा, **तत्रोपविष्ट** एव तत्र तादृशोपवेशादि-विशिष्ट एव
**योगेश्वरान्तर्-हृदि-कल्पितासनः** \। तत्-क्षणम् आरभ्य
महा-रुद्रादिभिर् योगेश्वरैर् **गोपी-परिषन्**-मध्य-**गतस्**
तादृशोपवेश-तादृश-शोभा-तत्-तन्-नर्म-संलापादि-विशिष्ट एव कृष्णो
ध्यानेन स्व-हृदयम् आनिन्ये इत्य् अर्थः \।\।१४\।\।

**\॥।**

\।\। १०.३२.१५ \।\।

सभाजयित्वा तम् अनङ्ग-दीपनं

स-हास-लीलेक्षण-विभ्रम-भ्रुवा \।

संस्पर्शनेनाङ्क-कृताङ्घ्रि-हस्तयोः

संस्तुत्य ईषत्-कुपिता बभाषिरे \।\।

**श्रीधर-स्वामी (भावार्थ-दीपिका) : स-हास-लीलेक्षणेन विभ्रमो**
विलासो यस्यां, तया **भ्रुवा** उपलक्षिताः \। **संस्पर्शनेन**
संमर्दनेन \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तं** कृष्णम् \।
**सभाजयित्वा** सत्कृत्य \। **अनङ्ग-दीपनं** कामोद्दीपकम् \। **अङ्के**
उत्सङ्गे **कृतयोर् अङ्घ्रि-हस्तयोः** संमर्दनेन \। **संस्तुत्य**
संश्लाघ्य \। **ईषत्-कुपिताः** प्रेम-भर-स्वभावत्वात् कोपाल्पत्वम्
\।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : संस्तुत्य** इति पुनस्
त्याग-भिया सत्य् अन्तर् महति इत्य् अर्थः कोपेऽपि **सम्यक्
स्तुति**-पूर्वकम् एव **बभाषिरे** \। **कुपिता** अन्तः-कुपिता **ईषद्**
अल्पेनैवाक्षरेण \।\।१५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सभाजयित्वा** इत्य् अनुवादः
प्रश्नार्थं सभाजनस्य सम्यग् विवक्षया\। किं वा, पुनर् विशेषेण
सम्मान्येत्य् अर्थः \। यतः **अनङ्गम्** अङ्ग-रहितम् अपि कामं
**दीपयति** साङ्गीकृत्य पूर्वतोऽपि प्रकाशयति, तथा तम्
अत्यन्त-कन्दर्प-विवर्धनम् इत्य् अर्थः \। अत एव तासाम् **अङ्के
कृतयोः** ताभिस् तेनैव वा न्यस्तयोस् तस्य **अङ्घ्रि-हस्तयोः** अङ्घ्रेर्
हस्तस्य च \। किं वा, अङ्घ्रेर् हस्तयोश् चेत्य् अर्थः \। **सम्यक्
स्पर्शनेन** विविध-परिपाट्या शनैः शनैः सुख-संवाहनेन, एवम् अपि
पूर्ववद् ऐश्वर्यं दर्शितम् \। सर्वाभिर् अपि द्वयोर् अङ्गयोश् चतुर्णाम् एव
वा युगपत् संस्पर्शनात् सम्यक् स्तुत्वा प्रश्न-विशेषार्थं
तद्-उत्तर-प्राप्त्य्-अर्थं च **ईषत्-कुपिता** इति प्रेम-भर-स्वभावेन
कोपस्याल्पत्वात् \।

किं वा, आन्तरत्वेन बहिर्-अव्यक्तत्वात् \। यद् वा, ईषत् सङ्क्षेपेण
**बभाषिरे**, परम-वाग्मित्वात् \। ततश् च कुपिता इति
पूर्व-दुःख-प्राप्तेः \। किं वा, तस्य वचनातिरेक-विधायित्वात् \। यद्
वा, कोपं विनाभिप्रायाज्ञानेन हृद्य् अप्रत्युत्तरालभ्यत्वाद् इति दिक् \।
अन्यत् तैर् व्याख्यातम् \।

यद् वा, तादृश-भ्रुवा कृत्वा **अनङ्ग-दीपनम्** \। किं वा, तयैव
सभाजयित्वा ताभिस् तस्य तथा सभाजनम् एव युक्तम् इत्य्
आशयेनाह---अनङ्गेति \। अयं कोपे भाषणे\ऽपि हेतुर् द्रष्टव्यः
\।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र च प्रणय-स्वभावेन
तासां निगूढां कोपोत्पत्तिम् आह---**सभाजयित्वा** पूर्वोक्त-प्रकारेण
संमान्य **तं बभाषिरे** पृष्टवत्यः, ता इति शेषः \। कीदृश्यः सत्यः
? तत्राह---**ईषत् कुपिताः** \। ननु तादृक् सभाजितवत्यश् चेत्, तर्हि
कथम् ईषत्-कोपस्याप्य् अवसरम् अर्हन्ति ? तत्राह---**अनङ्ग-दीपनम्**
इति \। तद्-दीपन-कृते नाना-विलासम् अभिव्यञ्जयन्तम् इत्य् अर्थः \।
पूर्वं परित्यज्य गतः सम्प्रत्य् असाव् एवं चेष्टत इति
प्रणय-स्वभाव-विमर्शनेनेति भावः \।

ननु कुच-कुङ्कुमाक्त-वस्त्रोपवेशतया स्वेषाम् एव तद्-अनङ्ग-दीपनत्वे
प्राग् एव जाते सति तस्य तद्-दीपनत्वं पृष्ट्वा सन्तम् अपि कोपं
व्यक्तीकर्तुं कथम् अर्हन्ति ? तत्राह---**अङ्क-कृताङ्घ्रि-हस्तयोः
संस्पर्शनेन** **संस्तुत्य** इति \। तादृशतया तत्-तत्-स्पर्श-पूर्वकं
नाना-गुण-तृतीया स्व-गिरैवायं व्यक्त-दोषः स्याद् इति
मति-कौटिल्य-व्यञ्जकेन तादृश-भ्रू-विलासेन व्यक्त-तत्-कौटिल्य इत्य्
अर्थः \। व्यक्तीभविष्यति च तत् कौटिल्यं प्रश्न-परिपाट्या इति भावः
\।

तद् एवम् अवहित्ता नाम सञ्चारी व्यक्तः \। तद् उक्तं---अनुभावं
पिधानार्थेऽवहित्थं भाव उच्यते \[भ।र।सि। २.४.१२०\] इति \।
अवहित्था इति स्त्री-लिङ्गिता च \। तथा---

> हेतुः कश्चिद् भवेत् कश्चिद् गोप्यः कश्चन गोपनः \।
>
> इति भाव-त्रयस्यात्र विनियोगः समीक्ष्यते \।\। \[भ।र।सि। २.४.१२७\]
> इति \।

यथा *हेतुर्* अत्र मति-कौटिल्यम् एव गोप्योऽसूया-मयोऽमर्षः \।
गोपयन्त्य् अनेनेति *गोपनः*, स चात्र तादृशतया
तत्-तत्-स्पर्श-संस्तवाभ्यां प्रत्यायितं हर्ष-कौटिल्यं सहासादित्वं च
मति-कौटिल्यमयम् अपि तद् एव प्रत्याययति \। एवम् अत्रापि
योग-माया-वैभवम् एव दर्शितम्, सर्वाभिर् युगपत् तथा व्यवहारात् \।
**अङ्घ्रि-हस्तयोर्** इति द्वित्वं प्रत्येकं जात्य्-अपेक्षया \।\।१५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३५३) :**
अवहित्ताकार-गुप्तौ---**सभाजयित्वा तम् अनङ्ग-दीपनं** इत्य्-आदि \।
अत्र सभाजनादिना कोपाच्छादनम् \।\।

**जीव-गोस्वामी (प्रीति-सन्दर्भः ३८४) :** अथ तद्-अन्तराले मान-रूपो
विप्रलम्भः \। तत्र यथोक्तम्---

> अहेर् इव गतिः प्रेम्णः स्वभाव-कुटिला भवेत् \।
>
> अतो हेतोर् अहेतोश् च यूनोर् मान उदञ्चति \।\। \[उ।नी। १५.१०२\]

तथा---

> अहेतोर् नेति नेत्य् उक्तेर् हेतोर् यन् मान उच्यते \।
>
> अस्य प्रणय एव स्यान् मानस्य पदम् उत्तमम् \।\। \[उ।नी। १५.७६\] इति
> \।

ततोऽस्य स-हेतुर् निर्हेतुश् चेति भेद-द्वये च सति हेतुर् अपि
यथोक्तः---

> हेतुर् ईर्ष्या-विपक्षादेर् वैशिष्ट्ये प्रेयसा कृते \।
>
> भावः प्रणय-मुख्योऽयम् ईर्षा-मानत्वम् ऋच्छति \।\। \[उ।नी। १५.७७\]
> इति \।

यथा च (शृङ्गार-तिलक २.५३)---

> स्नेहं विना भयं न स्यान् नेर्ष्या च प्रणयं विना \।
>
> तस्मान् मान-प्रकारोऽयं द्वयोः प्रेम-प्रकाशकः \।\। \[उ।नी। १५.७८\]
> इति \।

अत एव हरिवंशे (२.६६.४, २.६५.५०)---

> रुषिताम् इव तां देवीं स्नेहात् सङ्कल्पयन्न् इव \।
>
> भीत-भीतोऽतिशनकैर् विवेश यदु-नन्दनः \।\।
>
> रूप-यौवन-सम्पन्ना स्व-सौभाग्येन गर्विता \।
>
> अभिमानवती देवी श्रुत्वैवेर्ष्या-वशं गता \।\। \[उ।नी। १५.८०-८१\] इति
> \।

अतः प्रिय-कृत-स्नेह-भङ्गानुमानेन सहेतुर् ईर्ष्या-मानो भवति \। एष
च विलासः श्री-कृष्णस्यापि परम-सुखदः \। यथा चोक्तं श्री-रुक्मिणीं
प्रति स्वयम् एव---त्वद्-वचः श्रोतु-कामेन क्ष्वेल्या-चरितम् अङ्गने
\[भा।पु। १०.६०.२९\] मुखं च प्रेम-संरम्भ-स्फुरिताधरम् ईक्षितुं
\[भा।पु। १०.६०.३०\] इत्य्-आदि \। श्री-रुक्मिण्याम् अपि तद्-अविक्षिप्तिवं
व्यक्तम् \। जाड्यं वचस् तव गदाग्रज \[भा।पु। १०.६०.४०\] इत्य्-आदौ \।

युक्तं च तत्-कान्त-भावाख्यायाः प्रीतेः पोषकत्वेन तद्-भावस्यावगमात्,
प्राचीनार्वाचीन-कवि-सम्प्रदाय-सम्मतत्वाच् च \। तस्माद् आदरणीय एव
मानाख्यो भावः \। तत्र सर्वासां युगपत्-त्यागेन सङ्ग-प्राथम्येन च
तथानुदयान् निगूढस् तन्-मान-लेशो रासे श्री-व्रज-देवीनां जातः \। स
च परित्यागजेर्ष्या-हेतुक एव ज्ञेयः \। यथा---**सभाजयित्वा** इत्य्-आदि
\।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तथा तस्मिन्न् आसने
उपविष्टं श्री-कृष्णं कर-पदादि-लालन-पूर्वं ताः किञ्चित् पप्रच्छुर् इत्य्
आह---**सभाजयित्वा** इत्य्-आदि \। तं श्री-कृष्णम् अङ्के कृत् करणं यस्य
तथा-भूतेन **अङ्घ्रि-हस्तयोः** **संस्पर्शनेन** **सभाजयित्वा**
तर्पयित्वा **संस्तुत्य** च \। पुनस्-त्याग-भिया संस्तवनम् \। वस्तुतस्
तु अन्तः-**कुपिता ईषद् बभाषिरे,** ईषद् अल्पाक्षरं बह्व्-अर्थम् \।
कीदृशम् ? **सहास-लीलेक्षण-विभ्रम-भ्रुवा** **अनङ्ग-दीपनम्** \। न
अङ्गम् अनङ्गम् अङ्गीति यावत्, तत्-प्रेम तस्य दीपनम् \।\।१५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तद् एवं पूर्वं
धर्मोपदेशेन दूषित-चित्ताः परोपदेशे पाण्डित्यम् इति मनसि निधाय
गूढ-प्रणय-कोपाः \। धर्म-जिज्ञासमान इव साक्षात् तस्य दोषं
स्व-मुखेन वक्तुम् अपारयन्त्यः स्थिताः \। इदानीं तासां
प्रश्न-पूर्व-भूमिकाम् आह---**सभाजयित्वा** इति \।

येन पूर्वं भर्तुः शुश्रूषणम् \[भा।पु। १०.२९.२४\] इति धर्मोपदेशं
कृतम् \। स्व-पूर्वोक्त-प्रकारेण **सभाजयित्वा** स कृष्णेति
मन्यु-गापनम् उक्तम् \। **सहास-लीलेक्षण-विभ्रम-भ्रुवा**
सहास-लीलेक्षणम्, तेन विभ्रमन्ती, इतस् ततश् चलन्ती वा भ्रूः, तया
तत्र कामोद्दीपने कामेन पञ्च-बाणा इव पञ्च साधनानि---हासो लीला
ईक्षण विभ्रमो विलासो भ्रूश् चेति \। चतुर्णाम् उपलब्धि-स्थानं भ्रूर्
इति \। कामोद्दीपनार्थं नाना-विलास-प्रकटनम् इत्य् अर्थः \। एतैः
साधनैर् **अनङ्गं** निरन्तरम् अङ्ग-भावं स्व-शरीरानुसन्धानाभावं
**दीपयतीति** \। यद् वा, अनङ्गम् अपि अङ्ग-रहितम् अपि दीपयति
साङ्गी-भावेन प्रकाशयतीति \।

अत एव **अङ्क-कृताङ्घ्रि-हस्तयोः**, अङ्के कृतयोस् ताभिर् एव स्थापितयोर्
अङ्घ्र्योर् हस्तयोश् च **संस्पर्शनेन** नाना-विध-वैदग्ध्य-प्राकट्येन
श्रम-नाशक-हस्त-मार्दव-व्यञ्जक-संमर्दनेन, **संस्तुत्य**
गुण-प्रशंसनं कृत्वेति \।

ननु किम्-अर्थं संमानम् अपि स्तुतिश् च अत्यादरः शङ्कनीयः प्रस्तुतस्य
रास-विलासस्येति कर्तव्यता सम्पाद्यताम् इति चेत्, तत्र
स्वाभिप्राय-सङ्गोपयन्त्य **ईषत्-कुपिताः** \। किम् अनेन विलासेन ?
**नु** तर्के \। दुःखम् एवेति स्व-मनसि विचार्य स्व-मुखे तस्य
दोष-प्रकाशनं करोति चेत्, तदा विलास-दार्ढ्यं भवतीति
निश्चित्येषत्-प्रणय-कोपं व्यञ्जयन्त्य इव **बभाषिरे** \।

यद् वा, **स-हास-लीलेक्षण-विभ्रम-भ्रुवा सभाजयित्वा,** तस्मिन्न्
अवसरे सैव सत्-कृतिर् इति \। तद् उक्तम् अत्रैव---तत्-सत्-कृतिं
समाधिगम्य विवेश गोष्ठं स व्रीड-हास-विनयं यद्-अपाङ्ग-मोक्षं
\[भा।पु। १०.१५.४४\] इति \। हास-लीलेक्षणादयस् तु कोपाच्छादका इति \।
यद् वा, एवं सर्व-भावेन प्रपन्नान् अपि भवान् त्यजतीति कृष्णे
दोष-दृष्ट्या **ईषत्-कुपिता** विवादम् इव कुर्वन्त्यो **बभाषिरे**
पप्रच्छुर् इति \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च रिरंसवे तस्मै
रतम् आदित्सूनां तासां चेष्टितम् आह---सभाजयित्वेति\।
स-हास-लीलेक्षणेन विभ्रमो विलासो यस्यां तया भ्रुवा अनङ्ग-दीपनं
स्वीयं कामं द्योतयन्तं तासां वा कामोद्दीपनं तं सभाजयित्वा
तद्-उचितैर् भावैः सम्मान्य, पूर्वं नः सन्त्यज्य गतः, सम्प्रति एवं
चेष्टते इति प्रणय-कोप-गोपनार्थम् अङ्क-कृतयोस् तेनैव तासाम् अङ्के
न्यस्तयोस् ताभिर् एव वा स्वाङ्के धृतयोः अङ्घ्रि-हस्तयोः संस्पर्शनेन
संस्तुत्य---अहो ते कर-चरणानां शैत्यम् अपूर्वं यत्
संस्पर्शनेनास्माकं तापो निर्वापणः \। तस्मात् त्वं सत्यं
सन्ताप-दुःखानभिज्ञः सदा सुखी विधुर् एवासीति व्याज-स्तुत्या ईषत्
कुपितास् तद्-दर्शनानन्द-स्वभावत एव विनष्टीभूर् अकोपस्य
शेष-भागवत्य इत्य् अर्थः \।\।१५\।\।[^१३५]

**\॥।**

[^१३५]: भक्ति-रसामृत-सिन्धोः २.४.१२१-पद्यं द्रष्टव्यम् \।


\।\। १०.३२.१६ \।\।

गोप्य ऊचुः---

भजतोऽनुभजन्त्य् एक, एक एतद्-विपर्ययम् \।

नोभयांश् च भजन्त्य् एक एतन् नो ब्रूहि साधु नः \।\।

**श्रीधर-स्वामी (भावार्थ-दीपिका) :** तत्र भगवतोऽकृतज्ञतां
तद्-वचनेनैवापादयितु-कामा गूढाभिप्राया लोक-वृत्तान्तम् इव
पृच्छन्ति---**भजत** इति \। **भजतः** प्राणिनः \। **अनु**
अनन्तरं केचित् तद्-भजनानुसारेण **भजन्ति** \। केचिद् **एतद्
विपर्ययं** यथा भवति तथा तद्-भजनान् अपेक्षम् अभजतोऽपि
भजन्ति \। अन्ये तु **नोभयान्**[^१३६] इति \।\।१६\।\।

[^१३६]: उभयान् भजतः अभजतश् च \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तत्र* तदा \।
*अकृतज्ञतां* कृतघ्नताम् \। *तद्-वचनेन* भगवद्-वचनेन \। *गूढो*
गुप्तो भगवत्य् अकृतज्ञता-द्योतन-रूपोऽ*भिप्रायो* यासां ताः \।
*इव*-शब्देन भगवत्-कर्षणाम् अलौकिकत्वं सूचितम् \। **एके** लौकिकाः
\। **एके** महात्मानः \। अन्ये उभय-विलक्षणाः \। **उभयान्**
भजतोऽभजतश् च \। एतत्-पक्ष-त्रयम् अस्ति यद् अत्र **साधु**
निर्दोष-पक्षस् तम् \। भो हे कृष्ण ! **नः** अस्मभ्यम् \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उभयान्**
**भजतो**ऽभजतश् चेति प्रश्न-त्रयं तच् चाकृतज्ञत्वादि-परिहारेण
पुनर् अपरित्याग-दार्ढ्यार्थं **साधु** यथा स्यात्, तथा **एतद् ब्रूहि**
\। ते ते के ? किं वा, तेषां फलं तत् सर्वं विविच्यास्मान् प्रति सुबोधं
कथयेत्य् अर्थः \। **भो** इति सम्बोधनेन अवधापयन्ति \। तत्र
निज-दोष-पर्यवसानतया तस्य मनोऽनभिनिवेशात् \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ सेयं परिपाटी
स्व-त्याग-परिहारार्थम् एव ताभिः कृतेति बोधयन्न् आह---**गोप्य ऊचुः**
इति \। तत्र चैतद् इति **उभयान्** भजतश् चाभजतश् च न भजन्तीत्य्
अन्तं प्रश्न-त्रयम् \। **साधु** यथा स्यात् तथा **ब्रूहि** इत्य् अर्थः
\। ते ते के ? किं वा, तेषां फलं तत् सर्वं विविच्य कथयेत्य् अर्थः
\। **भो** इति सम्बोधनेन अवधापयन्ति \। स्वस्मिन्
दोष-पर्यवसान-शङ्कया तस्य मनोऽनभिनिवेशानुकरणात् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र भगवतः काठिन्यम्
आपादयितु-कामाः पृच्छन्ति---**भजत** इति\।\।१६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत् किम् ? इत्य्
आह---**भजत** इत्य्-आदि \। अल्पाक्षरेण त्रयः प्रश्नाः \। हे भगवन् !
**साधु** भद्रं ते \। **एतन् नो ब्रूहि**, व्यक्तं यथा भवति तथा
वद \। केचिद् **भजतोऽनुभजन्ति** \। केचिद् **विपर्ययं** कुर्वन्तीति
शेषः \। अभजतश् च भजन्तीति यावत् \। अन्ये उभयान् भजतोऽभजतश्
च न भजन्तीति \। भजन्तीर् अस्मान् त्वं तु न भजसि \। अभजन्तम् अपि
त्वां वयं भजाम इति साशंसः प्रश्ने साध्ये अवहित्थया मिश्रीकृत्य
प्रश्नः \।\।१६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पक्ष-त्रयं मनसि विचार्य
पृच्छन्ति---**भजत** इति \। **भजतो\ऽनु** तद्-भजनानुसारेण
**भजन्ति** \। **एके तद्-विपर्ययम्** अभजतो\ऽपि भजन्ति \। अन्ये
भजतो\ऽभजतश् च न भजन्ति इति प्रश्न-त्रयम् \। ते के ? **साधु**
यथा स्यात् तथा **एतन् नो**\ऽस्माकं **ब्रूहि** \। अत्र के\ऽधिकारिणः ?
किं तेषां फलं ? कियती कीर्तिः ? इति तत् सर्वं विविच्यास्माकं
**साधु** सुबोधं यथा भवति, तथा **ब्रूहि** इति \। **भो** इति
सखित्व-द्योतकं सम्बोधनम् \। अतिप्रियत्वान् नामानुक्तिर् इति वा \।

तत्र भजनानुसारेण ये भजन्ति ते किं धूर्ताः ? आहो स्वित् समीचीनाः ?
इति \। यथा कश्चित् पाद-संवाहनं कस्यचित् करोति, सो\ऽपि तस्य चेत्
पाद-संवाहनं करोति, तदा किं फलं स्यात् ? इति \। तद् एवं कर्तव्यम्
इति पक्षे तद् एव फलं नान्य इति \। निरपेक्ष-कर्म तु सन्देह इव
अभजन्तो न भजिष्यतीति \। निश्चितस्य भजने क्वचिद् दोषो\ऽपि भवति,
यथा निष्कामस्य योगिनो भजते \। कामिनी-भजनम् इवेति दृष्टान्तः \।
अत्र क्वचिद् उपकारः क्वचिद् अपेक्षितो\ऽर्थः क्वचिद् धर्म इति एवं
निर्धारितं फलं व्यक्तम् इति \। भजद्-अभजतोर् अभजने किं फलं ?
तद् अपि वक्तव्यम् \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्र ताभिः प्रति
स्व-मनस्य् एवं विचारितम्---अद्य यद् अयं प्रेमि-मुकुट-मणिर् अप्य् अस्मान्
एवं दुरवस्थाम् अलम्भयत्, तत्रायम् एवं प्रष्टव्यः---भोः कृष्ण !
तवास्मासु प्रीतिर् औदासीन्यं द्रोहो वेति त्रयः पक्षाः सम्भाव्यमाना अपि
विचारतो न घटन्ते \। अत्र प्रीतिः सोपाधिर् निरुपाधिर् वा ? नाद्या,
सोपाधि-प्रीतिमान् किल स्व-काम-सम्पादक-जनान् अनुरञ्जयत्य् एव, न तु
विरञ्जयति \। त्वं त्व् अस्मान् स्व-विरहाग्नाव् अधाक्षीर् एव वधार्थम् \।
नापि परा, निशि घोर-वन-मधे एवास्मत्-त्यागाद् अस्मत्-कष्ट-द्रष्टुर् अपि
तव क्लमानुत्पत्तेश् च \। नाप्य् औदासीन्यम्
अस्मत्-सुख-दुःख-साधकत्व-दर्शनात् \। नापि द्रोहः, स किं
शाश्वतिकः, प्रातिकुल्य-निबन्धनो वा ? नाद्यः, तथा दर्शनाभावाद् एव
\। नापि द्वितीया, अस्मासु त्वत्-प्रातिकूल्याभावात् \। किन्त्व्
आश्वस्त-परिचारक-जिघांसा-लक्षणो विलक्षणो यः कश्चन द्रोहस्
तस्यैवोदाहरणी-भवता भवता भूयत इत्य्-आदिकं स्व-मुखेनास्माभिः
स्फुटं न वाच्यम्, किन्तु प्रहेलिका-भङ्ग्या तथा किञ्चन प्रष्टव्यम्,
याथायम् एव यथार्ततया तत्-प्रत्युत्तरं ददान एतद्-आदिकम् अर्थं
व्याचक्षीतेति सहृदयत्वात् तुल्य-मनो-गत-विमर्शास् ता---**भो**
महा-प्राज्ञ ! कृष्ण ! एकाम् अस्माकम् अर्थ-प्रहेलिकां व्याचक्ष्व इत्य् आहुः
\।

**भजतो** जनान् **अनु** लक्षीकृत्यैव **भजन्ति**, **एके** जनाः
सापेक्षं भजन्तीत्य् अर्थः \। अत्र सापेक्ष-वस्तु-लाभे सति नापि
भजन्तीति सोपाधि-प्रीतिर् आयाता \। **एतद्-विपर्ययं** यथा स्यात् तथा
भजन्ति एकेऽभजतोऽपि भजन्ति, निरपेक्षं भजन्तीत्य् अर्थः \। अत्र
स्वापेक्ष्य फलान्तरान् उद्देशात् भजन-त्यागतो वा इति निरुपाधि-प्रीतिर्
आयाता, अन्ये नोभयान् भजन्तीति सापेक्षम् अपि निरपेक्षम् अपि नैव
भजन्तीत्य् औदासीन्यम् आयातम् \। द्वेषो द्रोहश् चाप्य् अभजनं भवेद् इति
ताव् अप्य् आयाताव् इत्य् अत एतद्-विवरणे एवम् एव किञ्चित् किञ्चिद् अधिकम् अपि
व्यक्तीकरिष्यते भगवता \।

एतन् नो ब्रूहीत्य् एते खलु के एतद्-भजनम् अभजनं वा किं तद् ब्रूहीत्य्
अर्थः \। एते च एतच् च, एतद् इति नपुंसकम् अनपुंसकेनैकवच्
चास्यान्यतरस्याम् इत्य् एक-शेषैकत्वे \। **साधु** यथार्थम् एव
**ब्रूहि**, वैयधिकरण्यं मुञ्चन्न् इत्य् अर्थः \।\।१६\।\।

**\॥।**

\।\। १०.३२.१७ \।\।

श्री-भगवान् उवाच---

मिथो भजन्ति ये सख्यः स्वार्थैकान्तोद्यमा हि ते \।

न तत्र सौहृदं धर्मः स्वार्थार्थं तद् धि[^१३७] नान्यथा \।\।

[^१३७]: स्वार्थं तद् वित्त इति विजयध्वजस्य पाठः \।


**श्रीधर-स्वामी (भावार्थ-दीपिका) :** विदिताभिप्राय उत्तरम्
आह---**मिथ** इति \। हे **सख्यः** ! उपकार-प्रत्युपकारतया **ये**
**मिथो भजन्ति** **ते**ऽन्यं न भजन्ति, किं त्व् आत्मानम् एव \। कुतः
? **हि** यस्मात् \। **स्वार्थ**[^१३८] एव **एकान्त उद्यमो** येषां ते \।
**तत्र** च **न**[^१३९] **सौहृदम्** अतो न सुखम्, न च **धर्मो**
दृष्टोद्देशाद् गो-महिष्य्-आदि-भजनवद् इत्य् अर्थः \।\।१७\।\।

[^१३८]: स्वार्थे स्वीये दृष्ट-फले \।


[^१३९]: न सौहृदं कैतवमयत्वात् \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *विदितो* ज्ञातोऽ*भिप्रायः*
स्वस्मिन् दोषारोप-लक्षणो येन, स तथा \। ***स्वार्थे*** स्व-प्रयोजन
एव \। ***एकान्तः*** निश्चितः \। ***उद्यम*** उद्योगः \। ***तत्र***
परस्पर-भजने \। अतः सुहृत्ताभावान् न सुखम् \। ***धर्मस्*** तु
दानार्चनादि-रूपोऽदृष्टार्थः प्रायो भवति \।
*दृष्टोद्देश*-दग्धादि-निमित्तम् \। यद्यपि *गो*-*भजनम्* अदृष्टार्थम्
अपि, तथापि प्राकृतैस् तद् अचिन्त्यम्, दृष्टार्थम् एव तत् क्रियतेऽतो
गोपदोपादानम् अत्रेति \। *इत्य् अर्थ* इति---अन्योन्य-पशु-कण्डूतिवद्
दृष्टार्थस्य न धर्मत्वम् इति भावः \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स्वार्थो**
निज-दृष्ट-मात्र-फलार्थ एव \। तस्मिन् वा **एकान्तः,** तस्मिन्
एवैकस्मिन् अन्तो निष्ठा यस्य तथा-भूत **उद्यमो** येषां ते इति
श्री-गुरु-सेवा **मिथो** वैष्णवैः प्रेमादिकं च परिहृतं, तत्र तत्र
सद्-धर्मादि-सद्-भावात् \। आत्मानम् एवेति लोक-दृष्ट्या
परोपकार-सम्भावितं धर्मादिकं निरस्तं, प्रत्युपकारापेक्षयैव
भजनात् \। एवं दोष-परिहारापेक्षया प्रत्युपकारेऽपि धर्माद्य्-अभावः
\। तथाभजने तारतम्याभावोऽप्य् ऊह्यः \। अन्यथोपकार-प्रत्युपकारयोस्
तुल्यत्वाभावेनानुभजनासिद्धिः \। एवम् एवानुभजन्ति छायावत्
भजनानुसारेण भजन्तीति प्रश्नस्योत्तरं सिध्येत् \। अतो यत्र
प्रत्युपकारापेक्षापि न, तत्र धर्म इति सूचितम् इति दिक् \। **हि**
निश्चये \। नान्यथा उक्ताद् अन्य-प्रकारेण तन् मिथो भजनं न स्यात् \।
यद् वा, तत् तत्र मिथ्यात्वं नास्तीत्य् अर्थः \। सख्येनैव कथनाद् इति
\।

यद् वा, आत्मनोऽपि तासु तादृश-भजनम् इव कारुण्य-भरेण मन्वानः
सहज-सख्येन तत् परिहरन् सम्बोधयति---हे **सख्यः** ! इति \।
अन्यत् तैर् व्याख्यातम् \।

तत्र स्वात्मानम् इति **सु**-शब्दस्यार्थः \। सुखम् इति तद् इत्य् अस्य च,
अत इति ज्ञेयम् \। **तद्** इति पूर्ववद् एव वा \। अत इति चार्थ-बलाद्
आयात्य् एव \। यद्यपि तत्राप्य् अन्योन्यम् उपकारेण दृष्ट-सुखं घटेत,
तथापि स्वोपकार-जनितत्वात् प्रत्युपकारस्यावशापेक्ष्यत्वाच् च
धर्माभावेन तात्त्विकत्वाभावाद् अपि विचारेण सुखाभाव एव पर्यवस्येद्
इति, न च सुखम् इति व्याख्यातम् \।

यद् वा, उन्मत्तवन् नियतात्मेत्य् आदिवत् लेखक-भ्रमेणैव तद्
वक्ष्यमानानुसारेणात्र तद्-अनपेक्ष्यत्वात् \। "स्वार्थार्थम्" इति पाठोऽपि
चित्सुखादीनां बहूनां सम्मतः \। ततश् च तद्-भजनम् अन्यार्थं
प्रतीयमानम् अपि स्व-प्रयोजनार्थम् एवेत्य् अर्थः \। स्पष्टम् अन्यत् \।

अथवा स्वार्थम् एव एकान्त उद्यमो येषां जनानां ते हि ते मिथो
भजन-करा यथा राज-सेवका वितद-वैतनिकादयः \। हि प्रसिद्धौ \।
अत एव प्रायो लोकानां सर्वेषाम् एव दृष्टार्थ-परत्वात् \। ते विशीष्य
स्पष्टं न निर्दिष्टाः \। अन्यत् समानम् \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : स्वार्थो**ऽत्र स्वीयं दृष्टम्
अदृष्टं च भजन्ति ये यथा देवान् देवा अपि तथैव तान् \[भा।पु।
११.२.६\] इति न्यायेन यज्ञादि-सन्तोषिताभिर् देवताभिर् अपि
गो-महिष्य्-आदिभिर् दुग्धादिकम् इव स्वर्गादिकं दीयत इति तस्मिन्न्
**एकान्तस्** तन्-मात्र-निष्ठ **उद्यमो** येषां ते \। **न तत्र
सौहृदं** **धर्म** इति प्रसिद्धम् अपि तद् द्वयं वक्ष्यमाण-रीत्या
सापवादम् एव मन्यामह इत्य् अर्थः \। धर्म-स्वातन्त्र्येण
पुरुषार्थत्वेऽप्य् अर्थ-कामाभ्यां परिवर्तनाय विनियोगापातात् सहृदयस्य
च कैतव-मयत्वाद् इति भावः \। **हि** निश्चये\। अन्यथा उक्ताद्
अन्य-प्रकारेण तन् मिथो भजनं न स्यात् \। यद् वा, तत्र मिथ्यात्वं
नास्तीत्य् अर्थः \। तत्र आत्मनोऽपि तासु तादृश-भजन-शङ्कां
सहज-सख्योल्लेखेन परिहरन् सम्बोधयति---हे **सख्यः** ! इति \।
अन्यत् तैः \।

अत्रातो न सुखम् इत्य् अर्थ-बलाद् व्याख्यातम् \। यद्यपि तत्रापि
दृष्ट-सुखं घटते, तथापि सौहृद-राहित्येनोत्तमानां सुख-वृद्धिर् न
जायत इति भावः \। किन्तु पाठोऽयं कल्पित इव लक्ष्यते \।
उत्तरत्रैतत्-प्रतियोगि-वाक्येऽपि नापेक्षितव्य इति \। "स्वार्थार्थम्" इति
पाठोऽपि चित्सुखादीनां बहूनां सम्मतः \। तत्र तद्-भजनम् अन्यथा
प्रतीयमानम् अपि स्व-प्रयोजनार्थम् एवेत्य् अर्थः \। स्पष्टम् अन्यत्
\।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : स्वार्थो**ऽत्र दृष्ट-फलम् \। ये
दृष्ट-फल-**मात्रोद्यमा** **मिथो भजन्ति**, ते स्वात्मानम् एव भजन्ति
\। **हि** यस्माद् भजनं नान्यथा भवति, अतस् **तत्र न सौहृदम्**,
न च **धर्मः** \।\।१७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** भगवान् अप्य् आशयं ज्ञात्वा
समुचितं प्रत्युत्तरम् आह---**मिथ** इत्य्-आदि \। हे **सख्यः** ! इति
स-प्रेम-सम्बोधनम् \। मिथो भजने **न सौहृदं न धर्मः** \।
तद्-भजनं हि स्वात्मानं प्रत्य् एव \। परस्परानुकूल्योपाधिकत्वात् \।
स्वात्मार्थम् इति पाठे स्वात्म-निमित्तम् \।\।१७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तत्र
प्रथम-प्रश्न-निर्धारितं फलम् आह---ये मिथो भजन्ति ते
स्वार्थैकान्तोद्यमाः, स्वार्थः दृष्ट-मात्र-फल-निमित्तिं स्वस्मिन्न् नैव
चैकस्मिन्न् अतो निष्ठा-फलं यस्य तथाभूत उद्यमो येषां ते तु हित्वा
ज्ञात्वैवान्योन्यं भजन्ते तारतम्येन भजन्ति तेषां स्वार्थम् एवोद्यमः
\। अतो\ऽन्योन्य-भजने सौहृदं स्नेहो धर्मो भवेत् \। तद्
उक्तं---भजन्ते ये यथा देवान् देवा अपि तथैव तान् इति \।
गो-महिष्यादि-भजनवत् प्रत्युपकारापेक्ष उपकारे धर्म-स्नेहाभावस्
तारतम्याभावश् च सूचितः \। उपकाराकारणे को\ऽपि
उपेक्षा-रूप-दोष-दर्शनात् दुग्धाभावे गो-महिष्यादिनाम् उपक्षणवद् इति \।
अतो यत्र प्रत्युपकारापेक्षाप्य् अस्ति तत्र सौहृदं न च धर्म इति \।
हीति निश्चयेनाधर्मार्थम् एव प्रतीयमानं भजनं स्व-प्रयोजनार्थम्
एवेत्य् आह---तद्-भजनं स्वार्थार्थम् एव \। अन्यथोक्त-प्रकारणाद्
अन्य-प्रकारो नास्तीति \। हे सख्य इति सम्बोधनम् अप्रतारणायेति \।
आवयोर् अन्योन्य-भजनेनैष प्रकार इति भावः \।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विदिताभिप्राय उत्तरम्
आह---मिथ इति \। उपकार-प्रत्युपकारापेक्षया ये मिथो भजन्ति, ते
स्वार्थे दृष्टादृष्ट-स्वीय-फलार्थ एव एकान्त उद्यमो येषां ते हि
निश्चितं स्वात्मानम् एव भजन्ति, नान्यं तन्-मिथो-भजनं नान्यथा
अन्यथा न स्यात् \। अतस् ते स्वार्थ-पराः सोपाधि-प्रीतम् अन्तः कामिन
एवेत्य् अर्थः \। तत्र तेषु सौहृदं प्रेम नास्ति \। धर्म इत्य्
उक्त्तर-श्लोकार्थ-दृष्ट्या निरपवादो धर्मश् च न \। स्वात्मार्थम् इति
पाठे तद् इत्य् अस्य विशेषणम् एतत् \।\।१७\।\।

**\॥।**

\।\। १०.३२.१८ \।\।

भजन्त्य् अभजतो ये वै करुणाः पितरो[^१४०] यथा \।

[^१४०]: पितरौ


धर्मो निरपवादोऽत्र सौह्र्दं च सुमध्यमाः \।\।

**श्रीधर-स्वामी (भावार्थ-दीपिका) : ये** त्व् **अभजतो भजन्ति,** ते
द्विविधाः---**करुणाः** स्निग्धाश् च \। तत्र तु यथा-क्रमं
धर्म-कामौ भवत इत्य् आह---**भजन्त्य् अभजत** इति \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तत्र तु* तयोस् तु
\।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अभजतो** दैन्यादिना
बाल्यादिना च \। **वै** प्रसिद्धौ \। **यथा** इति दृष्टान्तेन
निरुपाधि-सहज-कारुण्यम् अभिप्रेतम् \। ते हि श्री-भगवता एव, तच् च
सुतरां मत्-कृतात्मनाम् \[भा।पु। १०.१०.४१\][^१४१] इत्य् अत्र तैर्
व्याख्यातम् एव \। तथापि **करुणाः पितरौ** चेति द्विविधा अवगम्यन्त
एव \।

[^१४१]: साधूनां सम-चित्तानां सुतरां मत्-कृतात्मनाम् \।

    दर्शनान् नो भवेद् बन्धः पुंसोऽक्ष्णोः सवितुर् यथा \।\।

    *साधूनां* स्व-धर्म-वर्तिनां, *सम-चित्तानाम्* आत्म-विदां, *सुतरां
    मत्-कृतात्मनां* मय्य् अर्पित-चित्तानाम् \। तेषां कृपातिरेकात् *सुतराम्*
    इत्य् उक्तम् \। *सवितुर् दर्शनाद् अक्ष्णोर् यथा बन्धो न भवेत्*,
    तद्वत् \।\।


यद् वा, **यथा** इति उभयेषाम् अप्य् उदाहरण-मात्रत्वेनोक्तम् \।
**पितरौ च** इति च-कारोऽध्याहार्यः\। **निरपवादः** सम्पूर्ण इत्य्
अर्थः \। तैः प्रत्युपकाराद्य्-अनपेक्षया केवलम्
अत्यन्त-कृपालुत्वेनैवोपकारात् \। **सौहृदं** च **निरपवादं** तयोः
सहज-स्निग्धत्वात् केवल-सौहृदोक्तिः \। पुत्र-पालने पित्रोर्
धर्मानुत्पत्तेः \।

यद् वा, कथञ्चित् तेनापि तयोर् **धर्मो** द्रष्टव्यः \। ततश् च तेषां
तयोश् च स तच् चेति \। हे **सुमध्यमाः** ! हे सुन्दर्यः ! इति तद् एव
सौन्दर्यम् इति \। किं वा, तद् युष्मासु भात्य् एवेति भावः \। इदं च
तासाम् आत्म-भजनार्थं चातुर्यम् \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वै** प्रसिद्धौ \। **यथा**
इत्य् उभयेषाम् उदाहरणार्थं **पितरौ** च इति, च-कारोऽध्याहार्यः \।
**निरपवादो** विप्रतिपत्ति-रहित इत्य् अर्थः \। **सौहृदं च**
निरपवादं \। हे **सुमध्यमाः** ! इति सर्व-सल्-लक्षणोपलक्षणत्वेन
तादृश-गुणत्वं युष्मासु भात्य् एवेति भवत्य एव तत्र साक्षिण्य इति
भावः \। इदं च तासाम् आत्म-भजनार्थं चातुर्यम् \। अन्यत् तैः \।

यद् वा, पूर्वं सोपाधि-भजताम् उद्दिष्टयोर् अपि सौहृद-धर्मयोः
सापवादत्वम् उक्त्वा सम्प्रति निरुपाधि-भजताम् उद्दिष्टयोर् निरपवादत्वम्
आह \। तत्राप्य् उदाहरणी-कृतानां करुणानां पित्रोर् अप्य् अविशेषम्
आह---**भजन्त्य् अभजत** इति \। **करुणेषु सौहृदस्यापि** स्पष्टत्वात्,
**पित्रोः** पुत्रादि-पालनस्य गार्हस्थ्य-धर्म-सहायत्वाद्
**धर्मस्यापि** समान्यतः प्राप्तेः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**
द्वितीय-प्रश्नस्योत्तरम्---**भजन्ति** इत्य्-आदि \। **अभजतो ये
भजन्ति**, ते **वै करुणाः** कारुणिकाः \। **यथा पितरौ** \। तयोः
केवलम् अभजतः शिशून् प्रति वात्सल्यम् एव \। अत्र **निरपवादो धर्मः
सौहृदं च** \।\।१८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** द्वितीय-प्रश्नस्योत्तरम्
आह---**भजन्ति** इति \। **यथा** इति सर्वत्रान्वेति \। **ये
अभजतो**\ऽपि **भजन्ति** अतीव-शैशवेन सामर्थ्येन वैष्णवादीन् वा
अभजतो\ऽपि जनान् ये भजन्ति, तेषाम् अपेक्षित-दाने पुष्णन्ति
प्रत्युपकारानपेक्षतया ये वैष्णवाः, यतः **करुणाः** कृपालवः \।
यथाहं तथा ते\ऽपि तत्र दृष्टान्तः, यथा पितरः स्नेहेन धर्मेणापि
भजन्तो दृश्यन्ते \। तत्र सुहृदस्य आवश्यकत्वं धर्मस्य
आनुषङ्गिकत्वम् \। तद् उक्तं मनु-स्मृतौ---

> वृद्धौ च माता-पितरौ भार्या साध्वी सुतः शिशुः \।
>
> अप्य् अकार्य-शतं कृत्वा भर्तव्या मनुर् अब्रवीत् \।\।[^१४२]

अत्र **निरपवादो** विप्रतिपत्ति-रहितः सम्पूर्णो **धर्म** इति \। अत
एव धर्मे सौहार्दे वा उपकारस्य आवश्यकत्वात् \। प्रतियोगिनो
भजन-शङ्कायाः अय्यभावात् धर्मस्य निरपवादत्वं निर्दोषत्वम् इत्य्
अर्थः \। गोः पङ्कधारणवत् प्रत्युपकारानपेक्षत्वं च केचित्
क्रियमाणम् अपि भजनं नाङ्गीकुर्वन्ति, निरपेक्षत्वाद् एव सौहार्दे\ऽपि
अनुयोगि-प्रतियोगिनोः साम्याभावः \। अनुयोगिनस् तु धर्मोपपन्ने
दृष्टत्वात् \। प्रतियोगिनस् तु धर्मः, धर्मो नाप्य् अधर्मः \।
सापेक्ष-स्वभावाद् एवेति \। हे **सुमध्यमाः** इति सम्बोधनम्
उक्तार्थस्य विश्वासाय स्व-हृदयानुसारेण सर्वत्रैवम् एवोन्नेयम् इति
\।\।१८\।\।

[^१४२]: नोत् इन् मनु-संहिता।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्वितीय-प्रश्नस्योत्तरम्
आह---**अभजतो ये भजन्ति** निरपेक्षं भजन्तीत्य् अर्थः \। ते
निःसम्बन्ध-ससम्बन्ध-भेदाद् द्विविधाः \। **करुणा यथा, पितरौ
यथा** इति \। तत्र करुणाः शुद्ध-भक्ताः, तेष्व् एव प्रह्लादादिषु
निरुपाधि-करुणस्योदय-दर्शनाद् इति \। दृष्टान्त-द्वैविध्यात् उभयेऽपि
प्रत्युपकारानपेक्षिणस् तद्-दुःख-सुखाभ्यां दुःख-सुखवन्तो भजनं
प्राणान्तेऽपि न त्यजन्ति, पूर्वे श्रेष्ठाः उत्तरे अवराः \। अत्र एषु
उभयेष्व् एव **धर्मो निरपवादः।** फलाकाङ्क्षा-राहित्याद् अनश्वरः,
**सौहृदं** प्रेम च **निरपवादम्** \। हे **सुमध्यमा** इति श्लेषेण
शोभनो मध्यम एव प्रश्नो यासां ताह् \। विगीतोदाहरणत्वाद् आद्य्-अन्तौ
प्रश्नौ विगीताव् इत्य् अर्थः \। यद् वा, शोभनं मध्यमम् उत्तरं यास्
एव, मध्यमस्य प्रत्युत्तरस्यास्य भवत्य एवोदाहरणानीत्य् अर्थः
\।\।१८\।\।

**\॥।**

\।\। १०.३२.१९ \।\।

भजतोऽपि न वै केचित् भजन्त्य् अभजतः कुतः ?

आत्मारामा ह्य् आप्त-कामा अकृतज्ञा गुरु-द्रुहः \।\।

**श्रीधर-स्वामी (भावार्थ-दीपिका) :** तृतीय-प्रश्नोत्तरं
भजतोऽप्+ईति \। अयम् अर्थः---ते तु चतुर्-विधाः---एके **आत्मारामा**
अपराग्-दृशः, केचिद् **आप्त-कामा** विषय-दर्शिनोऽपि पूर्ण-कामत्वेन
भोगेच्छा-रहिताः, अन्ये **अकृतज्ञा** मूढाः, अन्ये तु
**गुरु-द्रुहो**ऽतिकठिनाः \। "स पिता यस् तु पोषकः" इति न्यायाद्
उपकर्ता गुरु-तुल्यस् तस्मै द्रुह्यन्तीति तथा ते \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तृतीय-प्रश्नस्य*
नोभयांश् च भजन्त्य् अन्ये \[भा।पु। १०.२९.१६\] इत्य् एवं-रूपस्य उत्तरं
प्रस्फोटयति---*अयम् अर्थ* इति \। ते उभय-भजन-हीनाः \। **एके**
मुरुयाः \[**आत्मारामाः** *अपराग्-दृशः*, मुनयः?\] \। न पराक् बहिर्
विषयान् पश्यन्ति, किं त्व् आत्मानम् एव केवलं ये पश्यन्ति,
तेऽ*पराग्-दृशः* ज्ञानिनः \। केचित् तद्-विशेषा **आप्तः कामो** येषां ते---

> आपूर्यमाणम् अचल-प्रतिष्ठं
>
> समुद्रम् आपः प्रविशन्ति यद्वत् \।
>
> तद्वत् कामा यं प्रविशन्ति सर्वे
>
> स शान्तिम् आप्नोति न काम-कामी \।\। \[गीता २.७०\]

इत्य्-आदि स्मृतेर् ज्ञानिनां कामनोदयाभावात् \। *अन्ये* प्राकृताः \।
*संमूढाः* अतिमूढाः \। *अन्ये* तद्-इतरे \। *अतिकाठिन्यं* विना गुरूणां
हिताशंसिनां द्रोहो न भवतीत्य् अभिप्रेत्याह---**गुरु-द्रुहः**,
*अतिकठिनाः* \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वै** एव, नैव
**भजन्ति** \। **हि** हेतौ निश्चये च \। न कृतं तद्-भजनं जानन्ति
अनुसन्दधतीत्य् **अकृतज्ञा** लोकाद्य्-अपेक्षावत्त्वेऽपि
प्रत्युपकार-सामर्थ्येऽप्य् अज्ञानेन तद्-अकरणान् मूर्खा एवेत्य् अर्थः \।
एवं तेषाम् अज्ञत्वेन अभजनम् अभिप्रेतम् \। सामर्थ्यवन्तो ज्ञात्वापि ये
**न भजन्ति**, ते त्व् अतिधृष्टा इत्य् आह---**गुरु**- इति \। एवं तासां
पाद-त्रय-कृत-प्रश्नस्य पद्य-त्रयेण प्रत्युत्तरम्, तासां
सङ्क्षेपादि-वाक्य-गुण-विशेषेण स्वस्माद् अपि माहात्म्य-विशेषणं
विस्मरणार्थम् \। एवं तासां मते श्री-भगवतो विचित्र-क्रीडया
**आत्मारामता आप्तकामता** च न घटेतैव \। गुरु-शब्द-प्रयोगेन
गुरुध्रुक्ता न च ज्ञेयैव, विरहार्तिदत्वेन भजनासिद्ध्या
नाद्य-पक्ष-द्वयम् अपि सङ्गच्छते \। अतोऽकृतज्ञतैव परिशिष्येत इति
तथा चाग्रे वक्ष्यते---अकृत-चेताः \[भा।पु। १०.४७.१६\] इत्य्-आदि \।
श्री-विष्णु-पुराणे श्री-बलरामायाने---अकृतज्ञ-ध्वजो हि सः \[वि।पु।
५.२४.१६\] इति \। अत एव तैर् अपि व्याख्यातम् \। अकृतज्ञत्वं
तद्-वचनेनैवेति चरम-कोटि-गतम् इति च, तत्रापि चरम-कोटित्वं
घटेतैव \। यद् वा, गुरुध्रुक्-पदेन *अतिकठिना* इति तैर् व्याख्यातम्
\। तद् अत्रैव चरम-कोटि-गतत्वं सङ्गच्छत एव \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वै** एव, **नैव**
**भजन्ति,** **हि** प्रसिद्धौ। एवम् **अकृतज्ञानाम्** अज्ञत्वे माभजने
अभिप्रेतं \। ज्ञात्वापि ये न भजन्ति ते त्व् अशेषा-दोष-युक्ता इत्य्
आह---**गुरु**- इति गुरूपेक्षका इत्य् अर्थः \। प्राण-दण्डोचित-विप्रादेर्
इव तादृशस्योपेक्षैव **द्रोह** इति\। अत्र तु पदार्थे तात्पर्यं नास्ति,
किन्तु गौण्या वृत्त्या कृतोपकारोपेक्षका गम्यन्ते \। तेन च तेषाम्
अर्थ-धर्म-सौहृद-दयापेक्षा-राहित्यं व्यज्यत इति ज्ञेयम् \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**
तृतीय-प्रश्नस्योत्तरम्---**भजतोऽपि** इत्य्-आदि \। केचिद् भजतोऽपि न
भजन्ति, किं पुनर् अभजतः ? के ते ? इत्य् आह---**आत्मारामा** इत्य्-आदि
\। **आत्मारामाणाम्** अनन्य-स्फूर्तेः \। **आप्त-कामानां** पूर्णत्वात् \।
**अकृतज्ञानाम्** अज्ञत्वात् \। **गुरुद्रुहां** पापाधीन-मनो-वृत्तित्वाच्
चत्वार एव तथा \।\।१९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तृतीय-प्रश्नस्योत्तरम्
आह---**भजतोऽपि** इति \। केचिन् महापुरुषा भजतोऽपि जनान् न
भजन्ति, अभजतां का कथा ? ते च चतुर्विधाः \। **आत्मारामा**
अनुसन्धान-रहिता यत आत्मन्य् एव रमन्ते, अतो भजन्तो देहम् अपि
नानुसन्दधते, दैहिकानां भजनस्य का कथा ? इति \। अन्ये आप्त-कामाः,
अतोऽधिकस्य कामस्यावकाशाभावाद् अन्य-भजनं नापेक्षन्ते
सर्व-काम-पूर्णत्वात् \। यथा भुक्तवति पुरुषे \"भुङ्क्ष्व\" इति
वचनस्य वैयर्थ्यम् \। अत उभयेषां भजने सार्थस्य धर्मस्यात्राप्य्
असिद्धे एतयोर् उभयोः स्वरूप-कथनम् एव \। अतोऽपि आत्मारामत्वम्
आप्तकामत्वं च न सञ्जघटीति, तयोर् उपेक्षया विलासस्य स्वीकृतत्वात् \।

तृतीय-पक्षम् आह---**अकृतज्ञा** इति \। अन्य-कृतं भजनम् उपकारं न
जानन्ति, ये तु प्रत्युपकार-समर्था अपि तदीयोपकार-सापेक्षा अपि
प्रत्युपकार-कर्तृत्वेन भजन्ति, तेषाम् अज्ञानम् एव हेतुर् अभजत इति
ते अकृतज्ञा इति \। अहम् अकृतज्ञो न भवामि \। अस्योत्तरम् अग्रिम-श्लोके
वक्ष्यति---मया परोक्षं भजते इति \।

चतुर्थ-पक्षम् आह---ये तु सामर्थ्ये सत्य् अपि ज्ञात्वैव न भजन्ति,
तेऽतिनिर्दया इत्य् आह---**गुरु-द्रुह** इति यः कश्चित्
स्वस्याभीष्ट-सम्पादकः, यश् च पोषकः, स तु गुरुः पूज्यः, तस्यैव
द्रुह्यन्ति ये \। द्रोहस्य द्वैविध्यं---जीवन-हरणेन सर्वस्व-हरणेन
वा \। तद् द्वयं जातम् एवासाम् अभिप्रायेण \। तथा हि विप्रलम्भे
दशम्य्-अवस्थायाः सन्निहितत्वात् जीवन-हरणम् अपि सम्भावितम् अस्ति \।
सर्वस्व-हरणं च जातम् एव गृह-सुखस्यापहृतत्वात् \। यद् वा,
सर्वस्वं तेन सह विलासं, तस्याप्य् अपहृतत्वात् \। तेन गुरु-द्रोहेण तु
दुःखस्यानिवारणात् एतादृशः ते गुरु-द्रुहस् त्व् अतिकठिना इत्य् अर्थः \।
धर्म-सौहार्दापेक्षा-शून्यत्वाद् एवोपेक्षा इत्य् अर्थः \। अस्यापि
परिहारस्योत्तर-श्लोके वक्ष्यति---नाहं तु सख्यः \[२०\] इति \।

इदानीं पक्ष-त्रयस्य विद्यमानत्वात् गुरु-द्रोहः परिशिष्यते, अत एव
चरम-कोटि-गतिम् आत्मानम् एव \। वक्ष्यति च भ्रमर-गीतायां---व्यसृजद्
अकृत-चेताः किं तु सन्धेयं \[भा।पु। १०.४७.१६\] इति \। किं च,

> परिचरति कथं तत्-पाद-पद्मं नु पद्मा
>
> ह्य् अपि बत हृत-चेता ह्य् उत्तमः-श्लोक-जल्पैः \[भा।पु। १०.४७.१३\]
> इति \।

**अहो बत** अविज्ञाय **पाद-पद्मं कथं श्रीः सेवते** इति आचार्यैर्
व्याकृतम् \। तथा चाग्रे वक्ष्यति कुरुक्षेत्र-यात्रायां गोपी-संसदि, अप्य्
अवध्यायथास्मान् स्विद् अकृतज्ञा-विशङ्कया \[भा।पु। १०.८२.४२\] इति
श्री-मुखेन स्वीकृतम् इति \। अत एवाकृतज्ञत्वं तस्मिन्न् आपद्यते \।
तस्यापि परिहारं करिष्यति अनुरूपम् उत्तरं दातुम् अलभमान एव
तत्-सम-प्रत्युपकारासामर्थ्यात्, न पारयेऽहम् \[२२\] इति पदेन स्वस्मिन्
ऋणीत्वं तासु परिपूर्णत्वम् एव समर्थितं मुखेन वदति \। एतेषां
मध्ये कोऽपि न भवामि दोष-चतुष्टयाभावः कथितः \। हृदयेन तु
स्व-दोषम् आकल्प्य प्रोक्तं---तद् वः प्रतियातु साधुना \[२२\] इति \।

ननु पाद-क्रमेण चरम-कोटित्वं गुरु-द्रोह एव भवति \। तत्र
समाधत्ते पाद-क्रमाद् अर्थ-क्रमो बलीयान् \। \"अग्निहोत्रं जुहोति,
यवागूं पचति\" इतिवत् ज्ञेयम् \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तृतीय-प्रश्नस्योत्तरम्
आह---**भजतोऽपि** इति \। ते यथोत्तर-न्यूनाश् चतुर्विधाः \।
**आत्मारामा** अबहिर्-दृश एके \। अन्ये **आप्त-कामा** बहिर्-दर्शित्वेऽपि
स्वत एव पूर्ण-कामत्वेन न परतो भोगेच्छवः \। अपरे **अकृतज्ञाः**
परतो भोगेच्छुत्वेऽपि परैः कृतम् उपकारादिकं न जानन्ति \। अन्ये
**गुरु-द्रुहः** परैः कृतम् उपकारादिकं न मन्यन्तां, प्रत्युत तेभ्यो
**गुरु** अधिकं **द्रुह्यन्ति,** ते निर्हेतुक-द्रोहिणः \।
सहेतुक-द्रोह-कैमुत्य-प्राप्तत्वेन तद्-अन्त-भूतः एव \। तथा
पालकत्वं गुरवश् च ते द्रुहश् चेति गुरु-द्रुहो विश्वस्त-घातिनश् चेति
त्रिविध-द्रोहोऽप्य् अभजनम् एव \। ततश् च प्रथम-प्रश्नोत्तरस्य
उदाहरणम् एकम् एव \। द्वितीय-प्रश्नोत्तरस्य द्वे \।
तृतीय-प्रश्नोत्तरस्य षड् इत्य् एवं नव \।\।१९\।\।

**\॥।**

\।\। १०.३२.२० \।\।

नाहं तु सख्यो भजतोऽपि जन्तून्

भजाम्य् अमीषाम् अनुवृत्ति-वृत्तये \।

यथाधनो लब्ध-धने विनष्टे

तच् चिन्तयान्यन् निभृतो न वेद \।\।

**श्रीधर-स्वामी (भावार्थ-दीपिका) :** अत्र चरम-कोटि-गतम् आत्मानं
मत्वा, अक्षि-संकोचैः परस्परं गूढ-स्मित-मुखीस् ता दृष्ट्वा
आह---**नाहं त्व्** इति \। हे **सख्यः** ! अहं तेषां मध्ये न कोऽपि,
किं तु परम-कारुणिकः परम-सुहृच् च \। कथम् ? **अमीषां भजताम्
अनुवृत्ति-वृत्तये** निरन्तर-ध्यान-प्रवृत्त्य्-अर्थं **तान् न भजामि**
\। एतत् स-दृष्टान्तम् आह---**यथा** इति \। **तस्य** धनस्यैव
**चिन्तया निभृतः** पूर्णः, व्याप्त इति यावत् \। **अन्यत्** क्षुत्-पिपासाद्य्
**अपि न वेद** \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र चतुर्षु
*चरम-कोटि-गतम्* अन्त्य-कक्षा-प्रविष्टम् \। *आत्मानं* श्री-कृष्णम् \।
*मत्वा* ज्ञात्वा \। *अक्षि-सङ्कोचैः* ईषन्-नेत्र-चालनैः \।
परस्पर-*गूढ-स्मित-मुखीः* अन्योन्य-गुप्तेषद्-धसास्य-स्मिताः \। *ताः*
गोपीः *दृष्ट्वा* श्री-कृष्णो वक्ति---**नाहं त्व्** इति \। *तेषां* चतुर्णां
*न कोऽपि* अन्यतमोऽपि, न \। *किन्तु* अपि तु \।
*परम-कारुणिकत्वादिकं* शङ्कते---*कथम्* इति \। ***तान्*** भजतः
\। *एतत्* वृत्तम् \। **अधनो** दरिद्रः \। मम सकृत् सम्भूय पुनर्
अन्तर्धानं स्वस्मिन् प्रीत्य्-अतिशयार्थं---

सकृद् यद् दर्शितं रूपम् एतत् कामाय तेऽनघ \।

मत्-कामः शनकैः साधुः सर्वान् मुञ्चति हृच्-छयान् \।\। \[भा।पु।
१.६.२३\]

इति नारदं प्रति मद्-उक्तेः \। भक्त-संसृति-विनाशार्थम् एव मम
लीलेति भावः \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : नाहं त्व्** इत्य्-आदि \।
अहं तु आत्मारामादीनां मध्येनैकोऽपि भवतीभिः किम् अन्योन्यं स-स्मितम्
ईक्ष्यते ? तर्हि कथम् अस्मान् न भजसीत्य् आह---**अनुवृत्ति-वृत्तये
यथाधन** इत्य्-आदि \।\।२०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तु**-शब्दो भिन्नोपक्रमे \।
आत्मारामादि-चातुर्विध्य-रहितोऽप्य् **अहं न भजामि** \। **नञः**
सर्वादौ प्रयोगः स्व-वाक्येनैव स्वस्य यन्त्रणापत्त्या परम-वैयग्र्यात्
\। हे **सख्यः** ! इति आत्मारामत्वादि-राहित्यम् एव साधितम् \। अन्यथा
सख्यासम्भवः \। **जन्तून्** इत्य्-आदि विचार-विशेष-राहित्यम् अभिप्रेतम्
\। अन्यथा स्वत एव **अनुवृत्ति**-सिद्धिः \।

नन्व् अस्माकं त्वय्य् **अनुवृत्ति-वृत्तिः** सदा अनुवर्तत एव ? इति चेत्,
सत्यम् \। विशेषेण तत्-सम्पत्त्य्-अर्थम् इति स-दृष्टान्तम् आह---**यथा**
इति \। **वि**शेषतो **नष्ट** इति पुनः प्राप्ति-सम्भावना निरस्ता \। अत
एव **नि**तरां **भृतो** व्याप्तः \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं तासां मते
तद्-आदिभिः सह विचित्र-क्रीडया रममाणस्य तस्य आत्मारामत्वादि-द्वयं
न घटत एव \। विरहार्ति-प्रदत्वेन, न च पूर्वोक्ते
सापेक्ष-निरपेक्ष-भजने तादृशोत्तरादि-चातुर्येण विज्ञताभिव्यक्तेः न
कृत्वा चाकृतज्ञत्वं, ततो गुरुध्रुक्त्वं निर्विशेषं काठिन्यम् एव
पर्यवसितम् इत्य् अभिप्रेत्य व्याख्यातम् *अक्षि-निकोचैर्* इति \। अथवा
काठिन्यापादनार्थ एवायं प्रश्नोद्यम इति व्याख्येयम् \। अथाभजनेऽपि
मम सर्वेभ्यो भजन-कृद्भ्यः उत्तम-भजनत्वं किम् उत भजन इत्य्
आह---**न** इति \। **तु**-शब्दो भिन्नोपक्रमे \।
आत्मारामादि-चातुर्विध्य-रहितोऽप्य् **अहं भजतोऽपि जनान् न भजामि** \।

नाहं वसामि वैकुण्ठे योगिनां हृदये न च \।

मद्-भक्ता यत्र गायन्ति तत्र तिष्ठामि नारद \।\।

इत्य्-आदि मद्-उक्तिभिस् तन्-निकटे स्थितम् अपि स्वं तेभ्यो न दर्शयामीत्य्
अर्थः \। **नञः** सर्वादौ प्रयोगः स्व-वाक्येनैव स्वस्य
यन्त्रणापत्त्या परम-वैयग्र्यात् \। हे **सख्यः** ! इति
आत्मारामत्वादि-राहित्यम् एव साधितम् \। **जन्तून्** इत्य् अविशेषात्
सर्वत्रैवेदृशो मम व्यवहारो न तु भवतीष्व् एवेति नात्मनि
ममौदासीन्यं शङ्कनीयम् इति भावः \।

कथं न भजसि ? तत्राह---**अमीषाम्** इति \। **अनुवृत्तीनां**
निरन्तर-ध्यानानां **वृत्तिर्** यस्मात्, तस्मै सन्तत-प्रेम-प्रकर्षायेत्य्
अर्थः \।

नन्व् अस्माकं त्वय्य् **अनुवृत्ति-वृत्तिः** सदा वर्तते एव इति चेत्, सत्यम्
\। तथापि वैशिष्ट्यार्थम् इति स-दृष्टान्तम् आह---**यथा** इति \।
**वि**शेषतो **नष्टे** हारिते इति वैयग्र्य-विशेषो दर्शितः \। अत एव
**तच्-चिन्तया** **नि**तरां **भृतो** व्याप्तः \। तद् एवं रूप-गुणादिना
सर्व-वशित्वात् सर्वार्थ-पूर्णत्वेन प्रेम-मात्र-सापेक्षत्वेन च
प्रत्युपकारानपेक्षतया साम्येऽपि करुण-पितॄन् अप्य् अतिक्रम्य स्वस्य
हितैषित्वं दर्शितं,
स्वादेय-स्व-वशीकार-सर्व-पुरुषार्थ-शिरोमणि-स्व-प्रेम-दानात्\। तथा
प्रिय-प्रेम-रसास्वादाधिक्यं च बोधितम्, सन्तत-तद्-वर्धन-लालसात्,
तद्-अर्थं तद्-विरह-दुःख-सहनाच् चेति ज्ञेयम् \।\।२०\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ७०-७१) :**
लौकिक-शुद्ध-प्रीति-निदर्शनेनापि स्वयं तथैव द्रढयति---मिथः
\[१७-१८\] इति \। ततोऽपि स्व-प्रीतेर् वैशिष्ट्यम् आह---**नाहं त्व्** इति \।
भजन्त्य् अभजत \[१९\] इत्य् अत्र न करुणादीनां
दयनीयादि-कर्तृक-प्रीत्य्-आस्वादापेक्षा \। तथा दयनीयादीनां
करुणादि-विषया या प्रीतिः, सा करुणादि-भजन-जीवना स्याद् इत्य् आयाति \।
अत्र तु श्री-कृष्णस्य स्व-भक्तेषु स्व-प्रेमातिशयोदये प्रयत्नः \।
तद्-उदये च सति तद्-आस्वादाद् भक्त-विषयक-प्रेम-चमत्कारोऽतिशयेन
स्याद् इति तद्-भक्तानां च तत्-कृतौदासीन्येऽपि प्रेम्नोर् एव वृद्धिः स्याद्
इति वैशिष्ट्यम् आगतम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** करुणा-विशेषम् एव दृष्टान्तयति \।
तत्र तस्मिन् साकूत-पर्यवसानम् आशङ्क्य मिथोऽक्षीणि कुञ्चतीः प्रत्य्
आह---**नाहम्** इति \।\।२०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** किन्तु उक्तेषु धर्मिषु
अभजन्तं मां भवत्यो भजन्तीति स्वासां कारुणिकत्वम् \। मम
चाकृतज्ञता मा शङ्कनीयेत्य् आह---**नाहं त्व्** इत्य्-आदि \। **अहं तु**
अहं पुनर् यद्यप्य् आत्माराम आप्त-कामश् च, तथापि न तद्-उभयत्वेन
नाप्य् अकृतज्ञादित्वेन \। **हे सख्यः** ! **भजतोऽपि जन्तून्**
प्राणि-मात्रम् अपि भजामि, किन्तु **अमीषां** जन्तूनाम्
**अनुवृत्ति-वृत्तये**ऽनुगति-सातत्याय **भजत** एव यदि **भजामि**,
तदा पूर्णत्वाभिमानेन पुनर् अनुवृत्तिं न करिष्यन्तीति \।

नन्व् अभजने यदि ते विरज्येरन्, तदा किं स्यात् ? नैवम् इत्य्
आह---**यथा** इत्य्-आदि \। अहं तु सर्वेषां धनम् \। धनं प्रति कोऽपि
न विरज्यति \। इत्य् अत्र व्यतिरेके दृष्टान्तः---**यथाधनः** केनाप्य्
उपायेन **लब्धस्य धनस्य** पुनर् विगमे, **तच्-चिन्तयान्यन्
निभृतं** निपुणं **न वेद** न जानाति \। अतः
साधूक्तम्---**अनुवृत्ति-वृत्तय** इति \।

किन्तु एतत् सामान्य-जन्तु-परम्, न तु भवद्-विध-परम् \। यतो
भवत्यः **सख्यः** \। सख्युर् मम सखीत्वे मद्-धर्मिण्यः \।\।२०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं स्व-दोषान्
स्व-मुखेनोद्भाव्यान्यत्र सञ्चारयन्तम् आलक्ष्य स्मितेनैवान्योन्यं
व्यञ्जयन्तीः दृष्ट्वा, तत् परिहरन्न् आह---**नाहम्** इति \।
**तु**-शब्देनैतच् चतुर्विधेभ्यो व्यतिरेकः प्रदर्श्यते \। **अहं तु**
चतुर्विधेषु तेषु रमण-प्रतिकूलेषु मध्ये न कश्चन, किन्त्व् अतीति
कृपालुं \।

न च नापीश्वरत्वं शङ्कनीयम् इत्य् आह---हे **सख्यः** ! इति \।
समान-शील-व्यसनेषु सख्यम्[^१४३] \[पञ्चतन्त्र १.३०५\] इत्य्-उक्तत्वात्,
एकार्थाभिः विवेशाच् चेति \। आत्मारामोऽप्य् अरीरमत् \[भा।पु। १०.२९.४२\]
इत्य्-आदिनात्मारामता उपेक्षिता, साक्षात् मन्मथ-मन्मथः \[भा।पु।
१०.३२.२\] इत्य् अनेन कामस्यापि मोह-जनकत्वं दार्ढ्य-रमणार्थम् एव \।
अन्यथा काम-पारतन्त्र्ये चरम-धातु-पातेन विवशत्वोपपत्तेर् इति \।
अत एवाकृतज्ञत्वं नास्ति \। ये त्यक्त-लोक-धर्माश् च मद्-अर्थे तान्
बिभर्म्य् अहं \[भा।पु। १०.४६.४\] इत्य् उक्तेश् च सर्वज्ञत्वम् उक्तम् \।

[^१४३]: मृगाः मृगैः सङ्गम् उपव्रजन्ति गावश् च गोभिस् तुरगास् तुरगैः
    \।

    मूर्खाश् च मूर्खैः सुधयः सुधीभिः समान-शील-व्यसनेषु सख्यम्
    \।\।


गुरु-द्रोहोऽपि मयि न शङ्कनीय इति \। विरहे व्यभिचारि-भावानां
दुःखवत् प्रतीयमानत्वेऽपि न दुःखं, परिणामे रस-पोषकत्वात् \। तद्
उक्तं---शृङ्गारो विप्रलम्भं हि न विना पुष्टिम् अश्नुते इति \। मयि
कश्चन दोषो न शङ्कनीय इति भावाः \।

तर्हि कथम् अन्तर्धानेन स्थितम् ? इति चेत्, तत्राह---यम् आश्रित्यैव
रीतिः, ताम् आह---**अहं तु भजतोऽपि जन्तून्** विशेषाभावः सूचितः
प्राणिनो **न भजामि** \। परोक्षं भजन्न् अपि तेषु कदाचित् अपरोक्षं
भजनं न प्रकाशयामि \। अन्ये तूपकार-प्रत्युपकार-रूपेणान्योन्यं
भजन्तो दृश्यन्ते \। अहं तु तादृशो न भवामि, किं तु विलक्षण इति
**तु**-शब्दस्यार्थः \।

ननु तर्हि किम् इत्य् एवं क्रियते ? इति चेत्, तत्र हेतुम् आह---**अमीषाम्**
इति \। **अमीषां** भजताम् **अनुवृत्तये** निरन्तर-ध्यानार्थम् एव \।
मम तु सर्व-सुहृत्त्वात् अयं व्यवहारः \। सर्वेष्व् एक-रूप एव
दृष्ट-फलश् च केवलं युष्मास्व् एवेत्य् अपि न शङ्कनीयम् इत्य् अर्थः \।

दृष्ट-प्रत्ययम् अर्थं दृष्टान्तेन स्पष्टयति---**यथाधन** इति \।
यथा पूर्वम् एव **अधनो** निर्धनः पश्चाल् **लब्धे धने विनष्टे**
हारिते सति, **तच्-चिन्तया निभृतः** नितरां भृतः व्यापृतः
निमग्न-चित्तः सन् **अन्यत्** क्षुत्-पिपासादिकम् अपि **न वेद** \। इयं तु
लोक-प्रसिद्धिः \। यथा नारदाय सकृद् दर्शयित्वा मया पुनर्
अन्तर्हितं, तदा तस्य निरन्तरम् अनुवृत्तिर् एव जाता, तथा भवतीनाम्
अपि ममान्तर्धाने तादृश्य् एवानुवृत्तिर् इत्य् अर्थः \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र
प्रथम-द्वितीय-प्रश्नोत्तरोदाहरणेषु त्वं न वर्तसे \।
तृतीय-प्रश्नोत्तरोदाहरणेषु मध्ये कतमः ? इति चेत्, शृणुत भो !
मन्-मुखेनैव मत्-पराजयं शुश्रूषवो मिथः
स्मित-विलसित-कटाक्ष-नटन-चातूरी-धुरीणाः **सख्यः** ! शृणुत\।
नारायणत्वेनात्मारामः पूर्ण-कामश् च भवन्न् अपि नन्द-पुत्रत्वाद्
अनात्मारामोऽपूर्ण-कामश् च गोप-बालकत्वेनानाधीत-नीति-शास्त्रत्वाद्
अकृतज्ञो भवन्न् अपि नारायणत्वेनैव सार्वज्ञ्यात् कृतज्ञश् च \।
स-विलासादिभिर् मुहुः प्रणीतानाम् अपि युष्माकं सकृन्-मात्र-त्यागेन द्रोहाद्
गुरु-ध्रुग् अपि भवन्, पुनः स्व-दर्शनानन्द-दानान् न गुरु-ध्रुक् च \।
तर्हि निश्चयेन को भवति भवान् ? इति चेत्, तत्राह---**नाहं तु** इति
\।

**तुर्** भिन्नोपक्रमे \। **जन्तून्** जीव-मात्राणि **भजतो**ऽप्य् **अहं
न भजामि** \।

तर्हि पूर्वतः को भेदः ? तत्राह---**अमीषां** भजताम् **अनुवृत्तिर्**
मद्-भजनं तस्या **वृत्तये** जीविकायै \। हे अबलाः ! मद्-अभिप्रायं
ज्ञातुम् असमर्थाः ! हन्त हन्त यम् एवोद्यमं करोमि, स एव
विफलीभवति \। तस्मान् मय्य् अपराधिन्य् अनुग्रह-लेशोऽपि कृष्णस्य नास्ति
धिङ् माम् इति प्रतिक्षणं निर्वेद-दैन्यादि-वृद्ध्या
काम-क्रोधाद्य्-अनुपगमैर् भक्तिः प्रदीप्तीभवत्य् अजात-प्रेम्णां
जात-प्रेम्णां तु **अनुवृत्तिः** मद्-आसक्तिः, तस्या जीविकार्थं **न
भजामि**, दार्शनं दत्त्वाप्य् अन्तर्दधामि \। तत एव **अनुवृत्तिः**
आसक्तिः प्रवृद्धीभवति \।

तत्र जात-प्रेमस्व् एव दृष्टान्तः---**यथा** इति \। **तस्य**
धनस्यैव **चिन्तया निभृतः** पूर्णो व्याप्त इति यावत् \। **अन्यत्**
क्षुत्-पिपासाद्य् अपि **न वेद** \। अतो मां भजतां मद्-अनुवृत्तिर् एव
वाञ्छिता, तष्या आधिक्येन सम्पादनाद् अहं तान् प्रकटम् अभजन्न् अप्य्
अप्रकटम् अधिकम् एव भजामीत्य् अहम् अपि वस्तुतः करुण एव \।

द्वितीय-प्रश्नस्योदाहरणीभूतो यथा भवत्य इत्य् अतो मम
स्व-दर्शन-दानादाने एव भजनाभजने न व्याख्येये, ये यथा मां
प्रपद्यन्ते तांस् तथैव भजाम्य् अहं \[गीता ४.११\] इति
वस्तु-प्रतिज्ञाया अन्यथा-भावानर्हाद् इति भावाह् \।\।२०\।\।

**\॥।**

\।\। १०.३२.२१ \।\।

एवं मद्-अर्थोज्झित-लोक-वेद-

स्वानां हि वो मय्य् अनुवृत्तयेऽबलाः \।

मया परोक्षं भजता तिरोहितं

मासूयितुं मार्हथ तत् प्रियं प्रियाः \।\।

**श्रीधर-स्वामी (भावार्थ-दीपिका) : एवं
मद्-अर्थोज्झित-लोक-वेद-स्वानां** मद्-अर्थे उज्झितो लोको
युक्तायुक्ताप्रतीक्षणात्, वेदश् च धर्माधर्माप्रतीक्षणात्, स्वा ज्ञातयश् च
स्नेह-त्यागात् याभिस् तासां **वो** युष्माकं **परोक्षम्** अदर्शनं यथा
भवति, तथा **भजता** युष्मत्-प्रेमालापान् शृण्वतैव **तिरोहितम्**
अन्तर्धानेन स्थितम् \। **तत्** तस्मात् हे **अबलाः** ! हे प्रियाः, **मा**
माम्[^१४४] **असूयितुं** दोषारोपेण द्रष्टुं यूयं **मार्हथ** न योग्याः
स्थ \।\।२१\।\।

[^१४४]: यद् वा, मा-द्वयं निषेधे \। तथापि प्रियं मल्-लक्षणम्
    असूयितुं मार्हथेति मा \। अपि तु मया दत्त-दुःखत्वाद् अथैवेति \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *युक्तायुक्ताप्रतीक्षणं*
सदाचरण-लोकापवाद-भीति-त्याग-रूपम् \। *धर्माधर्म-प्रतीक्षणं*
निज-पति-त्यागौपपत्य-सेवन-रूपम् \। *शृण्वता* इत्य्
उपलक्षणम्---*प्रेमालापं शृण्वता*, गुण-गाथां गायता, भाव-विशेषं
स्मरता केवलम् *अन्तर्धानेन* अत्रैव *स्थितम्* \। विश्वासाभावश् चेत्
प्रष्टव्यं यमुनादिभ्यः \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तथापि ताषां
मुख-प्रसादम् अनालोक्य पुनर् वदति---किम् एतेन मयापराद्धम् एव \।
तस्माद् अयम् अपराधः क्षम्यताम् इत्य् आह---**मया** इत्य्-आदि \। **परोक्षं
भजता** मनसा भवतीभिर् एव भजता **तिरोहितं मा सूयितुं
मार्हत**, माम् आसूयितुं मार्हत \। कुतः ? **प्रियश्** चेत्
प्रियस्यापराधः **प्रियाभिर्** एव क्षम्यते \।\।२१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एवम्** इत्य् अस्य
**अनुवृत्तये** इत्य् अनेनान्वयः \। हे **अबलाः !** इति \। तत्र स्वतः
शक्त्य्-अभावं सूचयति \। **प्रियं प्रिया** इत्य् अन्योऽन्य-प्रियत्वेन मम
विरहाद्य्-अपराधो न ग्राह्य इति भावः \। अन्यत् तैर् व्याख्यातम् \।

यद् वा, **एवम्** इत्य् अस्य **मया** इत्य् अनेनान्वयः \।
तादृश-चिन्ता-निभृतेन **मया** इत्य् अर्थः \। तत्र
हेतुः---**मद्-अर्थ**- इति \। अतः **परोक्षम्** अपि **भजता** एव
प्रेमालापं शृण्वता गुण-गाथां गायता, भाव-विशेषं च युष्माकं स्मरता
केवलम् अन्तर्धान-मात्रेण अत्रैव स्थितम् इत्य् अर्थः \।

अथवा, अनुवृत्ति-वृत्तये \[२०\] इत्य् उक्तम् \। सा च कीदृश्य् अनुवृत्तिः ?
तां दृष्टान्तेनाह---**यथा** इति \। अतोऽस्य पूर्वेणैव सम्बन्धः---हे
सख्यः ! इत्य् अनेन इदं च युष्मान् अधिकृत्य नोच्यते, सहज-सख्याद् इति
ध्वनितम् एवाभिव्यञ्जयति---**एवम्** इति \।

एवं मद्-अर्थोज्झित-लोक-वेद-

स्वानां हि वो मय्य् अनुवृत्तयेऽबलाः \।

मया परोक्षं भजता तिरोहितं

मासूयितुं मार्हथ तत् प्रियं प्रियाः \।\।

**हि** अपि \। युष्माकम् अपि **मय्य् अनुवृत्तये** \। **एवं** युष्मान् न
भजामि किम् ? काक्वा, अपि तु नैव \। तत्र हेतुः---**मद्-अर्थ-** इति \।
यद् वा, युष्माकम् अपि **मय्य् अनुवृत्तये**, किम् अपि तु नैव \। कुतः ?
**एवं** तादृश-चिन्ता-निभृततया **मद्-अर्थम्** एव नान्यत् किञ्चिद्
उद्दिश्य **उज्झिता** उपेक्षिता **लोकाश्** चतुर्दश-भुवनानि
श्री-वैकुण्ठादयश् च \। अतो **वेदाश्** च तद्-बोधित-कर्मानादरात् \।
अत एव **स्वश्** च पति-पुत्रादयो याभिः, तासां स्वत एवम् अपि
निरन्तर-विशुद्ध-परमानुवृत्ति-वृत्तेर् इत्य् अर्थः \। एवं मुमुक्षुभ्यो
मुक्तेभ्यश् च भक्तेभ्योऽप्य् आसां विशेषो दर्शितः \। अष्टं
तद्-अपेक्षासम्भवात् तादृश-भावाभावाच् च \।

ननु तर्हि किम्-अर्थम् अधुर् यतन्तीर् हतम् ? तत्राह---मयेति \।
परोक्षम् अजतेति कुत्रापि न मया गतम् आसीत्, किन्तु युष्मद्-अन्तिके-त्रैव
वर्तमानेन परोक्षं मद्-अगोचर-धिया, युष्माभिः प्रियमाणं
विचित्र-प्रेमालापादिकं भजता \। तुम्-अर्थे शतृङ् श्रोतुम् इत्य् अर्थः \।
एवं कितव योषितः कस् त्यजेत् \[भा।पु। १०.३१.१६\] इत्य्-आदिकं परिहृतम्
\।

यद् वा, अकार-प्रश्लेषेण अपरोक्षं साक्षाद् एव भजता तिरोहितं
युष्मद्-अदृश्य-मात्रेण स्थितम् इत्य् अर्थः\। तथापि
प्रिय-जन-दुःख-हेतुत्वेन दोषः स्याद् एवेति चेत् तर्हि क्षन्तव्यम् इत्य्
आशयेनाह---प्रियं प्रिया इति \।

यद् वा, ननु तद् अपि किम्-अर्थम् ? तत्राह---प्रियं प्रिया इति \।
प्रियाभिः सह प्रियस्य तद् अयुक्तम् एवेति भावः \।

यद् वा, तत् परोक्ष-भजनं प्रियं यस्य तं मां
सहज-मत्-कौतुक-रसेनेत्य् अर्थः \। अबो बतेदं साधु कौतुकं यत्
प्रिय-जन-प्राणैः सह क्रीडनम् इति चेत् तत्राह---प्रिया इति \। प्रेम्णा
तद् अपि प्रीति-विशेषायैव स्याद् इत्य् अर्थः \।

यद् वा, तत् तथापि मा-शब्द-द्वयं निषेधे प्रकृत्य्-अर्थं गमयति
अर्हतेत्य् अर्थः \। कुतः? प्रियं प्रियाः प्रियस्य प्रियासु तथा कर्तुम्
अयुक्तत्वाद् इत्य् अर्थः \। एतच् चानुनयन-चातुर्यम् \। अन्यत् तत्र तत्र
समानम् \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अद्यैव च भवतीनां निकट
एव स्थितवान् अस्मीत्य् आह \। **एवं** दुह्यन्त्योऽभिययुः काश्चित् \[भा।पु।
१०.२९.५\] इत्य्-आदि-प्रकारेण, **मद्-अर्थ-** इत्य्-आदि हे **अबलाः !** इति
तत्-तत्-परित्यागे दुष्करत्वं सूचयति \। **मासूयितुम्** इत्य् अत्र
हेतु-विशेषम् अप्य् आह---**प्रियं प्रियाः** इति \। **हि** निर्धारणे \।

यद् वा, **एवं** यथाधनः \[२०\] इत्य्-आदि-प्रकारेण **वो** युष्माकं
**मय्य् अनुवृत्ति-वृत्तये** एव **मया तिरोहितम्** \। पदानि व्यक्तम् एतानि
नन्द-सूनोर् महात्मन \[भा।पु। १०.३०.२५\]
इत्य्-आदि-भवद्-वाक्यानुसारेणाग्रतः पार्श्वतः स्थित्वैव
भवद्-दृष्टि-मात्रा-गोचरी-बभूव इत्य् अर्थः \।

किं कुर्वता ? **परोक्षं भजता** प्रेमालापादिकम् अनुमोदमानेन \।
तथानुग्रहे हेतुः---**मद्-अर्थ**- इति \। यद् वा, अन्यत् तैः \।
**मा**-द्वयं निषेधे, तथापि **प्रियं** मल्-लक्षणं **मासूयितुं
मार्हथ,** अपि तु मया दत्त-दुःखा यूयम् **अर्हर्थ** एवेत्य् अर्थः \।
कुतः ? **प्रियं प्रियाः** \। प्रियस्य तथा कर्तुम् अयुक्तत्वाद् इत्य् अर्थः
\। एतच् चानुनय-चातुर्यम् \।\।२१\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३८५) :** एष च
\[परित्यागजेर्ष्या-हेतुक-मानः\] स्तुत्य्-आदिभिः शाम्यति\। यथैव तास्
तुष्टाव---**एवम्** इति द्वाभ्याम् इति \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तथापि यद् एवं मया कृतम्,
तत्र मासूया करणीयेत्य् आह---**एवम्** इत्य्-आदि \। हे **अबलाः !** रामाः
! **अब** अवरं वाम्यं **लान्ति** इति तथा, **मा** माम् **असूयितुं**
**मार्हथ** मा क्षमाः स्थः \।

ननु भजन्तीर् अस्मान् विहाय गतवान्, कथं मासूयितव्यः ? इत्य्
आह---**मया** इति\। **परोक्षं भजता** एव **मया तिरोहितम्** \।
तिरोभूयापि मया वो भजनं कृतम् इत्य् अर्थः \। साक्षाद् भजनात्
परोक्ष-भजनम् एव प्रेम-गमकम् \। यतो भवत्यः **प्रियाः**, न तु
जन्तवः \। अहं **प्रियः**, न त्व् आत्मारामादिः \। इत्य् आह---**प्रियं
प्रियाः** \।

ननु, तर्हि तिरोहितम् एव कथम् ? तत्राह---**वो** युष्माकम्
**अनुवृत्ति-वृत्तये**, अनुवृत्तेर् वृत्त्य्-अर्थम् \। भवतीनां
मद्-अङ्ग-सङ्गोत्सवेन पूर्णं-मन्यानां पुनर्-उत्कण्ठां वर्धयितुम् \।

ननु तदा **तिरोहितम्** एवेति सत्यम्, **भजता** इति यद् उक्तं, तत्र
किं-प्रमाणम् ? इति चेत्, मत्-स्वभाव एव प्रमाणम् \। यतोऽहं कृतज्ञ
एवेति स्व-कृतज्ञत्वं तासां विशेषण-द्वारैव
प्रकटयति---**मद्-अर्थ-** इत्य्-आदि \। **एवं**-प्रकारेण
**मद्-अर्थं** मन्-निमित्तम् **उज्झितानि लोक-वेद-स्वानि** याभिः, तासां
**वो**ऽभजने ममाकृतज्ञता स्याद् इति स्व-दोष-परिहारार्थं
**परोक्ष**-भजनम् एव कृतम् \। तच् च सन्दर्शन-रूपं कदाचिद्
वीजनादिषु भवतीभिस् तु न दृश्य इति **परोक्षं भजता** इति पदयोर्
ध्वनिः \। अतः सम्यग् उक्तं **मासूयितुम्** इत्य्-आदि \।\।२१\।\।

---------------------------------------------------------------------------------------------------------------------

एवं मद्-अर्थोज्झित-लोक-वेद-

स्वानां हि वो मय्य् अनुवृत्तयेऽबलाः \।

मया परोक्षं भजता तिरोहितं

मासूयितुं मार्हथ तत् प्रियं प्रियाः \।\।

**नारायण-भट्टः (श्री-रसिकाह्लादिनी) :** एवं सर्वत्र स्वस्याभजने
हेतुम् उक्त्वा प्रस्तुते भजन-विशेषम् आह---**एवम्** इति \। **एवम्**
अनेन प्रकारेण शुश्रूषन्त्यः पतीन् काचिद् \[भा।पु। १०.२९.६\] इत्य्-आदिना
**मद्-अर्थे** मत्-कामनयानया **उज्झिताः लोका** कर्मोपार्जिता
स्वर्गादि-ब्रह्म-लोकान्ता गृहीत-चित्त-धर्मानादरात् **वेदश्** च
विधि-निषेधानादरात् **स्व**-पति-पुत्रादयः स्नेह-परित्यागात् \। एते
त्यक्ताः याभिः, तासां **वो** युष्माकम् अपि **अनुवृत्तये**
निरन्तर-ध्यानार्थं **परोक्षं भजता** \। रात्रौ स्त्रियः कथं
त्यक्तव्याः ? इति मनसि निधाय निरन्तर-ध्यानार्थम् अपरोक्षं भजनं
रात्रौ रक्षार्थं परोक्षं भजनम् \। एतद् उभयं कुर्वता
**तिरोहितं** नेत्रागोचरेण स्थितम् \।

प्रत्यभिज्ञा-बोधकम् आह---कितव योषितः कस् त्यजेन् निशि \[भा।पु।
१०.३१.१६\] इत्य्-आदि प्रेमालापान् शृण्वन्---अत्र प्रसूनावचयः प्रियार्थे
प्रेयसा कृतः \[भा।पु। १०.३०.३३\] इति प्रत्यभिज्ञा \। दर्शयता अग्रतः
पार्श्वतः पृष्ठतश् चादृश्येन **भजता** भवतीनां प्राण-रक्षां
कुर्वता **तिरोहितम्** \।

यद् वा, **अपरोक्षं भजता** सर्वतो रात्रौ रक्षता **तिरोहितम्** \।

यद् वा, **परोक्षं भजता** कण्टक-शर्करादीन् अपसारयता
मार्ग-संस्कारं कुर्वता **अतिरोहितम्**, न तीर्यक्-स्थितम्, किं तु अग्रत
एव स्थितम् \। भजतो भजन्त्य् एके \[१९\] इति यत् पृष्टं तस्योत्तरं
दत्तम् इति भवतीनाम् अपरोक्षं भजनं, मम तु परोक्षं भजनम् इत्य्
एतावान् भेदः \। हे **अबलाः** ! इति सम्बोधनेन तत् ज्ञाप्यते, न ह्य्
अन्येषाम् इव भवतीनां भजनं किं त्व् अलौकिकम् एव सिध्यतीति \।
अनेनाभजन-पक्षौ वल्लवी-मनसि निरधारितोऽपि निरस्तः \। अन्यथा
असूयापि सम्भवेत् \। तत् तस्माद् अकृतज्ञत्वादि-दोषारोपणे **मा माम्
असूयितुम् अर्हथ** \।

कीदृशं माम् ? **प्रियं** प्रीति-विषयं यूयं मत्-**प्रियाः** दुष्टेऽपि
प्रिये स्वस्यासूया-विषयत्वम् अनौपायिकं त्यक्तुम् अशक्यत्वात् इति
प्रीति-विषयेऽकृतज्ञत्वादि-दोष-स्फुरणम् असम्भावितम् \। प्रत्युत
अकृतज्ञत्व-गुण-सम्भावनम् उचितम् \। अकृतम् अकृत्रिमं भावं जानातीति
अकृतज्ञः तस्य भावोऽकृतज्ञत्वं स्वाभाविक-मनोभावज्ञत्वम् इत्य् अर्थः
\। अन्यथा दोष-स्फूर्तौ औदासीन्य-सामानाधिकरण्यं स्याद् इति \।

ननु, परोक्षं भजने स्वभजन-सादृश्यं न भवति, दुःख-हेतुत्वात्
स्फूर्तेः ? इति चेत्, तर्हि **प्रियं मा** माम् **असूयितुं मार्हथ**
साङ्गस्यापि मयि दोषम् उद्भावयितुं मार्हथ, दोषम् उद्भाव्य स-दोषस्य
मम भजने भवतीनाम् अपि स-दोषत्वं प्रसिद्धिर् भविष्यतीति \।
क्षन्तव्यम् एवेति सानुनयोक्त्या वैषम्यम् अभिव्यञ्जितम् \। **प्रियं
प्रिया** इत्य् अनेन दोषम् उद्भावयन्त्योऽपि भवन्त्यो मया त्यक्तुम् अशक्याः
\। तथा प्रिये त्यक्तुम् अशक्ये मयि तया कर्तुम् अशक्ये मयि तया कर्तुं
प्रियाणाम् असाम्प्रतम् इति भावः \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, जन्तून् स्व-भक्तान्
अजात-प्रेम-जात-प्रेमश् च यद् एवं भजसि, तत् सम्यक् करोषि \। किन्त्व्
अस्मास्व् अपि तथैव त्वद्-व्यवहरणाद् वयम् अपि जन्तु-मध्य एव गण्या
अभूमेति तासां सानुशयं वाक्यम् आशङ्क्य भो
मत्-प्राण-परार्ध-प्रिय-पद-पयोज-पांशु-परमाणवः सख्यो युष्मासु
यद् अन्य-साधारण्येनाद्य् व्यवहृतं तद् एतन् मे दौरात्म्यं क्षम्ध्वम् इत्य्
आह एवम् इति \।

यद् वा, यथा तथैवैवम् इत्य् अमरोक्तस् तद्वद् इत्य् अर्थः \। ततश् च
मद्-अर्थे उज्झितो लोकः \। युक्तायुक्ताप्रतीक्षणात् \। वेदश् च
धर्माधर्माप्रतीक्षणात् \। स्वान्य् आत्मात्मीय-धन-ज्ञातयश् च,
स्नेह-त्यागात् याभिस् तासाम् अपि वस् तद्वद् अनुवृत्तये उक्त-लक्षणानाम्
अन्येषां भक्तानाम् इवानुवृत्ति-बुद्ध्यै परोक्षम् अदर्शनं यथा स्यात्
तथा भजतां युष्मत्-प्रेमालापान् शृण्वता तिरोहितम् इति काकुस् तस्माद्
अतीवानौचित्यं कृतम् इत्य् अर्थः \। न हि प्राचीना अर्वाचीना भाविनो वा
भक्ता एवं सम्भवेयुर् न ह्य् एतावता अप्य् अनुवृत्तेर् अपरावृद्धिर् अस्ति \।
न हि परमाणु-परम-महतोर् ह्रास-वृद्धी केनाप्य् आशास्यते \। तस्माद्
अन्य-प्रेमि-भक्तान् प्रति
युष्मत्-प्रेम-वैप्रलम्भिक-प्रताप-महोत्कर्ष-जिज्ञापयिषा-मयी ममेयम्
असमीक्ष्य-कारिता क्षम्यताम् इति भावः \। यस्माद् एवं तस्मान् मा मां प्रति
असूयितुं दोषारोपेन द्रष्टुं नार्हथ \। तत्र प्रियम् इति प्रिया इति च
हेतुः \। प्रियस्य दोषं प्रियाः खलु न मनस्य् आनयन्तीत्य् अर्थः
\।\।२१\।\।

**\॥।**

\।\। १०.३२.२२ \।\।

न पारयेऽहं निरवद्य-संयुजां

स्व-साधु-कृत्यं विबुधायुषापि वः \।

या माभजन् दुर्जर-गेह-शृङ्खलाः

संवृश्च्य तद् वः प्रतियातु साधुना \।\।

**श्रीधर-स्वामी (भावार्थ-दीपिका) :** आस्ताम् इदम्, परमर्थं तु
शृणुतेत्य् आह---नेति \। **निरवद्या** संयक् **संयोगो** यासां, तासां
**वो** **विबुधानाम्**[^१४५] **आयुषापि** चिर-कालेऽपि **स्वीयं साधु
कृत्यं** प्रत्युपकारं कर्तुं **न पारये** न शक्नोमि \।
कथं-भूतानाम् ? **या** भवत्यो **दुर्जरा** अजरा या
**गेह-शृङ्खलाः**, ताः **संवृश्च्य** निःशेषं छित्त्वा **मा** माम्
**अभजन्**, तासाम् \। मच्-चित्तं तु बहुषु प्रेम-युक्ततयानैक-निष्ठम्
\। तस्माद् **वो** युष्माकम् एव **साधुना** साधु-कृत्येन तत्
युष्मत्-साधु-कृत्यं **प्रतियातु**, प्रतिकृतं भवतु \।
युष्मच्-छौशील्येनैव ममानृण्यम्, न तु मत्-कृत-प्रत्युपकारेणेत्य् अर्थः
\।\।२२\।\।

[^१४५]: यद् वा विगतो बुधो गणनाभिज्ञो यस्मात् तेनानन्तेनायुषापि \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *आस्तां* स्थीयताम् \।
*इदं* वृत्तम् \। *परमार्थं* सत्य-भूतम् \। *नैकनिष्टम्* एकस्य
बहुषु स्थानासम्भवाद् इत्य् अर्थः \। *इत्य् अर्थ* इति---इत्थम् अतीव
दुष्क-प्रेम-रूप-द्रविण-दातृत्वेनोत्तमर्णानां भवतीनां
तत्-प्रतीकारासमर्थस्य ममाधर्म्यम् एव स्थास्यतीति तात्पर्यम् \।
विगतो बुधो गणनाभिज्ञो यस्मात्, तेन स्वभाव-नित्येनाप्य् आयुषेति वा
\।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ततोऽहम् ऋणीत्य्
आह---न पारयेऽहम् इत्य्-आदि \। **विबुधायुषापि** देवायुर्-मान-कालेनापि
\।\।२२\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१३८\] एवम् आसां
श्री-भगवद्-विषय-भाव-विशेषेण महा-माहात्म्यम् उक्तम् \। अधुना
श्री-भगवत एव तद्-विषयक-भाव-विशेषेण परमाश्चर्यतरं
माहात्म्यं स्वयं तेनैव साक्षाच् छ्री-मुखेनोक्तं नवभिः \। तत्र
रास-क्रीडायाम् अन्तर्धानानन्तरं तासां महार्ति-रोदनाद् आविर्भूते सुखम्
उपविष्टे तस्मिन् प्रहृष्टानां[^१४६] तासां प्रश्न-त्रयस्य प्रत्युत्तरान्ते
साक्षात् स एव ताः प्रत्य् आह---**न पारये\ऽहम्** \[भा।पु। १०.३२.२२\]
इति \।

[^१४६]: प्रकृष्टानां


**निरवद्या** सर्व-नैरपेक्ष्येण कापट्यादि-दोष-स्पर्श-राहित्येन च \।
अत एव निर्मल-प्रेम-विशेषेण च निर्दोषा **संयुक्** संयोगः सम्यङ्
मद्-विषयक-चित्तैकाग्रता-लक्षणः सङ्गम-लक्षणो वा यासाम् इति
स्मृति-शास्त्र-परम् अन्य-मान-कामादि दोषो निरस्तः \। प्रत्युत
स्व-विषयक-कामस्य महान् एव गुणो\ऽभिप्रेतः,
**निरवद्य**-संयोग-हेतुत्वात् \। अत एव तस्य
प्रेम-परिपाक-विलास-विशेषोपकरणता पूर्वं प्रतिपादितैव \। तासां वो
युष्माकं विबुधानां देवानां ज्ञानिनां वा आयुषा सुचिर-कालेनापि **स्वीयं
साधु-कृत्यं** प्रत्युपकार-कृत्यम् \। यद् वा, **वो** **यत्** स्वीयम्
असाधारण-साधु-कृत्यं तद् **अहं न पारये** कर्तुं न शक्नोमि \।

कथम्-भूतानाम् ? **या** भवत्यो **दुर्जरा** अच्छेद्या या
**गृह-शृङ्खला**
गेह-तत्-सम्बन्धि-पति-पुत्रादि-तद्-अर्थ-कृत्यादि-लक्षणाः, ताः
**संवृश्च्य** निःशेषं छित्त्वा **मा** माम् **अभजन्** तासां मच्-चित्तं
तु बहुषु प्रेम-युक्ततया नैवम् एक-निष्ठं तस्माद् **वो** युष्माकम् एव
**साधुना** साधु-कृत्येन तत् युष्मत्-साधु-कृत्यं **प्रतियातु**
प्रतिकृतं भवतु, युष्मत्-सौशील्येन मम आनृण्यं, न तु
मत्-कृत-प्रत्युपकारेणेत्य् अर्थः \।

अथवा, **सु** सुष्ठु असाधु-कृत्यं मद्-विषयक-नैष्ठूर्यादिकम् अपि,
किम् उत साधु-कृत्यम् इत्य् अर्थः \। इदं ताभिः सह स्वच्छन्देन सदा
क्रीडा-लोभाद् उक्तम् \। अपारणे हेतुः---**निरवद्यं** निजाङ्गम् आत्मानं
**संयुञ्जन्ति** समर्पयन्तीति तथा तासाम् \। किं च, **दुर्जरा**
**गेह-शृङ्खला** नित्य-कृत्य-गोपालनादि-दृढ-निबन्धान् **संवृश्च्य**
या युष्मान् अहं मा भजन् न सेवितवान् अस्मि \। तत्र दुर्जरेति विशेषणेन
शृङ्खला-रूपकेण च स्व-शक्त्या छेद्यत्वं सं-शब्देन च
आसक्ति-त्यागे\ऽपि बहिस्-त्यागासामर्थ्यम् \। किं वा, संछेदने छायायाम्
अपि सत्याम् असामर्थ्यं ध्वनितम् इति दिक् \। युष्मद्वद् आत्मार्पणेन
सर्व-निरपेक्ष-भजनेन च विना प्रत्युपकाराशक्तेः \। अत एव ये यथा
मां प्रपद्यन्ते तांस् तथैव भजाम्य् अहम् \[गीता ४.११\]
इत्य्-आदि-निज-वचन-व्यभिचारापत्तेश् चाहं युष्माकम् ऋण्य् एवेत्य् अर्थः \।
अन्यत् समानम् \।

यद् वा, साधुनेति भाव-प्रधान-निर्देशो\ऽयम् \। तद् युष्माकम् भजनं
**साधुना** **युष्माकम्** एव साधुत्वेन **प्रतियातु** प्रत्युपकृतं
भवतु भावः स एव \। यद् वा, साधु-कार्येणापि पुरुषः
मद्-भक्त-वरः कश्चिद् **वो** युष्मान् **प्रतियातु** प्रत्युपकारेण
अनुगच्छतु \। यद् वा, **वो** युष्माकं तत्-स्व-साधु-कृत्यं
**प्रतियातु** अनुवर्तताम् अनुकरोत्व् अपि आशिषि पञ्चमी, अहं तु **न
पारयाम्य्** एवेति परम-विनयोक्ति-माधुर्यम् \।\।१३८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वः** इति सम्बन्ध-मात्रे
षष्ठी, युष्मान् प्रतीत्य् अर्थः \। **स्व-साधु-कृत्यं**
स्वीय-प्रत्युपकार-कृत्यं **न पारये**, कर्तुं न शक्नोमि \। यद् वा,
**वो** युष्माकं यत् स्वीयम् असाधारणं **साधु-कृत्यं** तद् **अहं न
पारये** \। तत्र हेतुः---**निरवद्या** सर्व-नैरपेक्ष्येण
कापट्यादि-राहित्येन निर्मल-प्रेम-विशेषेण च निर्दोषा **संयुक्**
संयोगः सम्यङ् मद्-विषयक-चित्तैकाग्रता सङ्गमो वा यासां, तासाम् इति
मुमुक्षा-परादि-मतः कामादि-दोषः परिहृतः \। प्रत्युत
स्व-विषयक-तादृश-कामस्य महान् एव गुणोऽभिप्रेतः,
निरवद्य-संयोग-हेतुत्वात् \।

किं च, **या** इति **दुर्जरा** अच्छेद्या अपि **गेह-शृङ्खला**, गेहानि
गेह-सम्बन्धि-पति-पुत्रादयस् तत्-तद्-अर्थ-कृत्यानि चान्येव शृङ्खलाः,
कृतिनाम् अपि दुश्छेद्य-संसार-बन्ध-हेतुत्वात् \। **ताः संवृश्च्य
अभजन्** \। **भवत्य** इति प्रेम-गौरवेण, अतो मम तादृशत्वाभावान्
न पारय इत्य् अर्थः \। अन्यत् तैर् व्याख्यातम् \।

यद् वा, स सुष्ठु असाधु-कृत्यं मद्-विषयक-नैष्ठुर्यादिकम् अपि, किम्
उत **साधु-कृत्यम्** इत्य् अर्थः \। इदं च ताभिः सह स्वच्छन्देन सदा
क्रीडा-लोभेनोक्तम् \। अपारणे हेतुः---**निरवद्यं** निजाङ्गम् आत्मानं वा
**संयुञ्जन्ति** समर्पयन्तीति तथा तासाम् \। किं च, **दुर्जरा गेहस्य
शृङ्खला** नित्य-गो-पालनादिनादि-दृढ-कृत्य-निबन्धान्
सर्व-बन्धु-जनानुवृत्ति-बन्धांश् च **संवृश्च्य** या भवतीर् अहं **मा
भजन्न्** असेवितवान् अस्मि \। "शृङ्खलाम्" इति पाठेऽपि तथैवार्थः \।
**दुर्जरेति** विशेषणेन शृङ्खला-रूपकेण च निज-शक्त्याप्य्
अच्छेद्यत्वम्, **सं**-शब्देन चासक्ति-त्यागेऽपि बहिस्-त्यागासमर्थ्यम् \।

किं वा, सञ्छेदनेच्छायाम् अपि सत्याम् असामर्थ्यं ध्वनितम् इति दिक् \।
युष्मद्वद् आत्मानर्पणेन सर्व-नैरपेक्ष्याभजनेन च प्रत्युपकाराशक्तेः
\। अत एव ये यथा मां प्रपद्यन्ते, तांस् तथैव भजाम्य् अहं \[गीता
४.११\] इत्य्-आदि-निज-वचन-व्यभिचारापत्तेश् चाहं युष्माकम् ऋण्य् एवेत्य्
अर्थः \। अन्यत् समानम् \।

यद् वा, साधुर् यो न पुरुषो मद्-भक्तः कश्चित् वो युष्मान् प्रतियातु,
प्रत्युपकारेणानुगच्छतु \। आशिषि पञ्चमी \। यद् वा, वो युष्माकं तत्
स्व-साधु-कृत्यं प्रतियातु, अनुवर्तताम् अनुकरोत्व् अपि, अहं तु न
पारयाम्य् एवेति सर्वथा प्रत्युपकारासामर्थ्योक्तिः \। अग्रे च
प्रणय-कलहाध्यायान्ते श्री-रुक्मिणीं प्रत्य् अयम् एव वक्ष्यति---वयं
प्रतिनन्दयामः \[भा।पु। १०.६०.५७\] इति \। अत्र च प्रतिनन्दनेऽप्य्
अशक्त्या केवलम् ऋणित्वम् एवापादयत् \। अतस् तस्याः सकाशाद् अप्य् आसां
विशेषः सुसिद्ध एवेति दिक् \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वः** इति सम्बन्ध-मात्रे
षष्ठी, युष्मान् प्रतीत्य् अर्थः \। **स्व-साधु-कृत्यं**
स्वीय-प्रत्युपकार-कृत्यं **न पारये**, प्रतिकर्तुं न शक्नोमि \। यद्
वा, वो युष्माकं यत् स्वीयम् असाधारणं साधु-कृत्यं तद् अहं न पारये,
तत्-सदृश-प्रत्युपकारे न समर्थोऽस्मीत्य् अर्थः \।

स्व-साधु-कृत्यत्वम् एव दर्शयति---**निरवद्या** काममयत्वेन
प्रतीयमानत्वेऽपि वस्तुतो निर्मल-प्रेम-विशेष-मयत्वेन निर्दोषा
**संयुक्** संयोगः सम्यङ्-मद्-विषयक-चित्तैकाग्रता
स्व-स्व-पत्य्-आदि-स्पर्शाभावेन च निर्दोषा संयुक् सङ्गमो यासाम् \। किं
च, **या** इति **दुर्जराः** कुल-वधूत्वेन छेत्तुम् अशक्या अपि
**गेह-शृङ्खला** गृह-सम्बन्धिन्य
ऐहिक-पारलौकिक-सुख-कर-लोक-धर्म-मर्यादाः **संवृश्च्य** **या
माम् अभजन्** परमानुरागेण मय्य् आत्म-निवेदनं कृतवत्य इत्य् अर्थः \।
अतो ममान्यत्रापि प्रेम-युक्तत्वान् **न पारये** इत्य् अर्थः \। अत्रोत्तरं
**व** इति पदम् अनपेक्ष्यैव या इति प्रयुज्यते, पश्चाद् एव च तेन
योज्यते \। अतः प्रथम-पुरुषत्वम् \।

यद् वा, अन्यत् तैः \। **विगतो बुधो** गणनाभिज्ञो यस्मात्, तेनानन्तेन
**आयुषा** अपीत्य् अर्थः \। **शृङ्खलम्** इति क्वचिद् एक-वचनान्तः पाठः
\।\।२२\।\।

---------------------------------------------------------------------------------------------------------------------

**क्रम-सन्दर्भः-** **न पारयेऽहं** न शक्नोमि \।\।२२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** यद्यपि वो भजनं कृतम्
एव, तथाप्य् अहं व ऋणीवेत्य् आह---**न पारयेऽहम्** इत्य्-आदि \।
**निरवद्या** निरुपाधिर् निर्व्यलीका वा \। **संयुक्** यासां, तासां
**वः** **स्व-साधु-कृत्यं** स्वकीय-साधु-कर्म **अहम्** ईश्वरोऽपि **न
पारये** शोधयितुं न शक्नोमीत्य् अर्थः \। यद् वा, वः कृत्यं स्व-साधु
स्वैर् एव साधु यथा भवति, तथा कर्तुं न पारये \। विलम्बेन
पारयिष्ये ? इत्य् अपि नेत्य् आह---**विबुधायुषा** देवायुः-परिमाण-कालेनापि
\। कुतः ? इत्य् आह---**वो** युष्मान्, **दुर्जर-गेह-शृङ्खलाः संवृश्च्य**
छित्त्वा **मा अभजन्** \। यथा भवत्यो दुर्जर-गेह-शृङ्खलाः
संवृश्च्य माम् अभजन्, तथाहं भवतीर् माभजम् इत्य् अर्थः \।\।२२\।\।

**प्रीति-सन्दर्भः १२२**: **कान्त-भाव-वश्यत्वम्** आह--- न पारयेऽहम्
इत्य्-आदि \। **निरवद्या** परम-शुद्ध-भाव-विशेष-मात्रेण प्रवृत्तत्वात्
परम-शुद्धा **संयुक्** संयोगे यासांम्, तासां **वः**
**स्व-साधु-कृत्यं** तद्-अनुरूप-मदीय-परम-सुखद-सेवां **न
पारये**, न प्रत्युपकारेणानुकर्तुं शक्नोमीत्य् अर्थः \। केनापि न पारये
\। **विगतो बुधो** गणना-विज्ञो यस्मात्, तेन स्वभाव-नित्येनाप्य्
**आयुषा** इत्य् अर्थः \। तासाम् अनुरागस्य साधिष्ठत्वं
लोक-धर्मातिक्रान्तत्वाद् आह---**या** इति \। तस्माद् **वः साधुना**
सौशील्येनैव **तत् प्रतियातु** प्रत्युपकृतं भवतु \। अहं तु
भवतीनां ऋणी एवेति भावः \।\।२२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं तासाम् अमर्ष-मार्जनं
कृत्वा भजमाणस्य स्वस्यानृण्याय स्फुटयितुं ताः परिसान्त्वयति---**न
पारयेऽहम्** इति \। **निरवद्य-संयुजां** निरवद्या संयुक् संयोगे
यासां लोक-प्रतीत्या काम-मयत्वेन प्रतीयमानोऽपि विषय-महिम्ना निष्कामे
पर्यवसाय्येवेत्य् अर्थः \। तद् उक्तं श्री-मुखेनैव---न मय्य्
आवेशित-धियां कामः कामाय कल्पते \[भा।पु। १०.२२.२६\] इति
तादृश-काम-सम्बन्धस्य संसार-हेतुत्वं प्रत्युपकारं कर्तुम् इत्य्
अध्याहारः \।

**न पारयेऽहं** न शक्नोमि **विबुधायुषापि** ब्रह्मण आयुषापि \। यद्
वा, **वो** युष्माकं **कृत्यं** भजनं प्रति **स्वं** स्वकीयं
**साधु** समीचीनं कर्तुं न पारयेऽहम् \। यद् वा, वो युष्माकं स्वम्
असाधारणं साधु कृत्यं निष्कपटं भजनं वक्तुम् इत्य् अध्याहारः
पारये न कोऽपि समर्थः \। भवतीनां मम चोभयोर् वैसादृश्याद् इत्य्
अर्थः \। न हि वास्तव-जल-तृप्तं कदाचित् मरीचि-जल-तृप्तिः सदृशी
भवितुम् अर्हतीति \।

तत्र हेतुम् आह---**या** भवत्या **दुर्जरा** अजया अच्छेद्या इत्य् अर्थः
\। **गेह**-शब्देन समष्टि-रूपा पति-पुत्रादिषु स्नेह-रूपा
सर्व-गृहाचित-व्यापार-रूपा वा मुनीनाम् अपि च्छेत्तुम् अशक्याः \। अग्रे एता
एव स्पष्टीकरिष्यति---स्नेहानुबन्धो बन्धूनां मुनेर् अपि सुदुस्त्यजः
\[भा।पु। १०.४७.५\] इति \। बहिर् लोह-मय्यः **शृङ्खलाः** छेत्तुम् अपि
शक्याः \। अन्तः-स्थिताः सुस्नेहमय्यः शृङ्खलाः केनापि न छिद्यन्ते \।
मम तु स्वकीये स्नेहानुबन्धस्य त्यक्तुम् अशक्यत्वात् \। अत एव
भवतीनां मम च तुल्यत्वाभावः \। एतादृशी शृङ्खला बन्धन-हेतून्
**संवृश्च्य** सम्यक् छित्त्वा अप्रत्यापत्ति-रूपेण त्यक्त्वेत्य् अर्थः \।

**या माभजन्न्** इति \। यथा भवतीनां मद्-एक-निष्ठत्वेन भजनम्,
तथा युष्मद्-एक-निष्ठत्वेन मम भजनाभावान् न साम्यम् \। बहु-प्रेम्णो
विभक्तत्वान् नैक-निष्ठत्वम् इति भावः \। तद्-भजनं **वो** युष्माकं
**साधुना** भाव-प्रधानो निर्देशः साधुत्वेन **प्रतियातु**
प्रत्युपकृतं भवतु \। सर्व-नैरपेक्ष्येण युष्मद्-भजनाशक्तेः \। ये
यथा मां प्रपद्यन्ते तांस् तथैव भजामि \[गीता ४.११\] इति
स्व-प्रतिज्ञा-हानि-प्रसक्तैर् अपि, अतो ममानृण्याभावो निर्णीतः \। इतः
परं भवतीनां स्वाधीन-पतिकात्वे जाते यथा रुचिम् आज्ञापयन्त्व् इति
भावः \।

स्व-मुखेन विशिष्टोक्या गोपीनां प्रेम-यन्त्रितः \।

ऋणित्वम् अङ्गीकृतवान् स कृष्णः प्रेमदोऽस्तु मे \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मन्-मनसि सन्ततं यद्
उद्भवति तत् शृणुतेत्य् आह---**न** इति **निरवद्या**
काम-कर्म-लोक-धर्म-शास्त्रापेक्षा-राहित्येन निरुपाधि **संयुक्**
संयोगो यासां, तासां **वः स्वेनैव साधु** यत् **कृत्यम्**, न तु
साधुत्वापादकेन केनचिद् वस्तु-सम्पर्केण साध्व् इत्य् अर्थः, तत् **न
पारये** प्रतिकर्तुं न शक्नोमि \। **विबुधायुषापि** देवानाम् आयुः
प्राप्यापीत्य् अर्थः \। कृत्यम् इत्य् एक-वचनेन युष्माकं क्षणिकम् अपि
कृत्यम् इत्य् अर्थः \। **या मा** माम् **अभजन् \।** **संवृश्च्य दुर्जरा**
अपि पति-स्वश्रू-पितृ-भ्रात्रादि-स्नेह-बन्धु-शृङ्खला निःशेषं छित्त्वैव
\। श्लेषेणापक्व-योगिन इव संवृश्च्यापि ताः शृङ्खलाम् आपुर् नैवाभजन्न्
इत्य् अर्थः\।

अहं तु पित्रोर् भ्रातरि स्वेषु बन्धुष्व् अपि स्निह्यामि च \। युष्मान् भजामि
चेति \। ये यथा मां प्रपद्यन्ते तांस् तथैव भजामि \[गीता ४.११\] इति
स्व-प्रतिज्ञातोऽपि च्युत इति मम प्रक्रियाया असम्भवः \। व्यज्यमानोऽयम्
अर्थः श्लेषेणापि लभ्यते \। स यथा संवृश्च्य या युष्मान् अहं मा
अभजम् \। पर-सवर्णेन न-कार-दु-कारयोः संयोगः \। **तत्** तस्माद्
**वः** साधुत्वेनैव तद् युष्मत्-**साधु-कृत्यं** **प्रतियातु**
प्रतिकृत्यं भवतु \। युष्मत्-सौशील्येनैव ममानृण्यं, वस्तुतस् तु ऋण्य्
एव भवामि युष्माकम् इति भावः \।

ततश् च ताभिः प्रति स्व-मनस्य् एवं विचारितम्---परमेश्वरत्वाद् एव
सर्व-गुण-परिपूर्णत्वेऽपि दोष-गन्ध-मात्र-राहित्येऽप्य्
अस्मत्-प्रेम-रस-विज्ञत्वेऽप्य् अस्मान् प्रेमवत्त्वेनोत्कर्षयितुं स्वं
चापकर्षयितुम् अस्मद्-ऋणी-भवितुम् एवास्मत्-कर्म कोऽयम् अस्मत्-त्यागस् तद्
इमं पराबुभूषुं विजिगीषवो वयम् एवाधन्या एवं भवितुम्
अपारयन्त्योऽनेन फलतः प्रेम्णा जिता एवाभूमेति \।\।२२\।\।

इति सारार्थ-दर्शिन्यां हर्षिण्यां भक्त-चेतसाम् \।

दशमे द्वाधिक-त्रिंशः सङ्गतः सङ्गतः सताम् \।\।

इति श्रीमद्-भागवते महा-पुराणे ब्रह्म-षुत्र-भाष्ये पारमहंस्यां
संहितायां वैयासिक्यां दशम-स्कन्धे गोपी-सान्त्वनं नाम

द्वात्रिंषोऽध्यायः \।\।

\।\।१०.३२\।\।

**॥।**

(१०.३३)

## अथ त्रयस्त्रिंशो\ऽध्यायः {#अथ-त्रयस्त्रिंशोध्यायः ।उन्नुम्बेरेद्}

### महा-रास-वर्णनं परीक्षित्-कृत-शङ्कायाः शुक-द्वारा समाधानं च \। {#महा-रास-वर्णनं-परीक्षित्-कृत-शङ्कायाः-शुक-द्वारा-समाधानं-च ।उन्नुम्बेरेद्}

\।\। १०.३३.१ \।\।

श्री-शुक उवाच---

इत्थं भगवतो गोप्यः श्रुत्वा वाचः सुपेशलाः \।

जहुर् विरहजं तापं तद् अङ्गोपचिताशिषः \।\।

**श्रीधर-स्वामी (भावार्थ-दीपिका) :**

त्रयस्त्रिंशे ततो गोपी-मण्डली मध्यगो हरिः \।

प्रियास् ता रमयामास ह्रदिनी-वन-केलिभिः \।\।

**तत्** तदा **अङ्ग** हे राजन् ! यद् वा, **तस्य** भगवतोऽ**ङ्गेन**
वपुषा कर-चरणाद्य्-अवयवैर् वा **उपचिताः** समृद्धा **आशिषो**
यासां[^१४७] ताः \।\।१\।\।

[^१४७]: यद् वा, तासां गोपीनाम् अङ्गैर् उपचिता आशिषो यस्य \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *ततो* गोपी-श्लाघानन्तरम्
\। *ताः* कालिन्दी-तीरस्थाः \। *ह्रदिनी-केलिर्* जल-क्रीडा \। *वन-केलिर्*
इत्य् उपलक्षणं स्थल-क्रीडादीनाम् इति \।\। *तदा* गोप्य्-आश्वासनानतरम्
\। क्लिष्ट-कल्पनापेक्षयाक्लिष्ट-मार्ग एव साधुर् इति मत्वाह---*यद् वा*
इति \। अङ्गं प्रतीकेऽवयवोपाय-देश-प्रियेषु च इति धरणिः \। यद् वा,
*भगवतो* विशेषणम् \। तत्र तासाम् *अङ्गेन* इत्य् आदि-समासः\।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**

जयति श्री-रास-लीला जगद्-एक-मनोहरा \।

यया श्री-गोप-नारीणां लक्ष्मीतो महिमाधिकः \।\।

**इत्थम्** ईदृशीर् **भगवतस्** तादृश-वचनादिना निजाशेष-भगवतां
प्रकटयतः \। अतः **सुपेशलाः** परम-मनोहराः \। **विरहो** भूतो
भावी च **तज्जं तापं जहुः** \। पूर्वम् उक्तस्याप्य् अस्यात्र पुनर्-उक्तिः
\। विरहेऽप्य् अपरित्यजनात् \। तया विशेषतो
निज-ऋणित्वादि-प्रतिपादनेनापुनर्-विच्छेदस्य मननाच् चाधुनैव सम्यक्
ताप-त्याग-विवक्षया, यतो गोप्यः सहज-प्रेम-रस-परिप्लुत-चित्ता इत्य्
अर्थः \। किं च, **तद्-अङ्ग**- इति आलिङ्गन-कर-ग्रहणादिना
सम्पन्न-मनोरथाः सत्य इत्य् अर्थः \। यद् वा, **भगवत** एव
विशेषणं **सुपेशल-वाग्**-हेतुत्वेन तासां गोपीनाम् **अङ्गैर्
उपचिताशिष** इति \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**

रास-लीला जयत्य् एषा जगद्-एक-मनोहरा \।

यस्यां श्री-व्रज-देवीनां श्रीतोऽपि महिमा स्फुटः \।\।

**इत्थम्** ईदृशीः **सुपेशलाः** परम-मनोहराः \। **विरहो** भूतो
भावी च **तज्जं तापं जहुः** विरहेऽप्य् अपरित्याग-श्रवणात्, तथा
विशेषतोऽपि निज-ऋणित्वादि-प्रतिपादनेन च दवात् पुनर् विच्छेदेऽप्य्
अत्यन्त-परित्याग-शङ्कापगमाच् च \। अतः पूर्वम् उक्तस्याप्य् अत्र
पुनर्-उक्तिर् अधुनैव सम्यक् ताप-परित्यागस्य विवक्षया \। किं च,
**तद्-अङ्ग**- इति आलिङ्गन-कर-ग्रहादिना सम्पन्न-मनोरथाः सत्यः \।
यद् वा, **भगवत** एव विशेषणं **सुपेशल-वाग्**-घेतुत्वेन
**तासां** गोपीनाम् **अङ्गैर् उपचिताशिष** इति \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : विरहो** भूतो भावी च, **तज्जम्**
\। विरहेऽप्य् अपरित्यजनान् निज-ऋणित्वाङ्गीकाराच् च \।\।१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तावतैव
भगवद्-अनुनयेन तासां हृत्-तापो व्यरमद् इत्य् आह---**इत्थम्** इत्य्-आदि
\। **सुपेशला** सुस्निग्धाः तद्-अङ्गैः श्री-कृष्णाङ्गैर् उपचिता आशिषः
सुखानि यासाम् \। एवम् उक्त्वा युगपद् एव सर्वाः प्रत्येकम् आलिङ्गितवान् इति
ध्वनिः \।\।१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :**

रासोपदेशतः कृष्णः स्व-माधुर्य-प्रकाशनैः \।

रसज्ञान् नन्दयन् जीयात् गोपी-मण्डल-मध्यगः \।\।

**इत्थं** स्वस्य न्यूनतया ऋणित्व-प्रकाशनेन च गोपीनाम्
उत्कर्ष-वर्णनेन **सुपेशलाः** मनोरञ्जन-करी **भगवतो**
रसैश्वर्य-पूर्णस्य **वाचः श्रुत्वा** दत्तावधानत्वेनावर्ण्य **गोप्यः**
श्री-कृष्णोक्ति-श्रवणज-सुखं गोपायन्त्य **विरहजं** भूत-भव्यं
विरहजं **तापं** **जहुः,** तद्-वाक्य-विश्वासाद् इति \। कीदृश्यः ?
**तस्य** तस्य भगवतोऽ**ङ्गैः** कर-चरणाद्य्-अवयवैः आलिङ्गनादिषु
स्पृष्टैर् **उपचिताशिष** उत्तरोत्तर-वर्धित-मनोरथाः \। यथा
स्वप्नेऽनुभूतं दुःखम् उत्थाने स्वत एव विनश्यति तद्वद् इति \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्रयस्त्रिंशे रास-लास्य-विहार-जल-केलयः \।

प्रश्नोत्तराण्य् अप्य् उक्तानि परीक्षिच्-छुकदेवयोः \।\।

**सुपेशलाः** अति-मनोहराः तस्याङ्ग-स्पर्शादिना **उपचिता आशिषः** कामा
यासां ताः \। **भगवत** एव वा विशेषणम् \।
गोपी-गात्र-स्पर्श-जनित-सुखस्येत्य् अर्थः \। तेन च
प्रश्नोत्तर-समाप्तौ मान-शान्त्या तदा आलिङ्गन-चुम्बनादि-विलासा आसन्न्
इति द्योतितम् \।\।१\।\।

**\॥।**

\।\। १०.३३.२ \।\।

तत्रारभत गोविन्दो रास-क्रीडाम् अनुव्रतैः \।

स्त्री-रत्नैर् अन्वितः प्रीतैर् अन्योन्याबद्ध-बाहुभिः \।\।

**श्रीधर-स्वामी (भावार्थ-दीपिका) : रास-क्रीडां** रासो[^१४८] नाम
बहु-नर्तकी-युक्तो नृत्य-विशेषः, तां क्रीडाम् \। **अन्योन्यम् आबद्धाः**
संग्रथिता **बाहवो** यैस् तैः सह \।\।२\।\।

[^१४८]: "नतैर् गृहीतकण्ठानाम् अन्योन्यात्तकरश्रियम् । नर्तकीनां भवेद्
    रासो मण्डलीभूय नर्तनम् ॥" इति रासलक्षणम् \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** कालिन्दी-तटे \।
**गोविन्द** इति गोपीनां श्रुत्य्-अवतारत्वाद् वा वेद-लक्षणा वाणी-रूपा
गोपीर् विन्दति लभत इति गोविन्दः \। गोपीभिः श्रुति-रूपाभिर् गोपीभिर्
लभ्यत्वाद् वा \। **रास-क्रीडा** इति \। भक्ति-प्रसन्न-भगवत्-प्रीतिर्
एवानन्दानुभवे कारणं नान्यत् साधनम् इति दर्शयितुं रास-क्रीडाम्
आह---जक्षन् क्रीडन् नममाणः \[छा।उ। ८.१२.३\] इति श्रुतेः \। साक्षाद्
रास-लीलाम् एवाह श्रुतिः---

> पद्या वस्ते पुरु-रूपा वपूंष्य्
>
> ऊर्ध्वा तस्थौ त्र्यविं रेरिहाणा \।
>
> ऋतस्य सद्म वि चरामि विद्वान् म
>
> महद् देवानाम् असुरत्वम् एकम् \।\। \[ऋ।वे। ३.५५.१४\] इति \।

अस्या अर्थः---*पद्या* योग्या कृष्ण-मूर्तिर् *बहु-रूपा वपूंषि* बहूनि
*वस्ते* परिधत्ते \। तस्याप्य् *अन्योर्ध्वा* गोपा सङ्ग-रहिता *तस्थौ* \।
मध्य इति शेषः \। किं-भूता ? *त्र्यविं* त्रेधा-भूतां दृष्टिं
*रेरिहाणा* गिलन्ती \। रासे हि एकैकास्या गोप्या उभयतः कृष्ण-द्वयं
पुरस्ताद् एकः, सा मूर्तिर् *ऋतस्य* धर्मस्य *सद्म*-भूता, ताम् अनुचिन्त्य
*वि चरामि* त्वद्-वियुक्ता सती *विद्वान्* जानती [काय्]{।मर्क्}
अवदत्---*देवानां* कृष्णेन वियोजयताम् *असुरत्वं* निर्दयत्वम् *एकं*
मुख्यं *महद्* इति कृष्ण-तिरोधाने ज्ञेयम् इति भावः \। रास-लक्षणा
तु---

> एकस्य पुंसो बह्वीभिः स्त्रीभिः क्रीडा तु मण्डलैः \।
>
> हल्लीसक-क्रीडनकं रास-क्रीडां विदुर् बुधाः \।\। इति \।

नारद-पुराणे तु---

पृथुं सुवृत्तं मसृणं वितस्ति-

मात्रोन्नतं कौ विनिखन्य शङ्कुम् \।

आक्रम्य पद्भ्याम् इतरेतरैस् तु

हस्तैर् भ्रमो\ऽयं खलु रास-गोष्ठी \।\। \[ना।पु। १.८०.११६\] इत्य् उक्तम्
\।

आगमे त्व् अस्येयं प्रक्रिया---पृथ्वी-कीलकोपरि मणि-हाटक-सम्बद्ध
विशालं चक्रम्, तद्-उपर्य् अष्ट-दलं तत्-समानं कमलं
चतुर्-अङ्गुलोन्नतम् \। तद्-उपरि युगपद् आक्रमणेन कर्णिकायां स्थितेन
परितो वल्लवी-मण्डले च सता श्री-कृष्णेन तद्-भ्रामण-पूर्वकं
सम-काल-गानं विचित्र-नृत्यम् अनुष्ठितम् इति \।

विजयध्वजस् तु---नृत्यादिषु भरत-रीति-संज्ञेषु गातुम् उपक्रान्तेषु
योधि-रसोल्लासो जायते, स रसस् तत्-सम्बन्धी रसो रासस् तद्-उद्रेकेण
क्रीडा नृत्य-विशेषः इत्य् आह \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तत्र** इत्य्-आदि \।
**स्त्री-रत्नैर्** इत्य् अस्य विशेषणानि---**अनुव्रतैः** अनुव्रतं व्रतं
कात्यायनी-व्रतं येषां, तैः **प्रीतैः** प्रीणनं प्रस्तिया इतैः
प्राप्तैः अन्यैश् च वंशी-नादाकृष्टैर् बहु-विधैर् गोपी-जनैर् **अन्योन्यम्
आबद्धाः** सम्यक् बद्धा **बाहवो** यैर् इति \। एका गोपी एकः कृष्ण इति
प्रथमं न सङ्गच्छते, रत्नैर् इति सर्वासाम् एव तुल्यत्वात् \।\।२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव **रास-क्रीडाम्
आरभत,** आसनं विहाय कर्तुं प्रवृत्तः \। **गोविन्द** इति
श्री-गोकुलेन्द्रतया तत्र निजाशेषैश्वर्य-विशेष-प्रकटनेन
परम-पुरुषोत्तमता\। **स्त्री-रत्नैर्** इति तासां च
सर्व-स्त्री-वर्ग-श्रेष्ठता प्रोक्ता \। इति रास-क्रीडायाः परम-सामग्री
दर्शिता \।

ननु तस्य साक्षात् तासां नृत्यादौ लज्जा युज्यते ? **तत्र** इति ताम् एव
प्रथयति \। **अनुव्रतैस्** तद्-इच्छैकानुसारिभिस्
तद्-अनुकूल-तत्-सदृश-कलाभिज्ञैर् इत्य् अर्थः \। कुतः ? **प्रीतैस्**
तद्-वाक्यादिना प्रहृष्टैः \। यद् वा, तत्-प्रेम-भर-विशेषैर् इत्य् अर्थः
\। अतोऽ**नुव्रतैस्** तद्-एकाधीनैः \। अत एव **अन्योन्यम्
आबद्ध-बाहुभिः** \। **बाहवो**ऽत्र करा ज्ञेयाः, अन्यथा
नृत्यादि-सौन्दर्यासम्पत्तिः \। अन्योन्यत्वं च तासाम् एव, न तु तेन
सहेति, तद्-बाहुभ्यां तासां प्रत्येकम् उभयतः कण्ठ-ग्रहणात् \। एतच्
च रास-क्रीडा-लक्षणं---

> नटैर् गृहीत-कण्ठीनाम् अन्योन्यात्त-कर-श्रियाम् \।
>
> नर्तकीनां भवेद् रासो मण्डलीभूय नर्तनम् \।\। इति \।

अयम् अस्मन्-मण्डली-मध्येऽत्रैवास्ताम्, न च निःसरत्व् इति आबद्धेत्य्
आ-शब्द-गूढाभिप्रायः \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तत्र** इति \। तद् एवं ताभिः
सहात्मनः ऐकमत्ये सतीत्य् अर्थः \। **रास-क्रीडाम् आरभत**
परमाभिलषितानां तासां [लाभेत]{।मर्क्} पूर्वम् एव कर्तुम् ईप्सितां
महोत्सव-रूपां तत् क्रीडां कर्तुं प्रवृत्तः \। **गोविन्द** इति
श्री-गोकुलेन्द्रतायां निजाशेषैश्वर्य-माधुर्यावशेष-प्रकटनेन
परम-पुरुषोत्तमता, **स्त्री-रत्नैर्** इति तासां च
सर्व-स्त्री-वर्ग-श्रेष्ठता प्रोक्ता \। रत्नं स्व-जाति-श्रेष्ठेऽपि इति
नानार्थ-वर्गात् \। इति रास-क्रीडायां परम-सामग्री दर्शिता \। अत एव
**प्रीतैस्** तत्-प्रेम-भर-विशेषैः \। अतोऽ**नुव्रतैस्** तद्-एकाधीनैः
\। अत एव **अन्योन्यम् आबद्ध-बाहुभिः** \। **बाहवो**ऽत्र करा ज्ञेयाः
\। अन्योन्यत्वं च तासाम् एव \। न तु तेन सह तद्-बाहुभ्यां तासां
प्रत्येकम् उभयतः कण्ठ-ग्रहणात् \। एतद् धि रास-क्रीडा-लक्षणं---

नटैर् गृहीत-कण्ठीनाम् अन्योन्यात्त-कर-श्रियाम् \।

नर्तकीनां भवेद् रासो मण्डलीभूय नर्तनम् \।\। इति \।

\"अयम् अस्मन्-मण्डली-मध्येऽत्रैवास्ताम्, न च निःसरतु\" इति आबद्धेत्य्
आ-शब्द-व्यञ्जितस् तासां गूढाभिप्रायः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं तत्र प्रसन्नाभिर् एव
ताभिः समं पूर्वोक्त-लक्षणं रासम् आरब्धवान् इत्य् आह---**तत्र**
इत्य्-आदि \। **स्त्री-रत्नैः** स्त्रीषु मध्ये ईश्वर-रूपा लक्ष्मी-स्वरूपा
याः, तासाम् अपि रत्नै रत्न-भूतैः, **अनुगतं व्रतं** येषां तैः,
कुमारी-गणैश् च, **प्रीतैः** प्रीणनं प्रीः, तया इतैः प्राप्तैर्
वेणु-नादाकृष्टैर् अन्यैश् च गोपाङ्गना-गणैश् च \। कीदृशैः ?
**अन्योन्याबद्ध-बाहुभिः** कुमारीभिः, कुमार्यस् तद्-इतराभिस् तद्-इतरा
अन्योन्याबद्ध-बाहवः \। अथवा, एका कुमारी एका तद्-इतरेति
वैचित्र्य्-अर्थं तथा बद्धः \। अथवा, मण्डल-द्वयम् अन्वितो
मध्य-वर्ती सन्न् अनुगतः \।\।२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं प्रस्तुतं
रास-क्रीडा-विनोदं प्रकाशयन् स्व-प्रतिश्रुतम् अर्थं
साधयति---**तत्र** इति \। यत्रोपविष्टः सान्त्वनम् अकरोत्, **तत्र**
पुलिने **गोविन्दो** गोकुलेन्द्रत्वं प्रकटयन् **रास-क्रीडाम् आरभत**
प्रारब्धवान् \। **रासो** नाम बहु-नर्तकी-नृत्य-विशेषः \।
रसस्याभिव्यक्तिर् यस्माद् इति वा सः रसोत्पत्त्य्-अर्थम् एव नृत्यं \।
रसस् तु मानसो धर्मः, शरीर-चेष्टा मनस्य् आविर्भवति \। नृत्यस्य
शरीर-कृति-साध्यत्वं नृत्यस्याविर्भवकत्वं \। नित्य-सिद्धस्य
मानस-भाव-रूप-रसस्याविर्भाव्यत्वम् \। इक्षु-काण्डे पूर्व-सिद्धो रसः
पीडनाद् आविर्भवति \। तथा नृत्य-गीतादिना मधुर-रसस्याविर्भावः \।
अनेन रसस्यानादित्वं नित्यत्वं च सूचितम् \।

रस-साधकत्वम् आह---**स्त्री-रत्नैर् अन्वित** उत्तम-स्त्री-कदम्बैर् इति
स्वाभाविक-काम-कला-कौशलं सूचितम् \। **अन्वित** इति
रस-विशेषोत्पत्तिश् च सूचिता \। हरिद्रा-चूर्ण-संयोगवत् साहित्ये साम्यं
सूचितम् \। यदि तासु स्वाभाविक-कला-कौशलं स्यात्, तदा भगवत
ऐश्वर्यान् निरोधो न स्यात् इति \। किं च, भगवतोऽपि रसोत्पत्ताव्
अशक्यत्वं स्यात् \। न हि सिकता-समूहे तैलम् उत्पद्यते, अपि तु तिलेभ्य
एवेति \। अयम् अलौकिको रसोऽलौकिकेष्व् एवोत्पद्यते \। एतास् तु
त्रिलोकी-मध्य-जात-स्त्रीभ्यो विलक्षणा विधातृ-सृज्यत्वाभावात् \। अत
एवैतासां मधुर-रसाविर्भावत्व-योग्यता सूचिता \।

**गोविन्द** इति नायक-शिरोमणित्वं सूचितम् \।
एक-जातीय-विलक्षण-रसोत्पादकत्वेन सामर्थ्य-द्योतनार्थम् अन्वितत्वं,
न हि विजातीयाद् रसोत्पत्तिर् इति कुत्रापि दृष्टं श्रुतं चेति \। अत एव
तद्-आलिङ्गन-चुम्बनादिना **प्रीतैर्** इति रसाधिकृतत्वं सूचितम् \।
प्रभु-सम्मानितानाम् अधिकृतनां कार्य-संसाधकत्वं भवतीति
प्रसिद्धेः \। तासां रास-क्रीडायाम् अभिनिवेशम् आह तावद्
आदौ---**अन्योन्याबद्ध-बाहुभिः** \। अन्योन्या आ समन्तात् बद्धा बाहवो
याभिः, श्री-कृष्णस्य मध्य-नायकवन् मध्येऽवस्थितित्वाद् इति \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
नृत्य-गीत-चुम्बनालिङ्गनादीनां रसानां समूहो **रासः**, तन्-मयी या
**क्रीडा,** ताम् **अनुव्रतैस्** तदानीं परस्परैकमत्येन स्वानुकूलैः \।
**अन्योन्यम् आबद्धाः** सङ्ग्रथिता **बाहवो** यैः, तैः सह \।\।२\।\।

**\॥।**

\।\। १०.३३.३-४ \।\।

रासोत्सवः सम्प्रवृत्तो गोपी-मण्डल-मण्डितः \।

योगेश्वरेण कृष्णेन तासां मध्ये द्वयोर् द्वयोः \।

प्रविष्टेन गृहीतानां कण्ठे स्व-निकटं स्त्रियः \।\।

यं मन्येरन् नभस् तावद् विमान-शत-सङ्कुलम् \।

दिवौकसां स-दाराणाम् औत्सुक्यापहृतात्मनाम् \।\।

**श्रीधर-स्वामी (भावार्थ-दीपिका) :** तत्-साहित्यम् अभिनयेन
दर्शयति---रासोत्सव इत्य् अक्षर-अवरुद्ध्प्रविष्टेन तेनैव कण्ठे
गृहीतानाम् उभयत आलिङ्गितानाम् \। कथंभूतेन ? यं सर्वाः स्त्रियः
स्व-निकटं माम् एवाश्लिष्टवान् इति मन्येरंस् तेन एतद् अर्थं द्वयोर्
द्वयोर् मध्ये प्रविष्टेनेत्य् अर्थः\। नन्व् एकस्य कथं तथा प्रवेशः,
सर्व-सन्निहितत्वे वा कुतः स्वैक-निकटत्वाभिमानस् तासाम् इत्य् अत
उक्तं---योगेश्वरेणेति \। अचिन्त्य-शक्तिनेत्य् अर्थः \।\।३\।\।

तावत् तत्-क्षणम् एवौत्सुक्य-व्याप्त-मनसां स-स्त्रीकाणां देवानां
विमान-शतैः सङ्कुलं सङ्कीर्णं नभो बभूव \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य तासां वा साहित्यम् \।
अभिनयेन रचनया \। एतद्-अर्थं स्व-स्वोपकण्ठ-मननार्थम् \। इत्य्
अर्थ इति---अन्तरा-प्रदेशं विना स्व-स्व-निकट-मननं न सम्भवतीत्य्
आशयः \। तद्-असम्भवं मत्वा शङ्कते---नन्व् इति \। इत्य् अर्थ इति---न
तद् इहास्ति लोकेषु यद् योगेन न जायते इत्य्-उक्तेः \।
सर्व-वस्तु-सम्पादनं तु योगिनापि क्रियते, किम् उत
योगेश्वर-श्री-कृष्ण-वैभवम् इति तात्पर्यम् \। गोपी-मण्डलेति---प्रियाम्
अङ्के निधाय वेणुं वादयन् तडिन्-मेवोपम एकः प्रकाशो मेढी-भूतो
मध्ये विराजते यम् अपेक्ष्य मण्डलः स्याद् इति \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** द्वयोर् द्वयोर् मध्ये
प्रविष्टेन कण्ठे गृहीतानाम् इत्य् अत्र भ्रमण-कौशलम् \। तत्र
योगेश्वरः कृष्णो हेतुः \। अत एव स्व-निकटं यं मन्येरन् मेनिरे, न तु
तद् वास्तवम्, योगेश्वर-मात्रस्यैव काय-व्यूह-करण-सामर्थ्यम् \। तत्
कृत्वा एकेनैव श्री-विग्रहेण यद्-व्यापकत्वं तद् एवाचिन्त्यम् ऐश्वर्यम्,
तर्हि, कृत्वा तावन्तम् आत्मानं यावतीर् गोप-योषितः \[भा।पु। १०.३३.१९\]
इति \। कथं सङ्गच्छताम् ? सत्यम्, तत्रैव व्याख्या यावतीर् यावत
प्रमाणा यावद्-आशाया वा तावत्-प्रमाणं तावद्-आश्रयम् इति वा कृत्वा \। अतः
कौशलम् एवाङ्गीकार्यम् \।\।३-४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रासः
परम-रस-कदम्ब-मय इति श्लेषार्थः \। स एवोत्सवः क्रीडा-विशेषः
सुख-विशेष-साधन-सार-समुच्चयो वा \। कृष्णेन
परमानन्द-घन-मूर्तिना हेतुना सम्यक् प्रवृत्त इति \। सम्प्रवृत्तौ
रासस्य कर्तृत्व-निर्देशेन प्राधान्योक्त्या सर्व-लीलानां नित्यत्वादिकेऽप्य्
अस्य सर्वतो वैशिष्ट्यम् एवाभिप्रेतम् \। सम्यक्त्वम् एव
दर्शयति---गोपीनां मण्डलेन मण्डितः इति \। तद्-विशेषश् चोक्तः
श्री-पराशरेण---

> रास-मण्डल-बद्धोऽपि कृष्ण-पार्श्वम् अनूद्गता \।
>
> गोपीजनो न चैवाभूद् एक-स्थान-स्थिरात्मना \।\।
>
> हस्ते प्रगृह्य चैकैकां गोपिकां रास-मण्डलम् \।
>
> चकार च कर-स्पर्शं निमीलित-दृशं हरिः \।\।
>
> ततः प्रववृते रम्या चलद्-वलय-निस्वनैः \।
>
> अनुयात-शरत्-काव्यः गेय-गीतिर् अनुक्रमात् \।\। \[वि।पु। ५.१३.३२-३४\]
> इति \।

किं च, तासाम् इति तथा चोक्तं श्री-बिल्वमङ्गलेन---

> अङ्गनाम् अङ्गनाम् अन्तरे माधवो
>
> माधवं माधवं चान्तरेणाङ्गना \।
>
> इत्थम् आकल्पिते मण्डले मध्यगः
>
> सञ्जगौ वेणुना देवकी-नन्दनः \।\। \[कृ।क। २.३५\] इति \।

एतद्-अनुसारेण सर्व-मध्ये मेधीभूतः शङ्कु-स्थानीय एको बोद्धव्यः,
अन्यथा पार्श्व-द्वयस्य गोपी-द्वय-कण्ठ-ग्रहणेन वेणु-धारण-सिद्ध्या
रास-महोत्सवे परम-मङ्गल-मधुर-मोहन-तद्-वाद्याभावापत्तिः,
तद्-अभिप्रायेणैव वक्ष्यते---मध्ये मणीनां \[भा।पु। १०.३३.६\] इत्य्-आदि
\।

स्त्रिय इति \। स्त्रीषु सत्-पुरुषस्य तथैव कृत्यं युक्तम् इति बोधयति
\। अन्यथा वैषम्येण दोषापत्तिः सुख-भङ्गश् चेत्य् अर्थः \। एकस्यैव
तथा प्रवेशः सर्वासां च प्रत्येकं युगपत् कण्ठ-ग्रहणम्, तथापि
तासां स्व-निकटत्व-मानः \। तत्र च पार्श्व-द्वये वर्तमानस्याप्य्
एकत्वेनैव मानः \। तत् सर्वं च तत्-तल्-लक्षितम् इत्य्-आद्य्
अशेषासमञ्जसं समादधद् आह---योगोऽचिन्त्याद्भुत-शक्ति-विशेषस्
तस्येश्वरेणेति \।

द्यौर् आकाश ओको निवासी येषाम् इति स्वभावत एव व्योम्नि भ्रमताम् अकस्माद्
रास-क्रीडा-दर्शनात् संहता तत्र तापिन् इत्य् अर्थः \। अत एव
विमान-शत-सङ्कुलं नभो बभूव \। यद् वा, द्यौः स्वर्गस् ततश् च
स्वर्गेऽपि तादृशोत्सवासद्-भावः, तेषां स्व-स्व-सेवाया वरोऽवसरोऽपि
सूचितः \। अत एवौत्सुक्येति \। इत्य् असमयेऽप्य् आगमन-दोषः परिहृतः \।
अथवा एते खलु श्री-भगवत्-क्रीडाया आन्तरिक्षः परिकरा देव-विशेषा
ज्ञेयाः \। अत एवोक्तं---दिवौकसां तत्-क्रीडोपकरणत्वेन सदा
सावधानं व्योम्न्य् एव वर्तमानानाम् इत्य् अर्थः \। एवम् अयत्राप्य् ऊह्यम्
\।\।३-४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रासः
परम-रस-कदम्ब-मय इति यौगिकार्थः \। स एवोत्सवः
क्रीड-विशेष-रूपः सुख-मयः पूर्वं कृष्णेन परमानन्द-घन-मूर्तिना
निमित्तेन सम्यक् प्रवृत्तः \। सम्यक्त्वम् एव दर्शयति---गोपीनां
मण्डलेन मण्डितः इत्य् एवं तासां शोभा-हेतुत्वम् अधिकं दर्शितम् \।
तत्-प्रवर्तने तद्-विशेषश् चोक्तः श्री-पराशरेण---

रास-मण्डल-बद्धोऽपि कृष्ण-पार्श्वम् अनूद्गता \।

गोपीजनो न चैवाभूद् एक-स्थान-स्थिरात्मना \।\।

हस्ते प्रगृह्य चैकैकां गोपिकां रास-मण्डलम् \।

चकार च कर-स्पर्शं निमीलित-दृशं हरिः \।\।

ततः प्रववृते रम्या चलद्-वलय-निस्वनैः \।

अनुयात-शरत्-काव्यः गेय-गीतिर् अनुक्रमात् \।\। \[वि।पु। ५.१३.३२-३४\] इति
\।

किं च, तासाम् इति द्वयोर् इत्य् उक्ते एकत्रैव मध्ये स्थितिर् बोध्यते \।
तन्-निवारणार्थं वीप्सा \। अत एव मध्ये मणीनाम् इत्य् अत्र मध्ये इति
सामान्यं वक्ष्यते कृष्णस्याप्य् उभयतः स्थितत्वेन दोर्भ्यां
गृहीत-कण्ठ्य इति च \। तथा चोक्तं श्री-बिल्वमङ्गलेन---

अङ्गनाम् अङ्गनाम् अन्तरे माधवो

माधवं माधवं चान्तरेणाङ्गना \।

इत्थम् आकल्पिते मण्डले मध्यगः

सञ्जगौ वेणुना देवकी-नन्दनः \।\। \[कृ।क। २.३५\] इति \।

व्यक्तीभविष्यति च क्रम-दीपिका-वचनेन---सुदृशाम् उभयोः
पृथग्-अन्तरगं \[क्र।दी। ५.५६\] इत्य् अनेन \। अत एव
तत्-तद्-युग्म-पूजैव तत्र विहिता, न तु तत्-तत्-त्रिक-पूजेति \।

स्त्रिय इति \। स्त्रीषु परमानुरागेण युगपद्-आत्म-सङ्गम् अभीप्सुषु सत्
पुरुषस्य तथैव कृत्यं व्यक्तम् इति बोधयति \। अन्यथा वैषम्येण
दोषापत्तिः सुख-भङ्गश् चेत्य् अर्थः \। यं स्व-निकटम् एव मयेरन्न्
अमसतेत्य् अत्रेदं विवेचनीयम् \। रास-महोत्सवोऽयं परस्पर-सुखार्थम्
एव श्री-कृष्णेन प्रारब्धः \। तस्माद् रासस्य सर्व-शोभा-दर्शनं
श्री-गोपीनां सर्वासाम् एवावश्यापेक्ष्यम् इति तासाम् इदम् एव भानं योग्यम् \।
कयाचिन् नाट्य-विद्ययैवासौ बहुत्र भाति मया तु गृहीत एव \। अन्यथा
स्व-निकटम् एवापश्यन्न् इत्य् उच्येत किं च ताभिः प्रियस्य स्व-स्व-निकट
एव स्थितिं मन्यमानाभिस् तस्य स्व-पार्श्व-द्वयेऽपि
वर्तमानतातुलानन्द-ग्रस्त-बुद्धित्वेन विवेक्तुं शक्येति गम्यते \।
तस्मात् पूर्वत्र चात्र चानन्द-मोह एव मूलं कारणं ज्ञेयम् \। अत्र
चैकस्यैव तथा प्रवेशादिकं समादधद् आह---योगो
योग-मायाचिन्त्याद्भुत-शक्ति-विशेषस् तस्येश्वरेणेति स्वाभाविकं
तच्-छक्तित्वेनैव प्रेरणां विनापीच्छा-मात्रेण तत्-तद्-उदय इति
व्यञ्जितं द्यौर् आकाश ओको निवासी येषाम् इति स्वभावत एव व्योम्नि
भ्रमताम् अकस्माद् रास-क्रीडा-दर्शनात् संहतानाम् इत्य् अर्थः \। अत एव
विमान-शत-सङ्कुलं नभो बभूव \। चन्द्र-दिशं परित्यज्य चन्द्रोपर्य्
एव वा ज्ञेयम् \। दिवौकसां ब्रह्म-रुद्रादीनाम् इति \। स्वर्गादाव् अपि
तादृशोत्सवासद्-भावः सूचितः \। तत्रैवात्यौत्सुक्येति औत्सुक्यम् अत्र
नृत्यांश एव, न तु रहस्य-विलासांशेऽपि दासत्वेनायोग्यत्वात् \। तत
एवाधुनेवागतत्वात् \। अत एव योगमायया तेषां रहस्यं
प्राप्ति-दृष्ट्य्-आच्छादनम् अपि ज्ञेयम् \।\।३-४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** योगोऽचिन्त्य-शक्तिः \।\।३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्-प्रकारम् आह---रासोत्सव
इत्य्-आदि \। रास-नामा उत्सवो यत्र स तथा रास-लास्योचित-स्थल-विशेषः
\। सम्प्रवृत्तः प्रादुरासीत् \। गोपीनां मण्डलेन मण्डलैर् वा मण्डितः \।
कृष्णेन च मण्डित इत्य् अन्वेतव्यः \। अथ कृष्णेन सम्प्रवृत्तः,
सम्प्रवर्तित इत्य् अर्थः \। योगेश्वरेणाचिन्त्य-परमैश्वर्येण कण्ठे
गृहीतानां तासां द्वयोर् द्वयोर् मध्ये प्रविष्टेन
भ्रमण-कौशलेनातिवेगवता \। अनेन योगेश्वरत्वं प्रकटितम् \।
अथवा, द्वयोर् मण्डलयोर् मध्ये द्वयोर् मण्डलयोर्
मण्डल-द्वय-मध्य-वर्तिनीनां कण्ठे गृहीतानां तासां मध्ये प्रविष्टेन
स्त्रियस् तं स्व-निकटं मन्येरन् \। स्त्रिय इति
मण्डल-द्वय-मध्य-वर्तिन्यः \। एतद् एव योगेश्वरत्वम् \। वस्तुतस् त्व्
एक एव सर्व-निकटस्थः, न तु नानात्वेन \। अत एव स्व-निकटं
मन्येरन् मेनिरे, न तु नानात्वं वास्तवम्, योगेश्वर-मात्रस्यैव
काय-व्यूह-करण-सामर्थ्यम्, तद् अकृत्वा एक एव यद् व्यापकत्वेन
स्फुरति, त एवाचिन्त्य-परमैश्वर्यम् \। तर्हि---कृत्वा तावन्तम् आत्मानं
यावतीर् गोप-योषितः \[भा।पु। १०.३३.१९\] इति कथं सङ्गच्छताम् ?
सत्यम् \। अत्रैवं व्याख्या---यावतीर् यावत्-प्रमाणा
यावद्-अवयवाशयवत्यस् तावन्तं कृत्वा ताव-प्रमाणत्वेन
तावद्-आशयत्वेन स्फुरति \। तदा नभस् तावत् सकलं नभ इत्य् अर्थः
\। यावत् तावच् च साकल्ये इत्य्-उक्तेः \। सदाराणां दिवौकसां
विमान-शत-सङ्कुलम् आसीद् इत्य् अर्थः \। तद्-दर्शनार्थम्
अत्यौत्सुक्य-भूता आत्मानो येषाम् \।\।३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं स्वयम् आचितायां
रास-क्रीडायाम् अभिनिवेशम् आह---अक्षर-चतुष्टयाधिक्येन
सार्ध-श्लोकेनेति \। रासः रसाविर्भावको नृत्य एवोत्सव-विशेषः सम्यक्
प्रवृत्तः \। तत्र हेतुम् आह---श्री-कृष्णेन मूर्तमता शृङ्गारेणेत्य् अर्थः
\। सम्यक्त्वं विशदयति---गोपी-मण्डल-मण्डितः \। गोपी-मण्डलेन
मण्डितो\ऽलङ्कृतः \। यद् वा, गोपी-मण्डलं मण्डितं येनेति \। तेन
सदानन्द-रूपेण तासां मण्डलाकारेण स्थितानाम् उभयतः कण्ठे
गृहीतानां द्वयोर् द्वयोर् इति \। कृष्णोभयतः पार्श्व-द्वये स्थितत्वेन
गृहीत-कण्ठत्वम् उच्यते \। तद् उक्तं पराशरेणापि---

> रास-मण्डल-बद्धोऽपि कृष्ण-पार्श्वम् अनूद्गता \।
>
> गोपीजनो न चैवाभूद् एक-स्थान-स्थिरात्मना \।\।
>
> हस्ते प्रगृह्य चैकैकां गोपिकां रास-मण्डलम् \।
>
> चकार च कर-स्पर्शं निमीलित-दृशं हरिः \।\।
>
> ततः प्रववृते रम्या चलद्-वलय-निस्वनैः \।
>
> अनुयात-शरत्-काव्यः गेय-गीतिर् अनुक्रमात् \।\। \[वि।पु। ५.१३.३२-३४\]

ननु द्वयोर् द्वयोर् मध्ये प्रविष्टेन उभयतः कण्ठालिङ्गितत्वेन च
स्वरूप-बहुत्वं प्रतीयते इति चेत्, तत्राह---यं मन्येरन्न् इति \।
लिङ्गेन गोपी-दृष्ट्य्-अभिप्रायेण स्वरूप-बहुत्वम् इव प्र्तीयत इति \।
एतद्-अभिप्रायेण गोपी-मण्डल-मध्ये शङ्कु-स्थानीयः एक एव बोद्धव्यः
\। अन्यथा स्वरूप-बहुत्वे यं स्व-निकटं मन्येरन्न् इति
स्वैक-निकटत्व-भान-कथनं न स्याद् इति \। स्वरूपाणां बहुत्वेन
मायिकत्वे तासां निष्कपट-भजनेन वै सादृश्याद् इति \।
सुख-भङ्ग-पर्यवसायि-रसाभासश् च भवेद् इति \। अत एव आचार्यैः
वाकरिष्यते---मध्ये मणीनां \[भा।पु। १०.३३.७\] इति यथा
मध्ये\ऽनावृत्तिर् एक-वचनं च गोपी-दृष्ट्य्-अभिप्रायेणेति \।

ननु एकस्य कथं द्वयोर् द्वयोर् मध्ये प्रवेशो युगपत्-कण्ठ-ग्रहणं
पार्श्व-द्वये\ऽपि एकत्व-भावः \। स्व-सम्मुख-स्थितानां पार्श्व-
द्वय-स्थितेन कृष्णेन गृहीत-कण्ठानां दर्शनेन कथं नेर्ष्यादयः ?
तत्राह---योगेश्वरेणेति \। अचिन्त्याद्भुत-शक्ति-विशेषो योगस् तस्येश्वरेण
नियन्त्रा सर्व-सान्निहितत्वं कर्तुं समर्थेनेति \। अग्रे वक्ष्यति---

> चित्रं बतैतद् एकेन वपुषा युगपत् पृथक् \।
>
> गृहेषु द्व्य्-अष्ट-साहस्रं स्त्रिय एक उदावहत् \।\। \[भा।पु। १०.६९.२\]

यथा तत्रैकस्यैव वपुषो\ऽचिन्त्य-शक्तित्वं सर्वत्र पूर्णत्वं
नारदेन प्रत्यक्षतो दृष्टम्, तथा तत्रापि स्वरूपैक्यं
सर्व-सन्निहितत्वं च न चित्रम्, न हि भगवच्-छक्ति-योगमायाया अयम्
अतिभार इति \। योगमायाम् उपाश्रित इत्य् उक्तम् एव \। अन्यथा तासाम्
एक-स्वरूप-भजने निष्कपटे प्रेम्णि च सकपट-बहु-रूप-प्रदर्शनं
न न्याय्यम् इति भावः \।\।३\।\।

अत एवोक्तं---यं मन्येरन्न् इति \। उक्तं च---

> जगद् धन-मयं लुब्धाः कामुकाः कामिनी-मयम् \।
>
> नारायण-मयं धीराः पश्यन्ति परमार्थिनः \।\। इतिवत् \।

स्व-निकट-माने न चित्रम्, किं च यथा मन्यमानाः स्व-पार्श्व-स्थान् स्वान्
स्वान् दारान् व्रजौकसः \[भा।पु। १०.३३.३८\] इति \। अत्र
भगवतो\ऽचिन्त्य-शक्तेर् एव हेतुत्वं किम् उत तासां
स्वैक-निकटत्व-माने इति \। वपुषो\ऽद्भुतापरिच्छिन्नत्वे योगेश्वरेणेति
हेतुः \। अन्ये\ऽपि योगिनो भगवत्-प्रसादोचित-सामर्थ्याः सर्व-सन्निहिता
भवन्ति \। किम् उत भगवान्न् इति योगेश्वरे इति \।

रासोत्सव-प्रवृत्ते दिवौकसां विमान-शतम् इत्य् अर्थः \। अन्येषां
तत्राप्रवेशात् सदाराणां स्त्रीणाम् अपि दिदृक्षासम्भवात् \। अत एवौत्सुक्येन
कौतुकेनापहृतात्मनाम् आकृष्ट-चित्तानां च स्थितिर् उद्दीपकत्वेनोक्तम् इति
\। रासोत्सवं प्रतीक्ष्यमाणानां तेषां विमान-शतैः शत-शब्दस् त्व्
असङ्ख्यात-वाची असङ्ख्यातैर् इत्य् अर्थः \। तैः अङ्कुलं नभ आसीद् इति
\।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्-साहित्य-प्रकारं
दर्शयति---रासोत्सव इति \। षड्-अक्षर-न्यून-सार्धेन \। रास एव
उत्सवः भक्त-जन-दृङ्-मनश्-चातकेभ्यः आनन्दामृत-प्रदायकः सम्यग्
एव प्रवृत्तः \। केन ? तासां मण्डल-रूपेणावस्थितानां गोपीनां द्वयोर्
द्वयोर् मध्येन प्रविष्टेन कृष्णेन \। अत्र सम्प्रवर्तित इत्य् अनुक्तेः
स्वतन्त्र-कर्तृत्वं तस्मै रासायैव ददता स्वयं च करणत्वं भजता
श्री-कृष्णेन स्वस्मात् सर्व-शक्तिभ्यश् च सर्व-लीलाभ्यश् च रासस्यैव
महोत्कर्षः स्व-दत्तो व्यञ्जयामासे \। अत एव लक्ष्मी-प्रभृतयोऽपि तं
लब्धुम् उत्कण्ठस् त एव, न तु लभन्ते इति ज्ञेयम् \। कथम्भूतानाम् ?
तेनैव कण्ठे गृहीतानाम् उभयतः आलिङ्गितानाम् अत्राग्रिम श्लोके मध्ये
मणीनां हैमानां महा-मारकतो यथा \[भा।पु। १०.३३.७\] इत्य् अत्र मध्ये
इति पदेन मरकत इत्य् एक-वचनेन चात्र च श्लोके सता मिथो इत्य्
अनुक्त्वा प्रविष्टेनेति पदेन च प्रयुक्तेन
गोपी-मण्डल-मध्य-कर्णिका-भूत एवं कृष्णो मध्ये स्थितः सन्न् एव
तथा-गति-लाघवं प्रकटयामास \। यथा मण्डल-स्थानां गोपीनाम् अपि
द्वयोर् द्वयोर् मध्ये प्रविष्टो नृत्यतिस्मेत्य् एक-परमाणु-मात्र-कालेनैव
मध्य-प्रदेशाद् आगत्य मण्डलस्थास् त्रिशत-कोटि-गोपीः स-नृत्यं
परिरभ्य पुनर् मध्य-प्रदेश गत एव बभूवेत्य् अलात-चक्राद् अपि
तस्य गति-लाघवम् अधिकम् अभूद् इति ज्ञेयम् \। यतो
मण्डल-कर्णिका-गतत्वं तस्य तदानीं सर्वैर् दृष्टम् \। एवम् एव---

> अङ्गनाम् अङ्गनाम् अन्तरे माधवो
>
> माधवं माधवं चान्तरेणाङ्गना \।
>
> इत्थम् आकल्पिते मण्डले मध्यगः
>
> सञ्जगौ वेणुना देवकी-नन्दनः \।\। \[कृ।क। २.३५\]

इति श्री-बिल्वमङ्गल-महानुभाव-चरणैर् उक्तम् \। तत्र हेतु-गर्भं
विशिनष्टि---योगेश्वरेण निखिल-कला-निधित्वात् तद्-उपाय-महा-विज्ञेन \।
योगः सन्नहनोपाय-ध्यान-सङ्गति-युक्तिषु इत्य् अमरः \।

यद् वा, योगो योगमाया-दुर्घटना-पटीयसी महा-शक्तिस् तस्या ईश्वरेण \।
युगपत् सर्व-गोपीनाम् आश्लेषौत्सुक्यं तस्याभिज्ञाय सैव तावतः
प्रकाशांस् तस्य प्रकटय्य समादधौ\। अत्र द्वयोर् द्वयोर् मध्ये
प्रविष्टेनेति वीप्सया एकैक-गोपी-मध्ये द्वि-द्वि-गोपी-मध्ये प्रवेशः
सङ्गच्छते इति व्याचक्षते \। तत्रैकैक-गोपी-मध्य-प्रवेशे
व्याख्यायमाने योगमाया-पक्षे एकस्याः स्त्रियः स्कन्धयोः
कृष्ण-प्रकाश-द्वयस्य भुज-स्पर्शानौचित्यं नाशङ्कनीयम् \। योगमायैव
तां तां प्रत्येकस्यैव प्रकाश-स्पर्श-भान-समर्पणात् \।
द्वि-द्वि-गोपी-व्याख्याने तु नैवासमञ्जसम् \।\।३\।\।

यं श्री-कृष्णं स्त्रियं स्व-निकटं मन्येरन्, असौ मयाश्लिष्यन्न्
एवात्रास्ति, तद् अपि यत् सर्वत्रायं दृश्यते, तद् इयं काचिद् अस्य
नाट्य-विद्येत्य् अमंसतेत्य् अर्थः \। अत्र मध्यगो देवकी-नन्दनः
श्री-वृन्दावनेश्वर्या सहित एवेत्य् आहुः---तस्या एव सर्व-श्रैष्ठ्यात्
रास-क्रीडादि-कारणम् इति तदीय-शत-नाम-स्तोत्र-दृष्टेः \। तावत्
तत्-क्षण एव विमान-शतैर् व्याप्तं नभो बभूव \। केषाम् ? दिवौकसां
ब्रह्मादीनाम् अत्रौसुक्याद् इति कृष्ण-नृत्यांश एव, न तु रसस्य विलासे \।
दासत्वेनायोग्यत्वात् तद्-दाराणां तु अनौचित्याभावात् सर्वत्रैव अत एव
रासे दिवि पुंसां कृष्ण-दर्शनम् एव न गोपी-दर्शनं योगमायया आवरणाद्
इति ज्ञेयम् \।\।४\।\।

**\॥।**

\।\। १०.३३.५ \।\।

ततो दुन्दुभयो नेदुर् निपेतुः पुण्य-वृष्टयः \।

जगुर् गन्धर्व-पतयः सस्त्रीकास् तद्-यशो\ऽमलम् \।\।

**श्रीधर-स्वामी (भावार्थ-दीपिका) :** तत् तस्य भगवतः
श्री-कृष्णस्यामलं निर्मलं यशो जगुर् इति \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो
रासोत्सवोपक्रमानन्तरम् \। तद्-यशः कृष्णस्य गोपीनां च यशः \। अहो
श्री-कृष्ण-वैभवम् अहो गोपी-भाग्यम् इत्य् एवं-रूपम् \। पुष्प-वृष्टिस् तु
रङ्ग-स्थली-मार्दवार्थेति \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तेभ्यो
दिवौकसोभ्यः \। किं वा, तद्-अनन्तरं स्वयम् एव नेदुर् दिव्यत्वान्
महा-मङ्गलोत्सव-स्वभावाद् वा \। एवम् अग्रेऽपि \। आदौ दुदुभीनां नादो
मङ्गलारम्भार्थं स्व-स्व-वर्ग्य-सम्मेलनार्थं च, नितरां पेतुः,
नि-शब्देन वृष्टय इति बहुत्वेन च रङ्ग-स्थल्यां पुष्पास्तरणं किल
जातम् इति बोध्यते \। गन्धर्वाणां पत्यः श्रेष्ठाः \। अन्यथा
तादृश-नृत्य-योग्य-गानासिद्धिः \। तेषां श्रेष्ठ्य-साफल्यासम्पत्तिश् च
स्त्रीभिर् अप्सरोभिः स्व-पत्नीभिर् वा सहिता इति सर्वेषाम् एव
तद्-एक-निष्ठतोक्ता \। न तिष्ठति मलो यस्माद् इत्य् अमलम् इति तेषाम् अपि
कामादि-दोषो निरस्तः \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तेभ्यो दिवौकोभ्यः \।
किं वा, तद्-अनन्तरं स्वयम् एव नेदुः दिव्यत्वात्
महा-मङ्गलोत्सव-स्वभावाच् च \। एवम् अग्रे\ऽपि आदौ दुन्दुभीनां नादो
मङ्गलार्थः स्व-स्व-वर्ग-सम्मेलनार्थश् च \। नितरां पेतुः नि-शब्देन
वृष्टयः इति बहुत्वेन च रङ्ग-स्थल्यां पुष्पास्तरणं किल जातम् इति
बोध्यते \। स्त्रीभिर् अप्सरोभिः सपत्नीभिश् च सहिता इति सर्वेषाम् एव
तद्-एक-निष्ठतोक्ता न तिष्ठति मलो यस्माद् इत्य् अमलम् इति तेषाम् अपि
तदानीं सर्व-दुर्वासना निरस्ता \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तेषाम् औत्सुक्यम् आह---ततो
दुन्दुभय इत्य्-आदि \।\।५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तन्-मध्ये
पुष्प-वृष्टि-गीत-वाद्याधिकारिणां प्रमत्तताम् आह---तत इति \। ततो
रास-प्रारम्भे जगन्-मङ्गल-सूचिका दुन्दुभयो नेदुः \।
नृत्योत्साहोद्दीपकाद् इवैश्वर्यादि-महा-नादं चक्रुर् इति \। आधिकारिकैर्
मोचिताः पुष्प-वृष्टयो निपेतुः \। ताल-गति-समाप्ति-सम-कालम् एव
नितरां नैरन्तर्येण पेतुः \। गन्धर्व-पतयो गन्धर्व-मुख्या
अधिकारिणः, तद्-यशो जगुः \। सखी-सह्ञाः \। अनेन श्री-कृष्ण-गाने
गन्धर्व-गानस्य साहित्यं सहायित्वम् उद्दीपकत्वं च सूचितम् \।
गोपी-गाने तत् स्त्रीणां गानस्य साहित्यं सहायित्वम् उद्दीपकत्वं च
सूचितम् \। तद्-यशो तासां तस्य च यशः कीदृशम् ? अमलं
कामादि-वासना-निरसन-समर्थम् \। अत एव रासोत्सवादि-दर्शनेन
विषय-वासना-निरासो\ऽपि सूचितः \। तद्-दर्शनं न दोषायेति भावः \।
किं च तत्-कालोपयोगि-सजातीय-पदार्थ-पूर्व-प्रवेशस्य रसोद्दीपकत्वं
न विजातीय-प्रवेशस्येति ध्वनितम् \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

\।\। १०.३३.६ \।\।

वलयानां नूपुराणां किङ्किणीनां च योषिताम् \।

स-प्रियाणाम् अभूच् छब्दस् तुमुलो रास-मण्डले \।\।

**श्रीधर-स्वामी (भावार्थ-दीपिका) :** स-प्रियाणां कृष्ण-सहितानाम् \।
तुमुलः सङ्कीर्णः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वलयः कण्ठ-रागे ना
कङ्कणे पुं-नपुंसकम् इति मेदिनी \। नूपुरः पाद-भूषणे किङ्किणी
क्षुद्र-घण्टिका इति कोशः \। तुमुलो रण-सङ्कीर्णे इति मेदिनी \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं देव-कृतोत्सवम्
उक्त्वा रास-योग्यं वाद्य-गीतादि वक्तुम् आदौ वाद्यम् आह---वलयानाम् इति \।
किङ्किणीनां काञ्च्य्-आदि-वर्तिनीनां योषिताम् इति \। स्त्रीत्वेन सामान्यत एव
वलयादि-सद्-भावो, न तु रासार्थं भूषणत्वेन ग्रहणाद् इति बोध्यते
\। पूर्वं गृहेभ्यो निर्गमे तासां तद्-अपेक्षणात् \। स-प्रियाणाम् इति तासां
प्रीत्य्-अर्थं तावत्त्वम् इव गतस्य श्री-भगवतो\ऽपि
तावद्-वलयादि-शब्दो\ऽभिप्रेतः \। रासेन यन् मण्डलं मण्डली-बन्धः,
किं वा, रसस्येदं रासं यन् मण्डलं तस्मिन् \। यद् वा, रस-समूह इत्य्
अर्थः \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं देव-कृतोत्सवम् उक्त्वा
रास-योग्यं वाद्य-गीतादि वक्तुम् आदौ वाद्यम् आह---वलयानाम् इति \।
किङ्किणीनां काञ्च्य्-आदि-वर्तिनीनां योषिताम् इति योषित्त्वेन स्वभावत एव
वलयादि-सद्-भावः सूचितः \। स-प्रियाणाम् इति \। तासां प्रीत्य्-अर्थं
तावत्तया प्रकाशमानस्य श्री-भगवतो\ऽपि
तावद्-वलयादि-शब्दो\ऽभिप्रेतः \। रासेन यन् मण्डलं मण्डली-बन्धस्
तस्मिन् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ततस् तद्-वाक्द्यानुकारेण
मण्डले इतस् ततो विचलन्तीनां सप्रियाणां तासां वलयादिभिः सम-तालः
शब्दो बभूवेत्य् आह---वलयानाम् इत्य्-आदि \। अन्योन्य-मिश्रत्वात् तुमुलः
\।\।६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवम्
आकाश-स्थ-गन्धर्वादि-कृत-वाद्यादिकम् उक्त्वा गोपी-मण्डल-मध्य
एवान्तरङ्गानि रसोपयोगी-विचित्र-वादित्राण्य् आह---वलयानाम् इति \।
योषितां गोपीनां वलयानां शब्दो\ऽभूत् \। अनेन
हस्ताभिनयादि-गत-भेदस्य वल-शब्दोत्पत्ति-जनकत्वं सूचितम् \।
नूपुराणाम् इति पाद-न्यास-गति-भेदस्य नूपुर-ध्वन्य्-उत्पादकत्वं
सूचितम्\। किङ्किणीनाम् इति कटि-चालन-भेदस्य
किङ्किणी-ध्वन्य्-उत्पादकत्वं सूचितम् \। अग्रे वक्षति च---पाद-न्यासैर्
भुज-विधूतिभिः \[भा।पु। १०.३३.८\] इति \। एवम् ऊर्ध्वाधो
मध्य-मार्गेषु अन्तरङ्ग-वादित्र-शब्दस्य रस-विशेषोद्दीपकत्वं सूचितम्
इति \। स प्रियाणाम् इति प्रियस्योपसर्जनत्वं वलयादि-वाद्येषु तासाम् एव
प्राधान्यात् \। रास-मण्डल इति रसस्याभिव्यक्तिर् यस्माद् इति रास एतादृशे
मण्डले गोपी-मण्डले \। यद् वा, रसस्योदयो यस्मान् नृत्य-विशेषात् स
रासस् तस्य मण्डले मण्डलाकारेण बन्धेन \। यद् वा, रसानां समूहो
रासस् तस्य मण्डले प्रदेश इति \। तुमुल-रव-सङ्कीर्णः, अत एव
कुञ्चिताक्ष-शब्दानां नृत्योपयोगित्वं तथा वत्तादि शब्दानां तत्र लयात्
पृथक्त्वेनानुपलक्षत्वं यथा दूरस्थानाम् अन्येषां
मतान्तर-भेद-ग्रहणं न भवति तथा तुमुलो बभूवेति \।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स-प्रियाणां स-कृष्णानाम्
\। अत्र च-कारेण तत्रानद्ध-शुषिर-तुमुलान्य् अपि सङ्गृहीतानि \। एषां
च-कारेणोक्तत्वाद् अप्राधान्याद् वलया दिवाद्यानाच्चादकत्वं ध्वनितम्
\।\।६\।\।

**\॥।**

\।\। १०.३३.७ \।\।

तत्रातिशुशुभे ताभिर् भगवान् देवकी-सुतः \।

मध्ये मणीनां हैमानां महा-मरकतो यथा \।\।

**श्रीधर-स्वामी (भावार्थ-दीपिका) :** महा-मरकतो नील-मणिर् इव
हैमानां मणीनां मध्ये मध्ये ताभिः स्वर्ण-वर्णाभिर् आश्लिष्टाभिः
शुशुभे \। गोपी-दृष्ट्य्-अभिप्रायेण वा विनैव मध्य-पदावृत्तिम्
एक-वचनम् \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र रास-क्रीडायाम् \।
ताभिः गोपीभिः \। देवकी-सुतो यशोदा-नन्दनः \। हैमानां हेम्न इमे
हैमाः \। इदमणि टि-लोपेन साधु \। हेम-कारेण रचिताः \। यद् वा,
हैमा हिम-गिरि-सम्भूताः पीत-मणयः \। गोपीनां दृष्ट्य्-अभिप्रायेण
मध्ये इति पदम् आवर्तनीयम्, गोपीभिर् बहु-रूप-पद-नर्तनात् \।
सर्व-मध्य-कर्णिका-स्थस्यैकत्वान् मध्य-पदावृत्तिर् न कार्येत्य्
आह---वा विनैवेति \।

देवकी-सुतः क्षत्रिय-जातिर् अपि भगवान् षड्-ऐश्वर्य-पूर्णोऽपि तत्र
गोप-जाति-स्त्रीणां मध्येऽतिशुशुभे \। इन्द्रनील-मणि-वर्णोऽपि कृष्णस्
तासां गौर-कान्ति-मिश्रणान् मरकत-वर्णस् तत्रापि शोभा-वैलक्षण्यम्
आलक्ष्य महच्-छब्दः प्रयुक्त इत्य् एके \। मरकत-शब्दोऽयम्
इन्द्रनील-मणि-वाचीत्य् अपरे \। महा-मारकत इत्य् अपि पाठः \।\।७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगवान्
सर्वैश्वर्य-शोभा-भर-सम्पन्नोऽपि तत्र रास-मण्डलेऽत्यन्तं शुशुभे
स्वतोऽशेष-शोभा-चरम-काष्ठां गतस्यापि ताभिः शोभातिशयं पूर्ववद्
दृष्टान्तेन साधयति---मध्य इति \। हैमानां हेम-निर्मितानां
हेम-वर्णानां वा, यथा महा-मरकत-मणेर् अपि
हेम-मणि-मध्यवर्तितयैव शोभाधिका स्यात् \। तथा तस्यापि
प्रिया-जनाश्लेषेणैवाधिका शोभा स्याद् इत्य् अर्थः \। तत्र
हेतुः---देवकी-सुत इति भक्त-वात्सल्येन देवक्यां जातत्वात् \।
प्रिय-जन-विषयक-प्रेम-भर-विस्तारणेनैव शोभा-भर-सम्पत्तेर् इति
भावः \। देवकी यशोदेति पूर्वं लिखितम् एव \। अन्यत् तैर् व्याख्यातम्
\।

यद् वा, महा-मर्कत इत्य् एकत्वं वस्तुतो भगवत एकत्वस्य, किं वा,
वेणु-वादनार्थं मध्य-वर्तिनोऽभिप्रायेण \। अत्र केचिद्
आहुः---सहजेन्द्र-नील-मणि-वर्णोऽप्य् असौ नृत्य-गति-कौशलेन युगपद्
इव प्रत्येकं कण्ठ-ग्रहणादिना ताः सर्वा व्याप्य भ्रमणात्, तासां
सुहेम-गैरीणां कान्ति-च्छटा-सम्पर्काद्
अनतिश्यामल-मरकत-मणि-वर्णता-प्राप्त्या महा-मरकत इत्य् उक्तम् इति
\। ततश् च नृत्य-शक्ति-विशेष एव, न तु कोऽपि भगवता विशेष इति दिक्
\।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देवकी-सुतस् तत्तया भवत्सु
विख्यातो भगवान् सर्वैश्वर्य-सर्व-शोभा-भर-सम्पन्नोऽपि तत्र तु
रास-मण्डले ताभिर् अत्यन्तं शुशुभे \। यद् वा, तत्र यशोदा-सुतत्वे
अत्यन्तं शुशुभे, तत्रापि ताभिर् अत्यन्तं शुशुभे इत्य् अर्थः \।
तादृशस्यापि ताभिः शोभातिशयं दृष्टान्तेन साधयति---मध्ये इति \।
सामान्य-विवक्षयैकत्वम् \। सर्वेषु मध्येष्व् इत्य् अर्थः \। अतो
मण्डल-मध्यस्थोऽप्य् एकः प्रकाशो ज्ञेयः \। स एव हि श्री-राधिकां
सङ्गे निधाय वेणु-वादन-पूर्वकं भ्रमन् सर्व-रास-मण्डलम् अत्यर्थं
मण्डयति \। तच् च क्रम-दीपिकाद्य्-उक्त-रासान्तरानुसारेण ज्ञेयम्---

> इतरेतर-बद्ध-कर-प्रमदा-
>
> गण-कल्पित-रास-विहार-विधौ \।
>
> मणि-शङ्कु-गम् अप्य् अमुनावपुषा
>
> बहुधा विहित-स्वक-दिव्य-तनुम् \।\।
>
> सुदृशाम् उभयोः पृथग्-अन्तरगं
>
> दयिता-गण-बद्ध-भुज-द्वितयम् \। \[क्र।दी। ५.५५-५६\]

इति मणि-शङ्कु-गतत्वम् अप्य् उक्त्वा तद् एव पुनर् विशेष्यं वर्ण्यते \।
मणि-निर्मित-मध्यग-शङ्कु-लसद्-विपुलारुण-पङ्कज-मध्यगम् इत्य्-आद्य्
अनन्तरम् \।

> तरुणी-कुच-युक्-परिरम्भ-मिलद्-
>
> घुसृणारुण-वक्षसम् उक्ष-गतिम् \। \[क्र।दी। ५.६१\] इति \।

तथैवोक्तं---मण्डले मध्यगः सञ्जगौ वेणुनेति \। हैमानां
हेम-विकाराणां मणीनां गोलोकतया, मणिवन् निर्मितानां महा-मारकत इत्य्
अपि सामान्यतस् तथैक-वचनम् \। मेघ-चक्र इति वक्ष्यमाणात् यथा
महा-मरकत-मणेर् अपि हेम-मणि-मध्यवर्तितयैव शोभाधिका स्यात् \।
तथा तस्यापि प्रिया-जनाश्लेषेणैवाधिका शोभा स्याद् इत्य् अर्थः \। अन्यत्
तैः \। तत्र महच्-छब्द-पूर्वः मरकत-शब्द इन्द्रनील-मणि-वाची
ज्ञेयः \।

यद् वा, तासां सुहेम-गौरीणां कान्ति-च्छटा-सम्पर्काद्
अनतिश्यामल-मरकत-मणि-वर्णता प्राप्त्या महा-मारकत इत्य् उक्तम् इति
\। ततश् च नृत्य-शक्ति-विशेष एव न तु कोऽपि भगवत्ता-विशेष इति
\।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** देवकी पूर्ववद् यशोदैव
\।\।७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उक्त-प्रकारस्य
श्री-भगवत एक-विधत्वम् उपमालङ्कारेण द्योतयति---तत्रेत्य् आदि \।
अति अतिशयं शुशुभे \। कुतः ? ताभिर् हेतु-भूताभिर् हैमानां मणीनां
मध्ये महा-मारकतो नीलेन्द्र-मणिर् इति \। एक-वचन-निर्देशान् न
नाना-विधत्वम् \।\।७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** नन्व् एवं नृत्यमानासु तासु
मध्ये चेत् कृष्णस्योपसर्जनं तत् तर्हि शोभा न्यूनत्वं स्याद् इति आशङ्क्य
पूर्व-शोभाधिक्यम् आह---तत्रेति \। भगवान् अपि स्वैश्वर्यम् अवगणय्य
तच् च रास-मण्डले ताभिर् यासाम् ऋङीवास्ते सुवर्ण-वर्णाभैर् इत्य् अधिकं
शुशुभे \। तासां संसर्गेण शोभादशनजं सुखं स्वयम् अनुभूतवान् \।
आत्मनेपदेन सूचितम् ऐश्वर्य-शोभात आधिक्यं न विवक्षितम्, किं तु
प्रथमं बाहु-प्रसारेणेत्य् आदिना वन-विहार-शोभाभराधिक्यं सूचितम्
\। सजातीयाद् एवाधिक्यं सम्भवति, न विजातीयाद् इति नियमः \। यद् वा,
भग्वान् भगो भाग्यं तद्वान् \। हेतु-गर्भ-विचेसणम् आह---देवकी-सुतः
\।

> द्वे नाम्नी नन्द-भार्याया यशोदा देवकीति च \।
>
> अतः सख्यम् अभूत् तस्या देवक्या शौरि-जायया \।\। इति \।

यशोदा-सुत इत्य् अर्थः \। अतो वात्सल्येन लाल्यमानस्य तस्यातीव
पुष्टत्वात् बह्वीषु रस-सञ्चारण-सामर्थ्यं द्योतितम् \। यद् वा,
विशेषण-द्वयेन धीर-लालित्य-धर्म-भाक्-गुण-युक्तत्वं सूच्यते \। तद्
उक्तं रसार्णवे---

> पितृभ्यां गमितो\ऽत्यन्तं नैश्चिन्त्यं प्रेयसी-वशः \।
>
> विदग्धो नव-तारुण्यो धीर-लालित्य-धर्म-भाक् \।\।[^१४९]

नैश्चिन्त्येन हेतुना विलास-भरः सूचितः \। तत्रानुरूपं दृष्टान्तम्
आह---मध्ये मनीनाम् इति \। हेम-निर्मितानाम् अङ्गुल्याकाराणां मणीनां
मध्ये महा-मारकतो मध्ये नायक इव तादृशो\ऽपि उभयतः
कण्टालिङ्गिताभिर् इति \। भूषण-भूषितानां तासां सम्पन्नम् अन्तरेण
शोभाभरासम्पादनाद् इति \। केवलो
मध्य-नायक-सुवर्ण-मणि-व्यतिरेकेण शोभते तद्वत्\। एक-वचनेन
स्वरूपैक्यं भगवतः अचिन्त्य-शक्तेर् इति सर्व-संनिहितत्वम् \। मध्य
इति पदेन मण्डल-मध्यस्थो\ऽप्य् एक एकः \। यथा महा-मारकतस्य
च्छटाः सुवर्ण-मणिषु मध्ये प्रविशन्ति अद्भुत-चमत्कारित्वेन शोभां
विशेषयन्ति तद्वद् उन्नेयम् \। आचार्यैर् अपि व्याकृतं
गोपी-दृष्ट्य्-अभिप्रायेण स्वैक-निकटत्व-मानं मध्य-पदानावृत्तिर्
एक-वचनं च\। तथा चोक्तं क्रम-दीपिकायां,

[^१४९]: थे रसार्णव वेर्से (१.७६) इस् ओन्ल्य् थिस्- निश्चिन्तो धीर-ललितस्
    तरुणो वनिता-वशः \।


> मणि-निर्मित-मध्यग-शङ्कु-लसद्-
>
> विपुलारुण-पङ्कज-मध्य-गतम् \।\। \[क्र।दी। ५.५८\]

इत्य् उपक्रम्य,

> तरुणी-कुच-युक्-परिरम्भ-मिलद्-
>
> घुसृणारुण-वक्षसम् उक्ष-गतिम् \। \[क्र।दी। ५.६२\] इति \।

बिल्वमङ्गलोक्तिस् तु---

> अङ्गनाम् अङ्गनाम् अन्तरे माधवो
>
> माधवं माधवं चान्तरेणाङ्गना \।
>
> इत्थम् आकल्पिते मण्डले मध्यगः
>
> सञ्जगौ वेणुना देवकी-नन्दनः \।\। \[कृ।क। २.३५\] इति \।

गोपी-दृष्ट्य्-अभिप्रायेण स्व-संनिहितत्वम् \।
क्रम-दीपिकोक्त-पङ्कज-मध्यगतम् इतिवत् \। मण्डल-मध्य-स्थितिर्
एकेन स्वरूपेणेति \। यथाकाश-स्थितस्य चन्द्रस्य भुवि युगपत्
सर्व-लोचन-गोचरत्वम् इति \। तथा मनः समाधीयताम् इति \। न च
भगवता प्रवेश इति, किन्तु योगमायया एव सम्भवात् \। अन्यथा
रसाभास-प्रसङ्गात् \। ऐश्वर्यस्य तु पूर्व एवोपेक्षितत्वात् \। किं च,
यथा प्राप्ति-लक्षणया सिद्ध्या योगिनां सर्वत्र प्रचारः
सर्व-सन्निहितत्वात् \। तर्काप्रतिष्ठानाद् इति व्यास-सूत्रम् \। किं च,
अतर्क्याः खलु ये भावाः न तांस् तर्केण योजयेत् इति धर्मेण त्व्
अतर्क्य-परिच्छिन्नत्वं धर्माणाम् अपरिच्छिन्नत्वम् इति न किञ्चिद्
असमञ्जसम् इति \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देवकी-सुतः
क्षत्रिय-जातिर् अपि भगवान् षड्-ऐश्वर्य-पूर्णोऽपि तत्र
गोप-जाति-स्त्रीणां मध्ये अतिशुशुभे इन्द्रनील-मणि-वर्णोऽपि कृष्णस् तासां
गौर-कान्ति-मिश्रणान् मरकत-वर्णस् तत्रापि शोभा-वैलक्षण्यम् आलक्ष्य
महच्-छब्दः प्रयुक्त इत्य् एके \। मरकत-शब्दोऽयम्
इन्द्रनील-मणि-वाचीत्य् अपरे \। महा-मारकत इत्य् अपि पाठः \।\।७\।\।

**\॥।**

\।\। १०.३३.८ \।\।

पाद-न्यासैर् भुज-विधूतिभिः सस्मितैर् भ्रूविलासैर्

भज्यन्-मध्यैश् चल-कुच-पटैः कुण्डलैर् गण्ड-लोलैः \।

स्विद्यन् मुख्यः कवर-रशना-ग्रन्थयः कृष्ण-वध्वो

गायन्त्यस् तं तडित इव ता मेघ-चक्रे विरेजुः \।\।

**श्रीधर-स्वामी (भावार्थ-दीपिका) :** स यथा ताभिः शुशुभे, तथा
ता अपि तेन विरेजुर् इत्य् आह---पाद-न्यासैर् इति \। भुज-विधुतिभिः
कर-चालनैर् भज्यमानैर् मध्यैश् चलद्भिः कुचैश् च पटैश् च \।
गण्ड-लोलैर् गण्डेषु चञ्चलैः \। स्विद्यन् मुख्यः स्विद्यन्ति स्वेदम्
उद्गिरन्ति मुखानि यासां ताः \। कबरेषु रशनासु च ग्रन्थयो दृढा
यासाम् \। यद् वा, तेषु तासु चाग्रन्थयः, शिथिल-ग्रन्थय इत्य् अर्थः \।
तत्र नाना-मूर्तिः कृष्णो मेघ-चक्रम् इव, तास् तु बहु-विधास् तडित इव
स्वेदस् तुषार इव, गीतं गर्जितम् एवेति यथा-सम्भवम् ऊह्यम् \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्योन्य-शोभातिशयम्
आह---स यथेति \। स कृष्णः \। ताभिः गोपीभिः \। ताः गोप्यः \। तेन
कृष्णेन \। पादानां न्यासैर् वक्र-स्थानादि-विक्षेप-विशेषैः \।
अतिपरिश्रम-साध्ये कर्मणि दृढ-ग्रन्थीनाम् अपि विमोको भवतीत्य् अत
आह---बद्ध्वेति \। इत्य् अर्थ इति---इह नञ्-समासे यञ्-प्राशस्त्ये बोध्यः
\। शिथिल-ग्रन्थोऽप्रशस्त-ग्रन्थयोऽल्प-ग्रन्थतो वा---

> तत्-सादृश्य-न-भावश् च तद्-अन्यत्वं तद्-अल्पता \।
>
> अप्राशस्त्यं विरोधश् च नञ्-अर्थाः षट् प्रकीर्तिताः \।\। इति
> भर्तृहर्य्-उक्तेः \।

कवरी केश-विन्यासः इत्य् अमरः \। \। रशना काञ्चि-जिह्वयोः इति विश्वः
\। क्वचित् कवरं केश-जूटायाम् इत्य् अपि \। तत्र दृष्टान्ते---मेघ-चक्रं
मेघ-मण्डलम् \। ताः गोप्यः \। यथा-सम्भवं यथायथम् \।
कृष्ण-वध्व इत्य् अनेन कात्यायनी-व्रत-कर्त्र्यो गान्धर्व-विधिना
विवाहिता एव \।

> परस्परानुरोधेन कन्यायाश् च वरस्य च \।
>
> गान्धर्व इति सम्प्रोक्तो विवाहः सङ्गमे सति \।\। इति स्मृतेः \।

भगवति व्यभिचार-दोषो नायाति \। परद्कीयासङ्गतेर् एव व्यभिचारत्वात्
\। कुत्रचित् तासां परकीयात्वेन कथनं तु शृङ्गारातिशयार्थम् \। किं
च, कान्ति-विशेष-द्योतना यैव तडित इति दृष्टान्तो, न तु
पाद-न्यास-विशेष-द्योतनाय \। तडिताम् अचेतनत्वात् \। यद् वा, तडिताम्
इव पाद-न्यासादौ शीघ्रयावर्तनादि-प्रकाशाय \। तड्-आघाते चौरादिकात्,
ताडेर् णि-लुक् च इत्य् औणादिक इति \। धातूनाम् अनेकार्थत्वात् तटन्ति
क्षिप्रं तिरोधानं गच्छन्तीति तडितः \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पाद-न्यासैर् इत्य्-आदि
\। कृष्ण-वध्वो, न तु गोप-वध्वः \। एतेनागूढा एव तथा ननृतुः \।
तं कृष्णम् एव गायन्त्यः मेघ-चक्रे तडित इव विरेजुः \।
मध्य-वर्तिनः श्री-कृष्णस्य नृत्य-विशेष-भ्रमण-कौशलेन
चक्राकारस्य तेजः पटलस्य मेघ-चक्रत्वम्, तासां च मध्ये मध्ये
कृष्ण-तेजसा छन्नत्वात् मध्ये मध्ये कृष्ण-तेजोऽपि पराभूय स्व-तेजसा
द्योतमानत्वात् तडित्त्वम् \। स्विद्यन्-मुख्यम् एतावत्य् अपि श्रमे खिन्नानि
मुखान्य् एव, न तु सर्वाङ्गानि यासाम् \। तथा कवर-रसनासु ग्रन्थयो
यासाम्, न तु ग्रन्थि-शैथिल्यम् \। शिक्षा-न्यास-प्रकटनेन
परिश्रम-कृत-दोष-राहित्यं सरस्वती-रहस्यम् \। पाद-न्यासैस्
ताल-शृङ्गानुकारेण स-शब्दैर् भुवि पाद-घातैर् भुज-विधूतिर्भिर्
गति-विशेष-निष्पादितेऐर् भुज-दोलैस् ताल-मूर्च्छनायां च मूर्च्छना
व्यञ्जकैर् भुज-कम्पैर् वा \। स-स्मितैर् भ्रू-विलासैः \। भज्यन्
मध्यैर् इति क्षीणतया नृत्यायासेन भजद्भिर् इव मध्यैः, लुप्तोत्प्रेक्षा
\। एतावत्य् अपि परिश्रमे निःश्वास-बाहुल्याभावात् चलैः कूटानां पटैर्
इव, न तु चलैः कूटैः पटैश् च \। गण्ड-लोलैः कुण्डलैर् गण्डेषु
विष्वक्-तापिन् एव कुण्डलानां लोलता ग्रीवामुख-दोलानां लाघवं रहस्यम्
\। विशेषणे तृतीया \।\।८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न केवलं ताभिः
सोऽधिकं शुशुभे, किन्तु तेन चात्र शुशुभिरे इत्य् आह---पादेति \।
पादानां न्यासा नृत्य-गत्या भूम्य्-आक्रमण-भङ्ग्यस् तैः \। भुजानां
हस्तानां विशेषेण धुतिभिर् हस्तक-भेदेन चालनैः \। यद्यप्य्
अन्योऽन्याबद्ध-बाहुत्वेन भुज-विधुतयो न सम्भवेयुः, तथापि
अन्योन्याबद्धाभ्यां द्वाभ्यां संहत्यैव \। किं वा, कदाचित् तद्-अर्थम्
आबद्धत्व-परित्यागेनैव \।

यद् वा, अन्योन्याबद्धानाम् अपि भुजानां नृत्य-गति-भङ्ग्यैव ता
बोद्धव्याः \। एवम् अग्रेऽपि सर्वं तथैव ज्ञेयम् इति दिक् \।
स्मित-सहितैर् भ्रुवां विलासैस्
तत्-तद्-रसाभिव्यञ्जक-नर्तन-चातुर्यैर् भव्यमानैः स्वभावतः
कार्श्येन विशेषतश् च नृत्यार्थ-परिभ्रमणादिना भङ्गम् इव गच्छद्भिर्
मध्य-भागैः पटाः कञ्चुकानि \। किं वा, श्री-भगवद्-उत्थाने सति
पुनः पुनः परिगृहीतानि निज-निजोत्तरीयाण्य् एव कृष्णस्य श्यामसुन्दरस्य
वध्वस् तद्-आश्लिष्टा गौराङ्ग्यस् तद्-एकाश्रया इत्य् अर्थः \। तच् च
दृष्टान्तेनापि ध्वनितम् एव \।

किं वा कृष्णस्य वध्वः प्रिया इति तत्-सदृश-तत्-तद्-वैदग्ध्यादिकं
तत्-प्रेम-मोहितत्वं च मुक्तम् एवेति भावः \। अतस् तम् एव गायन्त्यः \।
तत्-प्रकारश् चोक्तः श्री-पराशरेण---

> कृष्णः शरच्-चन्द्रमसं कौमुदी-कुमुदाकरम् \।
>
> जगौ गोपी-जनस् त्व् एकं कृष्ण-नाम पुनः पुनः \।\। \[वि।पु।
> ५.१३.३५\]

इति विशेषेण रेजुर् अशोभन्त \।
तत्-प्रेम-भर-मौग्ध्य-नृत्यादि-वैदग्ध्ययोर् अन्योन्यं सम्मिलनेन
तस्यैश्वर्य-लौकिकत्वयोर् ऐक्येनेव शोभा-भर-सम्पत्तेः \। तडित
इवेति दृष्टान्तेनान्योन्य-शोभया तस्यापि शोभा ध्वनितैव \। चक्र इति
नृत्य-गति-कौशलेन निज-शक्ति-विशेषेणैव वा नानात्वम् इव प्राप्तत्वात्
\। किं वा, मेघानां घटा-विवक्षया, अन्यथा सुश्यामत्वाद्य्-अभावेन
शोभाद्य्-अभावः \। तस्यातिशोभानन्तरं तासाम् अतिशोभा-वर्णनं सर्वथा
परम-शोभा-चरम-काष्ठा-गतानाम् अपि रास-क्रीडया
शोभा-विशेष-सम्पत्त्या परमाद्भुतत्वात् \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलं ताभिः सोऽधिकं
शुशुभे, किन्तु तेन ताश् च तथा शुशुभिरे इत्य् आह---पादेति \। पादानां
न्यासाः नृत्य-गीतिभिः भूम्याक्रमण-भङ्ग्यस् तैः \। भुजानां हस्तानां
विशेषेण धुतिभिः हस्तक-भेदेन चालनैः यद्यप्य्
अन्योऽन्य-बद्ध-बाहुत्वेन भुज-विधुतयो न सम्भवेयुस् तथापि कदाचित्
तद्-अर्थम् आबद्धत्व-परित्यागेनैव \। स्मित-सहितैर् भ्रुवां विलासैस्
तत्-तद्-रसाभिव्यञ्जक-नर्तन-चातुर्यैर् भव्यमानैः स्वभावतः
कार्श्येन विशेषतश् च नृत्यार्थ-परिवर्तनादिना भङ्गम् इव गच्छद्भिर्
मध्य-भागैः \। किं वा, भज्यमानता भङ्गं कौटिल्यम् इति यावत् \।
कुटिलीभवन्-मध्य-भागैर् इत्य् अर्थः \। सर्वत्र मुहुर् इति मन्तव्यम्
\। कुच-पटाः भगवद्-उत्थाने सति पुनः पुनः परिगृहीतानि
निज-निजोत्तरीयाण्य् एव \। अन्यत् तैः \। अत्र ग्रन्थय इत्य् एव
पद-च्छेदो योग्यो न त्व् अग्रन्थय इति \।

कृष्ण-वध्व इत्य्-आदिकं त्व् एवं व्याख्येयम् \। तं कृष्णं गायन्त्यः ता
दृष्टान्तयितव्य-वशात् कृष्णस्य तत्-तत्-प्रकाश-चक्रं विरेजुः \। कुत्र
का इव मेघ-चक्रे तडित इव \। ननु मध्ये मणीनाम्
इत्य्-आदि-प्रोक्त-दृष्टान्तो न घटते अदाम्पत्येन
तत्-तद्-आगन्तुक-सम्बन्धात् न त्व् अयं स्वाभाविक-सम्बन्धाभावात् तद्
एतद् आशङ्क्यानन्द-वैचित्र्येण रहस्यम् एव व्यनक्ति \। कृष्ण-वध्व इति
\। तद्वद् अत्रापि स्वाभाविकाद् एव सम्बन्धाद् दाम्पत्यम् एवेति भावः \।
अत एव तासाम् अभ्यास-विशेषं विनापि तेषु तेषु गुणेषु परम एवोत्कर्षो
वर्तते \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ
नृत्य-गीत-वाद्य-बन्ध-तालादि-समेतं स्त्री-बहु-मण्डल-नृत्यं रास इति
स्थिते मण्डलम् उक्तम् \। बन्धो\ऽप्य् उक्तम् \। वाद्यं च वलयानां
\[भा।पु। १०.३३.६\] इत्य्-आदिना चोक्तम् \। सम्प्रति ताल-गान-नृत्यानि
दर्शयति पाद-न्यासैर् इत्य्-आदि \। कृष्ण-वध्व इति गोप-वधूत्वं
प्रसिद्धं वारयति \। तं कृष्णं गायन्त्यो विजहुर् ननृतुर् इत्य् अर्थः \।
कुत्र का इव ? मेघ-चक्रे तडित इव \। तडितो यथा मेघ-चक्रे
नृत्यन्ति \। मध्ये वर्तमानस्य भगवतो\ऽभितः प्रसृमराणां
श्याम-महसां चक्रे मण्डल-मध्ये मण्डलाकारेण मण्डलाद् बहिर् भवितुम्
अशक्ततया घनीभूते श्यामलिमनिमेघ-चक्रत्वारोपः \। स च
वाक्यार्धेन गम्यः प्रकरण-गम्यश् च---शब्देनानुपात्तत्वात् \। पादानां
न्यासैस् ताल-शब्दानुकारेण भुइव् स-शब्द-पाद-घातैर् भुज-विधूतिभिर्
गति-विशेषेण भुज-दोलैर् मूर्च्छना काले ताल-त्यागानुकूल-भुज-कम्पैर्
वा \। अन्योन्याबद्ध-बाहुत्वे\ऽपि ताल-त्याग-समये भुजयोः
कम्पनानन्तरं पुनर् बन्ध इति क्रमः \। एवं-विध-नृत्येनापि
मण्डलस्य भङ्गस् तिर्यक्ता वा भवतीति नानुसन्धेयम् \। यथा
स्थान-स्थिति-कौशलात् \। भ्रुवां विलासैस् तालानुकृत्या भ्रुवां विक्षेपैः
\। कीदृशैः ? सस्मितैः स्मित-सहितैर्भज्यद्भिर् इव मध्यर् भज्यन्
मध्यैर् गति-विशेष-ताल-त्याग-कालीन-तनु-लता-पूर्वार्ध-धुननेन
भङ्गाशङ्कास्पदैर् मध्यैः, तावतायासेनापि चलैः कुचानाम् एव पटैः,
न तु कुचैः \। तथा तावतायासेनापि गण्ड-लोलैर् एव कुण्डलैः विशेषेण
तृतीया \। स्विद्यन्ति मुखान्य् एव यासाम्, न तु सर्वाङ्गानि, अश्रान्तत्वाद्
वराङ्गनात्वाच् च \। कवरेषु रसनासु ग्रन्थयो यासाम्, तथा
विधायासेनाप्य् अशिथिलत्वात् \। गायन्त्य इति गानानुकूलं वाद्यं वीणादिकम्
अपि बोद्धव्यम्, योगमाया-सम्पाद्यमानत्वात् \। यद्यप्य् एतच् छ्रद्धाङ्गिकम्
एव नृत्यम्, तथापि वाद्यस्यावश्यकम् \।

अत्र भगवान् द्रष्टैव \। गोप्यः समं भगवता ननृतुर् इति पश्चाद् एव
सह-नृत्यम् \। इदं तु मण्डल-नृत्यम् \। तच् च
द्विविधं---स्व-कर्तृक-भ्रमिकं पर-कर्तृक-भ्रमिकं चेति\। आद्यं
च द्विविधं---सव्यम् अपसव्यं च \। द्वितीयं---चक्रोपधिकम् \। तच् च
प्रतिलोमम् अनुलोमम् \। चक्रं चेद् वामतो भ्रमति, तदा दक्षिणतो
नर्तक्यो भ्रमन्ति, तथा दक्षिणतश् चेच् चक्रम्, तदा वामतस् ता इति
क्रमः \। किन्तु तत्र भ्रमिश् चक्र-भ्रमित एक नृत्य तु यथा स्थानम्
\। अत्र तु भ्रमिश् च स्व-कर्तृक-नृत्यं चानियत-स्थानम् इति \। यद्
उक्तं---

> स्थिरम् अस्थिरम् अप्य् एतद् द्विविधं रास-मण्डलम् \।
>
> स्थिरं स्थूल-विशेषस्थम् अस्थिरं चक्र-श्रयम् \।\।
>
> स्थिरं भ्रमिः कर्तृ-गता भवेत् सव्यापसव्ययोः \।
>
> अस्थिरे चक्रजा सा च प्रतिलोम्यानुलोम्य-भाक् \।\।
>
> यथा स्थान-स्थितं तत्र नृत्यं तद् भ्रमितः पुनः \।
>
> नाना स्थानम् इवाभाति नृत्य-कर्त्र्यश् च योषितः \।\। इति \।\।८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं रसाधिकरणत्वेन तासाम्
उत्कर्षं निरूप्य तस्याप्य् उत्कर्षं निरूपयन्ति \। तथोक्तं---

> शृङ्गारे नायिका श्रेष्ठा रसाधिकरणं यतः \।
>
> माधवत्वेन सौन्दर्य-वारिधि स परिच्छदः \।\। इति \।

इदानीं न केवलं ताभिः स शुशुभे, किं तु ता अपि तेन विरेजुर् इत्य्
आह---पाद-न्यासैर् इति \। पादानां चरणानां न्यासाः नृत्य-गीत-भेदास्
तैर् भुजानां विधुतयः सर्वे हस्तकाभेदास् तैः \।

नन्व् अन्योन्या बद्ध-बाहुभिर् इत्य् उक्तेर् हस्तकादि-भेदः कथं सम्भवेत्
? तत्र समाधानं तत् स्थानापरित्यागेनैव हस्तक-भेद-सम्पत्तेर् इति
भावः \। यद् वा, अन्योन्या बद्ध-बाह्वानाम् एव नृत्य-विशेष-गति-भेदाद्
एव विधुतयः कम्पायमाना बोद्धव्या इति \। स-स्मितैः स्मित-सहितैः
भ्रुवां विलासैर् नृत्य-गति-व्यञ्जकैर्
ऊर्ध्वाधो-भाग-तिर्यक्-प्रसरण-रूपैः कृष्ण-मनो-रञ्जकैर् भज्यद्भिः
पाद-न्यास-साहचर्यात् भङ्गम् इव प्राप्नुवद्भिः नृत्य-गति-वशात् कार्याच्
च भङ्गस्योत्प्रेक्षेति \। चलैः कुचैः पटैश् च चलेषु वा पटास् तैः \।
अनेन सर्वावयवानां रसाभिव्यञ्जकं सकम्पत्वम् उक्तम् \। कुण्डलैर्
गण्डेषु लोलैः, अनेन सर्वा एव शिरो-भेदा उक्ताः \। स्विद्यन् मुख्यः
स्विद्यन्ति मुखानि यासां ताः, अनेन रत्य्-आख्य-भावस्य सर्वाङ्ग-पूर्त्या
स्वेद-रूपेण बहिर् गमनम् उक्तम् इति \। कवरेषु रसनासु च
पूर्व-दृढ-ग्रन्थय इदानीम् अग्रन्थयः सर्वावयव-व्याप्तेन रसेन
शरीर-शैथिल्यात् केश-पाशे रसनायां शैथिल्यं जातम् इति भावः \।
कृष्ण-वध्व इत्य् अनेन तत्-साहचर्यात् नृत्य-गानाङ्गिक-भावोत्पत्ति-भरः
सूचितस् तम् एव गायन्त्यः मानस-भावोच्छलेन गाने रसोद्रेकः सूचितः
\। स्व-कला-कौशलेन स्व-वैदग्ध्याभिव्यञ्जकैः नृत्य-गानादिभिः
विशेषेण रेजुः \।

तत्र दृष्टान्तम् आह---मेघ-चक्रे तडित इव अलात-चक्रवद् भ्राम्यन्
कृष्णो मेघ-चक्रम् इव लक्षितस् तास् तु बहुधा द्योतमाना तडित इव \।
तडितो हि बहु-कालं दर्शनार्हा न भवन्ति, एता अपि
नृत्य-गान-विशेषवशाद् अचिर-प्रभा इव लक्षिताः \। तडितो हि
अचिर-दर्शना अपि मेघ-चक्रं शोभयन्ति, मेघ-चक्रेणापि तासां शोभा
भवत्य् एव \। एवं लाघव-शक्त्या सर्व-सन्निहितत्वेन परित आच्छादिता
अपि केनचित् कान्ति-विशेषेण मध्ये मध्ये दर्शन-गोचरा भवन्ति \। एवम्
अन्योन्यं शोभा-भरः मध्ये सूचितः \। चक्र इति
नृत्य-गति-भेद-बन्धेन निज-लाघव-शक्त्या च नानत्वम् इव प्रतीतम्
इति रास-क्रीडायां शोभा-वैशिष्ट्यं सूचितम् \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यथा ताभिः स शुशुभे,
तथा तेन ता अपि शुशुभिरे इत्य् आह---पाद-न्यासैर् इति \। पादानां न्यासाः
गीत-रस-तालानुसारिण्यः पुनः पुनर् व्यक्तीकृत-विचित्र-नृत्य-गीतयस्
तैः \। भुज-विधुतिभिर् अन्योन्य-बद्धानाम् अपि भुजानां विचित्रैः
कम्पनैः \। किं च, अन्योन्याबद्ध-भुजतां त्यक्त्वा कदाचिद् अतिलाघवतो
हस्तक-भेदेन कर-चालनैर् गीत-पदार्थाभिनयैः स्मित-हसितैर्
भ्रुवां विविधैर् भेदैर् भङ्गिभिः \। रसाभिनयार्थं
स्व-स्व-कौशलावधापनार्थं च \। भज्यन्-मध्यैः भज्यमानैः
स्वभावतः कार्श्येन नृत्य-विवर्तनादिना च भङ्गिम् इव गच्छद्भिर्
मध्य-भागैश् चलैः कुच-पटैः कञ्चुकोपरित-वस्त्रैर्
भगवद्-उत्थानान्तरं पुनः प्रतिसङ्गृहीतैः \। कृष्णस्य वध्वः
भोग्याः स्त्रियः \। वधूर् जाया स्नुषा स्त्री च इति नानार्थ-वर्गः \। अत्र
वधू-शब्दस्य भार्या-वाचकत्वे व्याख्यायमाने प्रकृतिम् अगन् किल यस्य
गोप-वध्व इति भीष्मोक्त्या विरुद्ध्येत तेन न तथा व्याख्येयम् \।
कृष्णस्य श्यामल-सुन्दरस्य तद्-एकाश्लिष्टा गौराङ्ग्यस् तद्-एकाश्रयतमा
तद्-एक-भोग्यतया च वध्व इव वध्व इति प्रकृत-वैष्णव-तोषणी
\।\।८\।\।

**\॥।**

\।\। १०.३३.९ \।\।

उच्चैर् जगुर् नृत्यमाना रक्त-कण्ठ्यो रति-प्रियाः \।

कृष्णाभिमर्श-मुदिता यद् गीतेनेदम् आवृतम् \।\।

**श्रीधर-स्वामी (भावार्थ-दीपिका) :** नृत्यमाना नृत्यन्त्यः \।
रक्त-कण्ठ्यो नाना-रागैर् अनुरञ्जित-कण्ठ्यः \। कृष्णस्याभिमर्शेन
संस्पर्शेन मुदिताः \। इदं विश्वम् \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
काम-कलोद्बोधक-स्पर्श-विशेषोऽभिमर्षः \। यद् वा, मानं कृष्ण-कृतं
सम्मानं यासां ताः \। आवृतम्, देव-साक्षिकत्वात् \। यद् गीतेन यासां
गानेन \। रति-प्रिया रमणानुरागाः \। नृत्यमाना नृत्यन्त्यः \। यद् वा,
नृत्येन मानः कृष्ण-कर्तृक आदरो यासां ताः \। रक्त-कण्ठ्यः
नाना-रागैर् अनुरञ्जित-कण्ठ्यः \। रागाश् चोक्ताः सङ्गीत-सारे---

> तावन्त एव रागाः स्युर् यावत्यो जीव-जातयः \।
>
> तेषु षोडश-साहस्री पुरा गोपी-कृता वरा \।\। इति \।

रतिः कृष्ण-कर्तृका प्रीतिर् एव प्रिया यासां ताः \। कृष्णस्याभिमर्शेन
स्पर्शादिना मुदिता इति नृत्यादि-श्रमानुद्गमः \। यद् गीतेन यत् कर्तृकेण
गीतेन तदानीम् इदं जगद् ब्रह्माण्डम् आवृतं व्याप्तम् आसीद् इत्य् अर्थः \।
यद् वा, यद् गीतेन यत् कर्मकेण गीतेनेति \। अद्यापि जगद्-वर्तिभिर्
लोकैर् या गीयन्त एवेत्य् अर्थः \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यद् गीतेनेदम् आवृतम्
इत्य्-आदि \। अयम् अर्थः---ताभिर् यद् गीतं तेन तेनैव
सङ्गीत-शास्त्र-कारैर् नाना-प्रबन्धाः कृताः, तैर् एवेदं भुवन-त्रयम्
आवृतम् इति \। पुरं तादृशं नासीद् इति भावः \। नृत्यमाना इति नृत्ये
श्री-कृष्णाकृतं मानं पूजा यासां ताः \।\।९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च प्रहर्षोद्रेकेण
तासां नृत्य-गीत-विवृद्धिम्, किं वा, नृत्यस्य प्राधान्यम् उक्त्वा गानस्याप्य्
आह---उच्चैर् इति \। नृत्यमाना इति \। नर्तनेऽपि तादृश-गानात् तु
कौशल-विशेषो दर्शितः \। गानादि-प्रयोजन्म् आह---रतिः सुरतं प्रेम
श्री-कृष्ण-प्रेम वा \। सैव प्रिया यास् ताम् इति, न चोच्चैर् गानादिना तासां
श्रमः शङ्कनीय इत्य् आह---कृष्णस्य चित्ताकर्षकस्य
परमानन्द-घन-मूर्तेर् वा अभिमर्शेन मुदिता इति गीतस्योच्चैस् त्वं
दर्शयति---यासां येन वा गीतेनावृतं व्याप्तम् \।

यद् वा, यस्य गीतादेर् गीतेन लोक-निबद्ध-गाथादिनावृतं
तद्-एक-रस-मयम् अभूद् इत्य् अर्थः \। इति तन्-माहात्म्यम् उक्तम् \। अन्यत्
तैर् व्याख्यातम् \।

यद् वा, नृत्येन मानः कृष्णेन सम्मानः \। यद् वा, नृत्ये मानः कृष्णाद् अप्य्
आधिक्येन गर्वो यासां ता रक्त-कण्ठ्यः प्रेम-स्निग्ध-कण्ठ्य इति
गानस्य प्रेम-रसमयत्वेन परम-मधुरत्वम् उक्तम् \। उच्चैर् गाने
हेतुः---रतीति कृष्णेति च \। यद् वा, उच्चैः श्री-कृष्णाद् अप्य् उच्चतया \।
तथा चोक्तं श्री-पराशरेण---

> रास-गेयं जगौ कृष्णो यावत् तारतर-ध्वनिः \।
>
> साधु कृष्णेति कृष्णेति तावत् ता द्विगुणं जगुः \।\। \[वि।पु। ५.१३.५६\]
> इति \।

तत्र हेतुम् आह---रक्तेत्य् आदि-विशेषणैस् त्रिभिः \। एषां यथा-क्रमं
हेतु-हेतुमत्त्वम् ऊह्यम् \। यद्यपि तासाम् अभिमर्शतस् तस्यापि प्रमोदात्
तथैवोच्चैर् गानं सम्भवेत् \। तथापि रास-गेयाप्य् अपेक्षया
प्रेम-वैवश्येन तद्-उच्च-गीत-श्रवण-लालसेन वा न तादृक् सिध्येद् इति
ज्ञेयम् \। अन्यत् समानम् \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च प्रहर्षोद्रेकेण
तासां नृत्यस्य प्राधान्यं वर्णयित्वा गानस्याप्य् आह---उच्चैर् इति \।
नृत्यमाना इति नर्तनेऽपि तादृश-गानात् तु कौशल-विशेषो दर्शितः \।
गानादि-प्रयोजन्म् आह---रतिः श्री-कृष्ण-कर्तृका प्रीतिः, सैव प्रिया यासाम्
\। न चोच्चैर् गानादिना तासां श्रमः शङ्कनीय इत्य्
आह---कृष्णस्याभिमर्शेन मुदिता इति अयम् अप्य् एको हेतुर् ज्ञेयः \।
गीतस्योच्चैस्त्वं दर्शयति---यासां गीतेनावृतं व्याप्तम् \।

यद् वा, यासां गीतेन स्वयम् उत्प्रेक्षित-राग-समूहेन इदं जगद् आवृतम्,
तद्-अनुसारि-गान-परं जातम् इत्य् अर्थः \। ताभिः कृताः
षोडश-सहस्र-सङ्ख्या-रागा एव जगति विभक्ता इति
सङ्गीत-शास्त्र-प्रसिद्धः \। यथोक्तं सङ्गीत-सारे---

> तावन्त एव रागाः स्युर् यावत्यो जीव-जातयः \।
>
> तेषु षोडश-साहस्री पुरा गोपी-कृता वरा \।\। इति \।

अन्यत् तैः \।

यद् वा, नृत्येन मानः श्री-कृष्ण-कृत-सम्मानो यासां ताः \। रक्त-कण्ठ्यः
प्रेम-स्निग्ध-कण्ठ्य इति परम-मधुरत्वम् उक्तम् \। उच्चैर् गाने
हेतुः---रतीति कृष्णेति च \। यद् वा, उच्चैः श्री-कृष्ण-गानाद् अप्य् उच्चतया
\। तथा हेतुम् आह---रक्तत्यादिवित्रेषणैस् त्रिभिः \। एषां
यथेष्ट-हेतु-हेतुमत्त्वं ज्ञेयम् \। एवं तत्रातिशुशुभे ताभिर् इत्य् अत्र
तासां शोभावद् गानादि-गुणस्यापि परमोत्कर्षः सूचितः \। उत्तरत्र तु
स्पष्टम् एव \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यासां गीतेन स्वयम्
उत्प्रेक्षित-राग-समूहेनेदं जगद् आवृतम् \। तद् अनुसारि-गान-परं जातम्
इत्य् अर्थः \। ताभिः कृताः षोडश-सहस्र-सङ्ख्या रागा एव जगति
विभक्ता इति सङ्गीत-शास्त्रात् \।\।९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** गायन्त्य इत्य् उक्तस्य गानस्य
प्रकारम् आह---उच्चैर् इत्य्-आदि \। नृत्ये मानः पूजा यासां ताः \।
रक्त-कण्ठाः सुकुमारत्वाद् अरुण-कण्ठाः रक्तं राग-कदम्बं जातित्वाद्
एक-वचनं कण्ठे चासां तत्-काल-राग-परिवर्तन-सामर्थ्यवत्यः \।
रतिर् नृत्य-गीत-विषया श्रद्धा तस्याः प्रियाः कृष्णस्याभिमर्शः स्पर्शः,
आश्लेष इति यावत् \। तेन मुदिता गान-कौशलम् आलोक्य क्षणेक्षणे
तद्-आलिङिता इत्य् अर्थः \। एवम्भूताः सत्य उच्चैर् जगुर् नृत्यन्त्य एव \।
यद् यस्य तानस्य गीतेनेदं पूर्व-पूर्व-सङ्गीताचारैर् ब्रह्मादिभिः कृतं
गीतम् आवृतम् आच्छन्नं तुच्छीबभूव \। किं वा, यद् गीतेन विश्वम् इदम्
आवृतम् \। अतः परं नान्यद् गीयेत कैश्चिद् इत्य् अर्थः \।\।९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं केवलं नृत्य-सम्भ्रमम्
उक्त्वा नृत्य-कर्बुरिति-गानम् आह---उच्चैर् इति \। नृत्यमाना नृत्यन्तः \।
यद् वा, नृत्ये मानोऽभिमानो यासां ताः \। तासां नृत्यस्य सर्वोत्कृष्टत्वाद्
उच्चैर् जगुः \। ननु नृत्य-सम्भ्रमे गानासम्भवम् आशङ्क्योच्चैर् गाने
हेतुम् आह---कृष्णाभिमर्श-मुदिता इति कृष्णस्य
परमानन्द-रूपस्याभिमर्शनं करेण प्रोञ्छनादि-रूपोऽभिमर्शः स्पर्शस्
तेन मुदिता इत्य् अयम् एव मुख्यो हेतुः \। अनेन श्रमापनयनम् अप्य् उक्तम्
\। उच्चैर् इति उभयत्रापि सम्बध्यते \। एवं नृत्य-गानस्य हि
वैदग्ध्य-विशेष-प्रकटनम् उक्तम् \। यद् वा, नृत्यमाना श्री-कृष्ण-नृत्याद्
आधिक्येन गर्वो यासां ताः उच्चैर् इति पदस्य सापेक्षत्वं पूर्व-गानतोऽप्य्
आधिक्यम् \। अथवा श्री-कृष्णस्य गानाद् आधिक्य-विवक्षयोच्चैस् त्वम् इति \।
गानस्य वैशिष्ट्ये हेतुम् आह---रक्त-कण्ठ्यः \। नाना-रागैर्
अनुरञ्जित-कण्ठ्यः \। अनेन श्री-कृष्णस्य मनोऽनुरञ्जकत्वं सूचितम् \।
यदा रतस्योच्चैस् त्वाधिकम् आह---श्री-कृष्णस्यापि स्तम्भेन तासाम् उच्चैर्
गीते सामर्थ्याद् इति यद् गीतेनेति यासां गीतेनेदं विश्वम् आवृतम् आसीत् अयम्
अभिप्रायः \। कृष्णाभिमर्श-मुदिता इत्य् अत्र श्री-कृष्णेन
कुचादि-गात्र-स्पर्शादिना तासु स्वानन्द-स्थापिते सति, अतः पूर्णानन्दत्वं
सूचितम् इति \। अत एव रमणावच्छिन्न-काले सर्वेषां जीवानां
सुख-पूर्णत्वं जातम् इति भावः \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नृत्यमाना नृत्यन्त्यः \।
यद् वा, नृत्येन मानः कृष्ण-कर्तृक आदरो यासां ताः \। रक्त-कण्ठ्यः
नाना-रागैर् अनुरञ्जित-कण्ठ्यः \। रागाश् चोक्ताः सङ्गीत-सारे---

> तावन्त एव रागाः स्युर् यावत्यो जीव-जातयः \।
>
> तेषु षोडश-साहस्री पुरा गोपी-कृता वरा \।\। इति \।

रतिः कृष्ण-कर्तृका प्रीतिर् एव प्रिया यासां ताः \। कृष्णस्याभिमर्शेन
स्पर्शादिना मुदिता इति नृत्यादि-श्रमानुद्गमः \। यद् गीतेन यत् कर्तृकेण
गीतेन तदानीम् इदं जगज्-जातम् आवृतं व्याप्तम् आसीद् इत्य् अर्थः \। यद्
वा, यद् गीतेन यत् कर्मकेण गीतेनेति \। अद्यापि जगद्-वर्तिभिर् लोकैर्
या गीयन्त एवेत्य् अर्थः \।\।९\।\।

**\॥।**

\।\। १०.३३.१० \।\।

काचित् समं मुकुन्देन स्वर-जातीर् अमिश्रिताः \।

उन्निन्ये पूजिता तेन प्रीयता साधु साध्व् इति \।

तद् एव ध्रुवम् उन्निन्ये तस्यै मानं च बह्व् अदात् \।\।

**श्रीधर-स्वामी (भावार्थ-दीपिका) :** मुकुन्देन सह स्वर-जातीः
षड्जादि-स्वरालाप-गतीः \। अमिश्रिताः कृष्णोन्नीताभिर् असङ्कीर्णाः \।
प्रीयमाणेन संमानिता तज्-जात्य्-उन्नयनम् एव ध्रुवं ध्रुवाख्यं
ताल-विशेषं कृत्वा उन्निन्ये उन्नीतवती \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र सम-गानं
तत्-प्रशंसार्थम् \। मुकुन्देन तद्-गानानुसारेण गीतम् इति ज्ञेयम् \।
अन्यथा मुकुन्द-गान-सम-गानज्ञस् त्रिलोक्यां कोऽपि नास्ति तद्-विभूतिम्
अन्तरेणेति भावः \। ध्रुवं व्यक्त-वर्ण-गानेन प्लावनं वा \। सार्धे
नान्वयोऽत्र \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** काचित् समं
मुकुन्देनेत्य् आदि \। अमिश्रिताः शुद्धान् स्वरान् जातीश् च स्वराः षड्जादयः
सरिगम-प्रभृतयः \। उन्निन्येगायतः कृष्णस्य स्वरम् आच्छाद्य उच्चैर्
निन्ये, अतितार-स्वरम् उन्नीतवती, तेन श्री-कृष्णेनापि प्रीयता सता साधु
साध्व् इति पूजिता \। कृष्णोऽपि ततो ध्रुव-नामानं गीत-विशेषं ततोऽपि
उन्निन्ये उच्चैर् नीतवान् \। तस्यै सह गायन्त्यै गीयतां गीयतां
त्वत्-समा कापि गातुं न शक्नोतीति पूजयन् मानं बहु अदात् \।\।१०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना पूर्ववत् तासु
मुख्यानां प्रेम-चेष्टितानि पृथक्त्वेनाह---काचिद् इति सार्ध-पञ्चभिः \।
मुकुन्देन परमानन्द-प्रदेन समम् इति तादृशोन्नयने हेतुः \। तथा
तेन तस्य जगतोऽपि परमानन्द-प्रदत्वं ध्वनितम् \। उन्निन्ये
मूर्च्छयामास \। यद् वा, अपूर्वाः कल्पयामास \। ततश् च तेन मुकुन्देन
पूजिता तेन समम् उन्नयनेप्य् अमिशिर्तत्वेनोन्नयनात् \। कथं पूजिता ?
तद् आह---साध्व् इति \। वीप्सा हर्षेण, साधुत्व-दार्ढ्याय वा \। वदतेति
शेषः \। अन्यत् तैर् व्याख्यातम् \।

यद् वा, अमिश्रिता विशुद्धाः \। तथा च सङ्गीत-सागरे---

> जातयोऽष्टादश प्रोक्तास् तासां लक्षणम् उच्यते \।
>
> शुद्धाः स्युर् जातयः सप्त ताः षड्जादि-स्वराभिधाः \।\।
>
> ता एव विकृताः सत्यो जाता विकृत-संज्ञिताः \।\। इत्य्-आदि \।

किं च---

> षाड्जार्षभी च गान्धारी मध्यमा पाञ्चमी तथा \।
>
> धैवती चाथ नैषादी शुद्धा एतास् तु जातयः \।\। इति \।

काचिद् इत्य् अनुवर्तत एव \। बहु यथा स्यात् तथा इति पूर्वतोऽप्य् अस्याः
सम्मानाधिक्यम् \। तेन च गानेपि कौशलम् अधिकं सूचितम् \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधुना पूर्ववत् तासु
मुख्यानां प्रेम-चेष्टितानि पृथक्त्वेनाह---काचिद् इति सार्ध-पञ्चभिः \।
मुकुन्देन समम् इति \। तस्यापि तद्-अनुगत्वं विवक्षितम् \। सह
युक्तेऽप्रधान इति स्मरणात् \। उन्निन्ये उत्कृष्टं कल्पयामास अमिश्रिताः
संहत्य गानेऽपि विलक्षणत्वेन पृथग् अवगताः \। ततश् च तेन
मुकुन्देन पूजिता \। कथं पूजिता ? तत्राह---साध्व् इति \। वीप्सा हर्षेण
साधुत्व-दार्ढ्याय वा वदतेति शेषः \।\।

तद् एवेत्य् अर्धकम् \। तद् एव तालानिबद्ध-केवल-राग-मयम् एव वा
प्राथमिकत्वेन प्राप्तत्वाद् आदि-ताल-मयम् एव वा गीतं तत्-क्षणाद् एव
ध्रुवं यति निःसार-सज्ञ-ताल-द्वयैकतरात्मकं ध्रुवं
भोगाख्यावयव-द्वय-मात्र-युत-गीत-विशेषं रचयित्वा जगाव् इत्य् अर्थः
\। तस्यैव च मान-मदात् श्री-मुकुन्द इति शेषः \। किं तु पूर्वतो बहु
यथा स्यात् तथा इति \। अन्यत् तैः \।

यद् वा, स्वरा मतमयूरादिवद् ध्वनयः षड्जादयः सप्त \। तद् उक्तम्---

> रञ्जकाः श्रोतृ-चित्तानां स्वराः सप्त-विधा मताः \।
>
> षड्ज-र्षभौ च गान्धारो मध्यमः पञ्चमस् तथा \।
>
> धैवतश् च निषादश् च सर्वे स्युः श्रुति-सम्भवाः \।
>
> मयूर-चातक-छाग-क्रौञ्च-कोकिल-दर्दुराः \।
>
> मातङ्गश् च क्रमेणाहुः स्वरान् एतान् सुदुर्गमान् \।\। इति \।

अथ जातयस् तत्र रागोत्पत्ति-हेतवः \। तद् उक्तं---

> रागस् तु जायते यस्या सा जातिर् अभिधीयते \।
>
> शुद्धा च विकृता चेति सा द्विधा परिकीर्तिता \।\।
>
> शुद्धाः स्युर् जातयः सप्त ताः षड्जादि-भेदतः \।
>
> षड्ज-कैशिक्यादि-भेदाद् एकादश-विधा परा \।\।

इति आदि-ग्रहणाद् आर्षभीत्य् आदयः षात् \। षड्जो दिव्यो वेत्य् आदयश् च दश
ज्ञेयाः \। ता अमिश्रिताः स्वरजात्य्-अन्तरास्पृष्टाः \। परम-प्रावीण्येन
केवल-तत्-तज्-ज्ञानात् \। तत्रापि उत् उत्कृष्टम् \। निन्ये गृहीतवती जगाव्
इत्य् अर्थः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तासां गानम् आकर्ण्य
स्वयम् अपि गातुम् उपचक्रमे \। तत्र तत्-सदृशं गातुं सर्वासु विस्मितासु
काचित् स-गर्वम् उपेत्य गायति स्मेति दर्शयति---काचित् समम् इत्य्-आदि \।
स्मरान् षड्जादीन् अमिश्रितान् स्व-स्व-श्रुतीअर-श्रुति-सम्भिन्नताभाववतः
\। एवं जातीः आन्ध्री-प्रभृतिर् जातीः, अमिश्रिताः पर-साङ्कर्याभाववतीर्
उन्निन्ये \। प्रीयता प्रीयमाणेन भगवता साधु साध्व् इति पूजिता \।
आत्मानं विनान्यैर् दुष्करम् इति ज्ञानोत्तरम् \। तस्या स तथा शक्तिम्
आलोक्य स-विस्मयं पूजनं कृतवान् इति भावः \। अथ ता एव स्वरजा
ध्रुव-गानोपयुक्ताः \। कृत्वा भगवान् उन्निन्ये ततोऽप्य् उच्चतरं
कृत्वापनीतवान् \। सापि ततोऽप्य् उच्चतरं कृत्वापनीतवतीति
दर्शयन्ती---तद् एवेति \। तच्-छब्दोऽव्ययः \। ता एव स्वर-जातीः,
ध्रुवं ध्रुव इति गान-विशेषः कृत्वोन्निन्ये स इत्य् अध्याहार्यम् \। तस्मै
मानं च बह्व् अदात् \। इति सापि ततोऽप्य् उच्चतमम् उन्नीतवतीत्य्
अनुसन्धेयम् \। कथम् अन्यथा बहु-मान-दानम् \।\।१०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं यूथ-मुख्यानां
कासाञ्चित् पृथक् पृथक् चेष्टितानि तत् मध्ये कासाञ्चित्
कृष्ण-चेष्टित-मिश्राण्य् आह---काचिद् इति \। काचिद् यूथ-मुख्या मुकुन्देन
समं मुकुन्दस्योपसर्जनत्वात् स्वानन्द-पूर्णा समर्थेन स्वर-जातीः
षड्जादि-स्वरालाप-भेदान् अमिश्रिता कृष्णोद्गीताभिर् असङ्कीर्णा \।

यद् वा, असङ्कीर्णा अश्रुत-पूर्वा स्वर-जातीनाम् उन्नयनं तु सम-कालम् एव
नादारम्भे पृथक् पृथक् उपलब्धः, अत एव मुकुन्देन समम् उन्निन्ये
स्वरावसानम् अर्पितवती \। यद् वा, मुकुन्देनामिश्रितानैकत्वं नीत्वा
तस्याप्य् अशक्यत्वात् \। स्वर-जाती राग-स्वर-भेदान् समम् एकदैवोन्निन्ये
\। तत्-स्वराणाम् अवसानं युगपद् नीतवती \। अत एव साधु साध्व् इति
तेन पूजिता \। तज्-जात्य्-उन्नयनं तद्-उपदेशेन स्वयम् अपि चिकीर्षमाणेन
प्रीयता तद्-उन्नयने प्रीतिम् आविष्कुर्वता \। अनेन गाने
वैदग्धी-विशेष-प्राकट्यं दर्शितम् \।

इदानीं श्री-कृष्ण-सम्माननेन ततोऽप्य् ढिक्येन गाने तत्-कौशलम्
आह---तद् एवेति \। तद् एव तज्-जात्य्-उन्नयनम् एव ध्रुवं निश्चलं यथा
भवति तथा उन्निन्ये तं नादं ध्रुव-नादेनैक्यं निनाय \। यद् वा,
येन ध्रुव-तालेन सम-तालेन ध्रुवाख्येन तालेन तद्-उन्नयनं ततोऽपि
स्वोत्प्रेक्षितं नादान्तम् अनयत् \। तन्-नादे श्री-कृष्ण-मनसो निरुद्धत्वात्
सात्त्विक-भावोदयेन च बहु मानं सम्माननं पूजनम् इत्य् अर्थः \। अदात्
प्रशशंसेत्य् अर्थः \। यद् वा, कण्ठाद् उत्तार्य महा-धनं हारं
प्रसादत्वेन दत्तवान् इति भावः \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वर-जातीर् इति \। स्वराः
खलु---

> षड् ऋषभौ च गान्धारा मध्यमः पञ्चमस् तथा \।
>
> धैवतश् च निषादश् च सर्वे स्युः श्रुति-सम्भवाः \।
>
> मयूर-चातक-छाग-क्रौञ्च-कोकिल-दर्दुराः \।
>
> मातङ्गश् च क्रमेणाहुः स्वरान् एतान् सुदुर्गमान् \।\।

तेषां जातीर् अष्टादश \। यद् उक्तम्---

> रागस् तु जायते यस्या सा जातिर् अभिधीयते \।
>
> शुद्धा च विकृता चेति सा द्विधा परिकीर्तिता \।\।
>
> शुद्धाः स्युर् जातयः सप्त ताः षड्जादि-स्वराभिधाः \।
>
> ता एव विकृताः सत्यो जाता विकृत-संज्ञया \।
>
> षाड्जार्षभी च गान्धारी मध्यमा पाञ्चमी तथा \।
>
> धैवती चाथ नैषादी शुद्धा एतास् तु जातयः \।\। इति \।

अभिक्षिताः कृष्णोन्नीताभिर् असङ्कीर्णाः \। यद् वा, शुद्धा अपि
जात्य्-अन्तरास्पृष्टाः \। परम-प्रावीण्येन केवल-तत्-तद्-गानात् \। तत्रापि
उत्कृष्टं निन्ये \। अतः परम-दुर्गेयानाम् अपि तासां तथा गानम् आलक्ष्य
तेन कृष्णेन सा पूजिता स्वीय-पीतोत्तरीयादिभिः सम्मानितेति विशाखेयम्
इति प्राज्ञः तत्-तज्-जात्य्-उन्नयनम् एव ध्रुवं ध्रुवाख्यं ताल-विशेषं
कृत्वा उन्निन्ये उन्नीतवती तस्यै कृष्णो मानम् आदरं
बहु-रत्न-माला-पदकोर्मिकाद्य्-अलङ्कारम् आदयं पूर्वतोऽप्य्
अधिक-साद्गुण्याविष्कारवती ललिता \। ततश् च
+++यथोत्तरोत्कृष्ट-तादृश-गाने गोपीनाम् अप्रवृत्तिम् आलक्ष्य श्री-राधा
स्वयम् अगायन्ती स्व-सख्यास् तस्या एव सर्व-साद्गुण्योत्कर्षे ज्ञापयामासेति
ज्ञेयम् \।\।१०\।\।

**\॥।**

\।\। १०.३३.११ \।\।

काचिद् रास-परिश्रान्ता पार्श्व-स्थस्य गदाभृतः \।

जग्राह बाहुना स्कन्धं श्लथद्-वलय-मल्लिका \।\।

**श्रीधर-स्वामी (भावार्थ-दीपिका) :** एवं नृत्य-गीतादिना
श्री-कृष्ण-संमानितानां तासाम् अतिप्रीति-विलसितं वृत्तम् आह---काचिद् इति
\। श्लथन्ति वलयानि मल्लिकाश् च यस्याः सा \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गदाभृत इति \। ननु
वनिताभिर् विलासावसरे गदाधरणस्य शृङ्गारापहारकत्वाद्
वीर-रसत्वापत्तिर् जातेतीत्थं भ्रान्तानां भ्रान्त्य्-अनुपत्त्य्-अर्थम्
आह---गदार्थं पार्वती-शिव-संवादेन \। तथा हि---रास-लीलां
विलोक्यागत्य शिवेन सा लीला पार्वत्यै वर्णिता \। तत्र
प्रसङ्गेनोक्तम्---"पार्श्व-स्थस्य गदाभृतः" इति \। तत्र
पार्वत्योक्तम्---"गदाभृत इति कथम् ?" तत्र शिवेनोक्तम्---"गदा-भृतो
वेणु-भृतः" \। तदा पार्वत्य् उवाच---

> रणे सम्प्रेषिता शूरैः शत्रूंश् चूर्णयती भुवि \।
>
> शास्त्रेण सा गदा प्रोक्ता कथं वेणुर् गदा प्रभो \।\।

शिव उवाच---

> कीचकेषु समुत्पन्ना बहु-रन्ध्र-विभूषिता \।
>
> येन केन प्रकारेण माधवेनाधरे धृता \।\।
>
> वेणुः सपन्ती-भावेन गदत्य् एवम् अहर्-निशम् \।
>
> अतो व्रज-स्तिर्यः सर्वाः संवदन्ति च तां गदाम् \।\।

इति शिव-कृत-पाय्चाध्यायी-व्याख्याने \। तदैव गोपीश्वरो जात इति
प्रसिद्धेः \। केचित् तु नट-वृन्दाधिपोचिता गदाकृतिर् यष्टिस् ताम् \। तद्
अपि न शोभनं प्रतिभाति \। मम तु गदति वर्णात्मकं शब्दं
निगदतीति गदा वंशी तां बिभर्तीति तथा तस्य \। गद-व्यक्तायां वाचि
इतीत्थं प्रतिभातीति \। स्कन्धं भुज-शिरः \।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** काचिद्
रास-परिश्रान्तेत्य् आदि \। कृष्णस्य स्कन्धं बाहुना जग्राह \। आलस्यं
श्लघयितुं तद्-अंसे कृतावसजनेति भावः \। पार्श्वस्थस्येति स च
तत्-पार्श्वं न जहाति \। गदाभृत इति तेन बाहुना स च
स्कन्धासक्त-गद इव बभौ \। तयैव गदया काम-जयोऽपि जात इति
सरस्वती-निर्यासः \। करेण स च तद्-अग्रं दधारेति च \।\।११\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पार्श्व-स्थस्येति
शीघ्र-सुख-ग्रहणं बोधितम् \। अन्यथा रासावेशेन स्खलनं सम्भवेत्
\। किं च, पार्श्व-स्थत्वेन तस्यापि तत्र सावधानत्वम्, तस्यां
पूर्वतोऽपि भावाधिक्यं च ध्वनितम्, अतः परिश्रमादिकं तद्-अर्थं
केवलं छलम् एव ज्ञेयम् \। रास-श्रमेण कदाचिद् यष्टिम् एकां लीलया
गदाम् इवावष्टभ्य बिभर्तीति गदा-भृतः \। यद् वा, गदति व्यक्तम् एव
गीतादिकं वदतीति गदा वंशी \। तां धारयतः सखी-करं परित्यज्य
तस्यैव स्कन्धं जग्राह \। परिश्रान्ति-लक्षणं श्लथद् इति \। तथा
पराशरेणाप्य् उक्तम्---

> परिवर्तन-श्रमेणैका चलद्-वलय-लापिनीम् \।
>
> ददौ बाहु-लतां स्कन्धे गोपी मधु-निघातिनः \।\। इति \।

मल्लिका-पुष्पाणां श्लघनं कवराद् बोद्धव्यम् \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं कासाञ्चित्
गुणोत्कर्ष-प्राधान्येन तत्रापि तारतम्येन गानाद्य्-अनुभावकं प्रेम
वर्णयित्वा कासाञ्चित् सम्भोग-प्राधान्येन वर्णयति \। काचिद् रासेत्य् आदिना
\। तत्रापि कास्याश्चित् सौभाग्य-प्राधान्येनाहं काचिद् रासेति \।
पार्श्वस्थस्येति शीघ्र-सुख-ग्रहणं दर्शितम् \। अन्यथा रासावेशेन
स्खलनं सम्भवेत् \। गदां नट-वृन्दाधिपत्य्-उचितां गदाकृतिं यष्टिं
बिभर्ति इति \। यद् वा, गदति वर्णात्मकं शब्दं निगदतीति गदा वंशी
ताम् \। तद्-उचितत्वेनापि बिभर्तीति गदाभृतं तस्य \। अत एव
मध्यस्थस्यापि नट-वृन्दाधिपति-स्थानीयोञं प्रकाशः
परिश्रान्ति-लक्षणं श्लथद् इति श्रमेण नव-मल्लिकावद् विलुलिताङ्गायां
श्लथन्तः परस्परं विच्छिद्य सङ्घट्टं कुर्वन्तो वलयाः, तथा
श्लथन्त्यो गलन्त्यो मल्लिकाश् च कवरस्था यस्याः सा \। तथा
श्री-पराशरेणाप्य् उक्तं---

> परिवर्तन-श्रमेणैका चलद्-वलय-लापिनीम् \।
>
> ददौ बाहु-लतां स्कन्धे गोपी मधु-निघातिनः \।\। इति \।

अत्र मल्लिकानां शिथिलता च ज्ञेया \। शोभादि-दशानां मध्ये सोऽयं
माधुर्य-नामानुभावो ज्ञेयः \। यथोक्तं---माधुर्यं नाम चेष्टानां
सर्वावस्थासु चारुता \[उ।नी। ११.१९\] इति \। एवम् अस्याः
स्वाधीन-भर्तृकात्वं मध्य-स्थितत्वं दर्शितम् \। तस्माद्
श्री-राधिकेयम् \। अतो निकट-पठिते गान-विद्यया तद्
द्वय-सुख-कारिण्यौ तत्-सख्यौ श्री-ललिता-विशाखे भवेताम् \।
पूर्वस्यास् तादृश-चेष्टत्वेन वर्णनं स्वतन्त्र-नायिकात्व-व्यञ्जकम् \।
उत्तरयोर् गीतादि-गुणत्वेन वर्णनं साहायक-व्यञ्जकम् इति \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** काचित् \। गदां गोपालनौचितां
नट-वृन्दाधिपोचिताम् एव वा \। गदाकृति-यष्टिं विभर्तीति गदाभृत्
\।\।११\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं सङ्क्षेपेण
प्रथम-रासं निर्वर्ण्य तत्-कृत-परिश्रमम् आप---काचिद् रासेत्य् आदि \।
पार्श्व-स्थस्येति सर्वस्या एवेति ज्ञेयम् \। बाहुना जग्राहेति वामेन
बाहुनेति मन्तव्यम् \। गोदा वाक् \। निगादो निगदो गदः इत्य्-उक्तेः \। गदम्
आबिभर्तीति तथा तस्य तया समं किम् अपि व्यक्तं कथयतो गायतो वा
जग्राहेति पुनर् मया वक्तव्य इति प्रकार-ग्रहण-परः---प्रेम
प्रश्रयेण सङ्कोचाभावात् \। श्लथमानानि वलयानि मल्लिकाश् च कवरात्
कवर्याश् च यस्याः सा तथा \। वस्तुतस् तु रासोत्सवे शृङ्गारोऽङ्गी
अद्भुतोऽङ्गम् \। अथवा उत्साहो हि व्यभिचारि-भावः स्वातन्त्र्येण
विभावादिभिः परिपुष्टो रसताम् आपन्नो भावाख्यो रसोऽङ्गम् \। तत्र
श्रमादयो व्यभिचारिणः \।\।११\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं कासाञ्चिद् गुणोत्कर्षम्
उक्त्वा कासाञ्चिद् पूर्वम् एव चिन्तितम् आलिङ्गनादि-सुखं वर्णयति काचिद् इति
\। यूथ-मुख्या सौभाग्य-भर-गर्विता स्वस्यैकस्मिन् पार्श्वे तस्य
विद्यमानस्यैव लाघव-शक्तिमत्त्वात् \। श्री-कृष्णस्य स्कन्धं स्व-बाहुना
जग्राह \। श्री-कृष्णांसे स्व-बाहुं स्थापितवतीत्य् अर्थः \। कीदृशस्य
गदा-भृत इति सामर्थ्य-द्योतिका श्री-शुकोक्तिः \। यद् वा, गदं
काम-ताप-रूप-रोगं न बिभर्ति,न पुष्णाति इति गदाभृतः, तस्य
काम-ताप-निवर्तकस्येत्य् अर्थः \। स्कन्ध-ग्रहणे हेतुम्
आह---रास-परिश्रान्ता नृत्य-सम्भ्रमेण रसावेशात् श्रमः \। अतः
श्रमापनयन-द्वारा स्खलन-शङ्कया स्कन्ध-ग्रहणम् इति, अनेन
स्वाधीन-पतिकात्वं सूचितम् \। परिश्रम-लिङ्गम् आह---श्लथद् इति
शिथिलीभवन्तो वलयाः श्लथन्त्यो मल्लिकाश् च कबरात् यस्याः सा \। यद्
वा, श्लतन्ती पुष्प-निर्मित-वलयेभ्यो मल्लिका यस्याः सा, यद् वा,
श्लथन्ती वलयाकारा कबरान् मल्लिका यस्याः सा \। अन्यथा
मण्डल-परित्यागेन श्रमापनयने क्रियमाणो रासो भज्येत रस-वृद्धिर्
अपि न भवेद् इति \। अत एव मण्डलम् अपरित्यज्यता कृष्णेनापि
स्व-स्कन्धार्पणं सम्भाव्यतेति \। तद् उक्तं पराशरेण---

> परिवृत्ता श्रमेणैका चलद्-वलय-तापिनी \।
>
> ददौ बाहुलतां स्कन्धे गोपी मधु-विघातिनः \।\। \[वि।पु। ५.१३.५३\]
> इति \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** साद्गुण्य-प्राधान्येन
सख्यौ वर्णयित्वा सौभाग्य-प्राधान्येन सर्व-मुख्यतमां
वर्णयति---काचिद् इति \। गदाभृतः कृष्णस्य पक्षे गदनं गदा गदा
गीतवत्योः सख्योर् गुण-तारतम्य-ज्ञान-कथा तां बिभर्ति धत्ते \।
पुष्यति वा तस्य स्कन्धं बाहुना दक्षिणेन जग्राह आललम्बे \। श्लथन्तो
वलयाः मल्लिकाश् च कवर-स्था यस्याः सा \। स्वाधीन-कान्तत्वाद् इयं
श्री-वृषभानु-कुमारी \।\।११\।\।

**\॥।**

\।\। १०.३३.१२ \।\।

तत्रैकांस-गतं बाहुं कृष्णस्योत्पल-सौरभम् \।

चन्दनालिप्तम् आघ्राय[^१५०] हृष्ट-रोमा चुचुम्ब ह \।\।

[^१५०]: चन्दनालि समाघ्रायेति क्वचित् पाठः \।


**श्रीधर-स्वामी (भावार्थ-दीपिका) : उत्पलस्य सौरभं** यस्य, तं
**बाहुम्** \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** रासे **उत्पलेन**
तन्-मालया सुगन्धितम् इति वा\। **हृष्ट-रोमा** जात-सात्त्विक-भावा \।
स्तम्भः स्वेदोऽथ रोमाञ्चः[^१५१] इत्य्-आद्य्-उक्तेः \। **चुचुम्ब** **ह**
इति कामाकुलितत्वं सूचितम् \। **अंस-गतं** स्व-स्कन्धे स्थितम् \।
**चन्दनालिप्तम्** अपि उत्पलस्येव सौरभं यस्येति स्वाभाविकेन
गात्रस्योत्पल-गन्धेनात्यधिकेन चन्दन-गन्धस्यावरणात् \।
पूर्वाध्यायोक्त-क्रिया-तुल्यत्वाद् इयं नूनं श्यामला \।\।१२\।\।

[^१५१]: ते स्तम्भ-स्वेद-रोमाञ्चाः स्वर-भेदोऽथ वेपथुः \।

    वैवर्ण्यम् अश्रु प्रलय इत्य् अष्टौ सात्त्विकाः स्मृताः \।\।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कृष्णोऽपि श्रम-लीलया
कस्याश्चिद् अंसे भुजं न्यस्तवान् इत्य् आह---**तत्र** इत्य्-आदि \। **तत्र**
समये **एका** **स्वांस-गतं** श्री-कृष्णस्य **बाहुं चुचुम्ब** \। तस्याः
श्रमस् तच्-चुम्बनेनैव गतः \। **उत्पल-सौरभम्** इति
स्वभाव-सौरभं चन्दनेनालिप्तम् एव, न तु तेन सुरभिं, स्वत एव
सुरभित्वात् \। स्वयं ममांसे बाहुर् न्यस्त इति सर्वापेक्षया स्वस्याः
सौभाग्यातिशयं मत्वा **हृष्टानि रोमाणि** यस्याः \।\।१२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एका** गोपी **अंस-गतं**
स्व-स्कन्ध-स्थितं स्वभावत एव **उत्पल**-पुष्पतोऽपि अधिकं
**सौरभं** यस्य, विशेषतश् च **चन्दनेन** **आ** सम्यक्
भक्ति-च्छेदादि-साधु-प्रकारेण **लिप्तम्** इति कामोद्दीपनं सूचितम् \।
**ह** स्पष्टम् \। **चुम्बने** हेतुः---**हृष्टा-रोमा** इति प्रेम-वैवश्याद्
इत्य् अर्थः \। श्लेषेण रोमान्य् अपि हृष्टानि \। तस्याश् च हर्षः किं
वक्तव्य इत्य् अर्थः \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ प्राक्तन-क्रिया-सादृश्येन
नूनं श्री-श्यामला-विलासम् आह---**तत्र** इति \। **एका** गोपी
**अंस-गतं** स्व-स्कन्ध-स्थितं स्वभावत एव **उत्पल**-पुष्पतोऽपि
अधिकं **सौरभं** यस्य इत्य् अर्थः \। विशेषतश् **चन्दनेन आ**
सम्यक् भक्ति-च्छेदादि-साधु-प्रकारेण **लिप्तम्** \। **ह** स्पष्टम् \।
**चुम्बने** हेतुः---**हृष्टा-रोमा** इति, प्रेम-वैवश्याद् इत्य् अर्थः \।
श्लेषेण रोमान्य् अपि हृष्टानि \। तस्याश् च हर्षः किं वक्तव्य इत्य् अर्थः
\। अयं प्रागल्भ्योत्थानुभावः \। यथोक्तं---निःशङ्कत्वं प्रयोगेषु
बुधैर् उक्ता प्रगल्भता \[उ।नी। ११.२१\] इति \।\।१२\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३१७) :** सात्त्विकाः---**तत्र** इति \।
स्पष्टम् \।\।१२\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३२२) :** निःशङ्कत्वं प्रयोगेषु बुधैर्
उक्ता प्रगल्भता \[उ।नी। ११.२१\] \। सा च---**तत्रैकांस**- इत्य्-आदौ
दर्शिता \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं कृष्णोऽपि श्रान्तः सन्
कस्याश्चिद् अंसे नन्यासेत्य् आह---**तत्र** इत्य्-आदि \। **तत्र** रासोत्सवे
**एका** सौभाग्यवती **अंस-गतं** कृष्णस्य **बाहुं चुचुम्ब** \।
**उत्पल-सौरभं** स्वभावेन **चन्दनालिप्तम्** आरोपेण, अत
**आघ्राय** घ्राणेन परीक्ष्य \"किम् अयं चन्दनेन सुरभिः, किं
स्वरूपेण ?\" इति सन्दिग्धा \। **उत्पल-सौरभम्** इति स्वरूपं
सौरभम् अनुभूय, **हृष्ट-रोमा चुचुम्ब** इत्य् अर्थः \। अतश्
**चन्दनालिप्तम्** इति लिपि-प्रकृत्य्-अर्थ-महिमा \। अत्र कृष्णस्यालस्यम्,
अस्या उत्कण्ठा व्यभिचारिणौ \।\।११-१२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** कस्याश्चिन्
पूर्ण-मनोरथोपगतं चेष्टितं वक्तुं तस्या एव यूथ-मुख्याया
विलास-विशेषम् आह---**तत्र** इति \। **तत्र** रास-मण्डले **एका**
काचिद् गोपी कृष्णस्य **बाहुं स्वस्यांस-गतं,** तेन करालिङ्गितत्वात् \।
**उत्पलतो** नीलोत्पलाद् अपि **सौरभं** यस्मिन् स्वाभाविकं सौरभम्
इत्य् अर्थः \। विशेषतश् **चन्दनालिप्तं** चन्दनेनासमन्तात्
भक्ति-च्छेदेनालिप्तम् अनेन काम-ताप-निर्वापकत्वम् उक्तम् \। **आघ्राय**
भाव-विशेषेण घ्राणम् \। अत एकान्त-प्रविष्ट-परिमला आनन्द-पूर्णा सती
**बाहुम्** एव **चुचुम्ब \। ह** इति हर्षे प्रसिद्धौ वा \। पूर्णानन्दत्वे
लक्षणम् इव विडम्बयन्ती चुम्बनम् अकरोद् इति तात्पर्यार्थः \।
**उत्पल-सौरभम्** इति विशेषेण स्वाभाविकं सौरभं
**चन्दनालिप्तम्** इति विशेषेण कर्बूरितम्\। अनयोः
विवेचनायाघ्राण-तात्पर्यम्, अलौकिक-भाव-युक्तानां परम-विदग्धानां
त्व् एतद् विवेचनं नान्यासाम् इति सूचितम् \। आघ्राणं विवेक-धैर्य-नाशाय
चुम्बनं वाप्यायनायालम् इति \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अंस-गतं** स्व-स्कन्धे
स्थितं **चन्दनालिप्तम्** अपि **उत्पलस्य** इव **सौरभं** यस्येति
स्वाभाविकेन गात्रस्योत्पल-गन्धेनात्यधिकेन चन्दन-गन्धस्यावरणात्
\। पूर्वाध्यायोक्त-क्रिया-तुल्यत्वाद् इयं नूनं श्यामला \।\।१२\।\।

**\॥।**

\।\। १०.३३.१३ \।\।

कस्याश्चिन् नाट्य-विक्षिप्त-कुण्डल-त्विष-मण्डितम् \।

गण्डं गण्डे सन्दधत्या अदात् ताम्बूल-चर्वितम् \।\।

**श्रीधर-स्वामी (भावार्थ-दीपिका) :** नाट्येन नृत्येन विक्षिप्तयोश्
चञ्चलयोः कुण्डलयोस्[^१५२] त्विषेण त्विषा मण्डितं गण्डं कपोलं
तथा-भूते स्व-गण्डे सन्दधत्याः संयोजयन्त्याः \।\।१३\।\।

[^१५२]: नृत्येन विक्षिप्ते चञ्चले कुण्डले च स्वाभाविकी गण्डत्विट् च
    तत्समाहारस् त्विषं तेन मण्डितम् इति \। "द्वन्द्वाच् चुदषहान्तात्" इति
    टच् \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्व-गण्डे निज-कपोले,

> गण्डः स्यात् पुंसि खड्गिनि \।
>
> ग्रह-योग-प्रभेदे च वीथ्य्-अङ्गे पिटकेऽपि च \।
>
> चिह्न-वीर-कपोलेषु हय-भूषण-बुद्बुदे \।\। इति मेदिनी \।

आदाद् इत्य् अनेन स्वस्मात् स्वानाम् अभेदो दर्शितोऽस्ति \। भेदे तन् न
सङ्गच्छत इति \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** षष्ठी चतुर्थ्याम् \।
स्व-गण्डं श्री-कृष्ण-गण्डे \। नाट्येति श्रम-व्याजेन सन्दधत्या इति
भावः \। प्रकर्षेण सम्मुखत्वाभावेऽपि
तन्-मुख-प्रवेशनादि-चातुर्येणादात् \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ताम्बूल-चर्वितादान-साम्येन
नूनं पूर्ववत् श्री-शैव्या-विलासम् आह---कस्याश्चिद् इति \। स्व-गण्डं
श्री-कृष्ण-गण्डे \। नाट्येतिश्रम-व्याजेन सन्दधत्या इति भावः \। प्रादात्
तस्या मुखं स्व-मुख-सम्मुखं कुर्वन् प्रकर्षेणादाद् इत्य् अर्थः \। अत्र
दाने षष्ठी निगूढार्था आर्षी वा \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** काचिद् एकैव
नृत्य-गीत-वाद्य-यौगपद्येनातिपरिश्रान्ता सती स्वयम् एव तत्-प्रतीकारम्
अकरोद् इत्य् आह---नृत्यतीत्यादि \। नृत्यती नृत्यन्ती \। एवं गायन्ती \।
कूजन्-नूपुर-मेखलयोर् नाद एव वाद्यम् \। श्रान्ता सती
पार्श्वस्थाच्युतस्य हस्ताब्जं स्तनयोर् अधात् पार्श्वस्था वा \। शिवं
सुशीतलम् \।\।१३\।\।

[---------------------------------------------------------------------------------------------------------------------]{।मर्क्}

[]{।मर्क्}

[**जीव-गोस्वामी (बृहत्-क्रम-सन्दर्भः) :** अत्र काचिन् निकटे
नृत्यन्त्याः सख्या मुखे स्वयम् अपि वात्सल्यात् ताम्बूल-चर्वितं ददाव् इत्य्
अन्योन्य-प्रीतिं कैमुत्क-न्यायेनाह---कस्याश्चिद् इत्य्-आदि \। कस्याश्चित्
प्रिय-सख्यास् ताम्बुल-चर्वितं काचित् प्रिय-सखी प्रादात् प्रकर्षेणाददौ
\। नाट्य-विक्षिप्तस्य कुण्डलस्य त्विषा मण्डित-स्व-गण्डे गण्डं
सन्दधत्याः \। अथवा, काचित् कस्याश्चित् प्राददौ प्रादात् \। अथवा, कृष्ण
एव कौतुक-वशात् कस्याश्चित् ताम्बूल-चर्वितं प्रादात्, प्रकर्षेण ददौ,
आददौ वा \। तदा कुण्डल-त्विष-मण्डिते गण्डे इति कृष्णस्यैव गाण्डे इति
बोद्धव्यम् \। तेन तस्यापि नाट्यम् अत्र बोद्धव्यम् \। अथवा, कस्याश्चिद्
गण्डे काचित् कृष्णो वा गण्डं प्रादात्, प्रकर्षेणाददौ वा \। प्रीत्या गण्डेन
गण्ड-स्पर्शनम् अभिनिन्ये \। ताम्बूलस्य चर्वितं यत्र, अतस्
ताम्बूल-चर्वणेन बहिर् उच्छूनम् इत्य् अर्थः \।]{।मर्क्}

[]{।मर्क्}

[अथ चुम्बनेनाधर-ताम्बूल-चर्वित-रागस् तत्र लग्न इति
चुम्बन-पूर्वकं गण्डेन गण्ड-स्पर्शनम् इति भावः \। अन्यथा गण्डे
गण्ड-सन्धानेन ताम्बूल-चर्वितस्य दानादानयोर् एव दुष्करत्वान्
नातिलल्तत्वम् \। कीदृश्याः ? सन्दधत्याः सन्धानं संश्लेषं कुर्वत्याः
\। अथवा, ताम्बूल-चर्वितं सम्यग् दधत्या गण्डे गण्डं प्रादाद् इति
पूर्ववद् द्विविधो\ऽर्थः \। कृष्णेन च मह्यं देहीति गण्ड एव
गण्ड-धारणं कृतम्, न तु तयापि दत्तस्याप्य् अग्रहीत् \। कौतुक-मात्रम्
इत्य् एकादशार्थाः \।\।१३\।\।]{।मर्क्}

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं कस्याश्चिद्
यूथ-मुख्याया रास-विलास-क्षुभ्यच्-चित्ताया वैवश्यं दृष्ट्वा
ताम्बूल-चर्वित-दानेन रसं विवर्धयिषतः कृष्णस्य विलास-पूर्वकं
चेष्टितम् आह---कस्याश्चिद् इति \। काचिद् अञ्जलिना गृह्णत्-तन्वी
ताम्बूल-चर्वितम् इत्य् अत्र पूर्वम् आस्वादिते तांबूल-चर्विते साभिलाषाया
इति \। कस्याश्चिद् इति \। अत्र चतुर्थ्य्-अर्थं षष्ठी कस्मैचिद् इत्य् अर्थः
\। श्री-कृष्णस्य ताम्बूलं चर्वितं प्रशद्वेन लाघवं विवक्षितम् अदात्
प्रददौ स्व-गण्डं स्व-कपोलं श्री-कृष्ण-गण्डे सन्दधत्याः
संयोजयन्त्याः, अनेन ताम्बूल-चर्विते सापेक्षत्वं ग्रहणे लाघवं च
सूचितम् \। गण्डयोः संयोजन-ग्रहण-दाने च चातुरी-विशेषम्
आह---सम्मुखत्वाभावेऽपि लाघवे च स्व-मुखं सम्मुखीकुर्वन् ददाव् इति
\। कीदृशं गण्डं नृत्येन विक्षिप्तस्य चञ्चलस्य त्विषेण त्विषा मण्डितम्
\। अनेन शिरश्-चालनं भेद-प्रदर्शनम् उक्तम् इति \। रसावेशेन
नृत्य-सम्भ्रमस्यापि च्युतिर् उक्ता \। यद् वा, स्व-गण्डे श्री-कृष्ण-गण्डं
सनधत्या स्व-प्रयत्नेन संयोजयन्त्याः स्व-गण्डोपरि कृष्ण-गण्डं
स्थापयन्त्यास् ताम्बूल-चर्वितं तस्य आप्यायन-करं प्रादात् \। अनेन
स्वानुरागस्य सिद्धवत् कृत्वोक्तस्य ताम्बूल-चर्वित-रूपकेण दानम् उक्तम्
\। सिद्धस्य दाने साधन-प्रयासाभावोऽपि सूचितः \। कीदृशं
कृष्ण-गण्डं नाट्येन नृत्येन विक्षिप्तं चञ्चलं यत् कुण्डलं तस्य
त्विषेन त्विषा मण्डितम् \। अनेन ग्रहणे तस्या लाघव-शक्तिः दाने
श्री-कृष्णस्येति \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नाट्येन विक्षिप्तयोश्
चञ्चलयोः कुण्डलयोस् त्विषा कान्तिर् यत्र स चासौ, अत एव मण्डितश् च
तस्मिन् गण्डे कृष्ण-कपोले श्रम-व्याजेन गण्डं सन्दधत्यै कस्यैचित्
ताम्बूल-चर्वितं प्रादात् \। तस्या मुखं स्व-मुख-सम्मुखं कुर्वन्
प्रकर्षेणादाद् इत्य् अर्थः \। इयं पूर्वोक्त-साम्याच् छैव्या \।\।१३\।\।

**\॥।**

\।\। १०.३३.१४ \।\।

नृत्यती गायती काचित् कूजन् नूपुर-मेखला \।

पार्श्व-स्थाच्युत-हस्ताब्जं श्रान्ताधात् स्तनयोः शिवम् \।\।

**श्रीधर-स्वामी (भावार्थ-दीपिका) :** कूजती नूपुरे मेखला च यस्याः
सा \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शिवं सुख-करम् \।
अच्युतेति च्युति-राहित्यम् आह \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नृत्यती नृत्यन्ती इयम् एका
\। गायती गायन्ती च परा \। इति द्वे ज्ञेये \। कूजद् इति नृत्ये गाने च
परमावेशं बोधयति \। पार्श्व-स्थस्याच्युतस्य निश्चयेन तत्-पार्श्व एव
स्थितस्य भगवतो हस्त एवाब्जं ताप-हारित्वादिना तत् \। श्रान्ता सती
श्रम-निवृत्त्य्-अर्थम् इवेत्य् अर्थः \। एतच् च पूर्वम् उक्तम् एव \। शिवं
स्वतः सुख-रूपम् \। एवं मुख्याः सप्तोक्ताः \। अष्टमी च---

> काचित् परिलसद्[^१५३]-बाहुः परिरभ्य चुचुम्ब तम् \।
>
> गोपी गीत-स्तुति-व्याजः निपुणा मधुसूदनम् \।\। \[वि।पु। ५.१३.५४\] इति
> पराशरेणोक्तात्र ज्ञेया \।

[^१५३]: प्रविलसद् इत्य् आकरे \।


यद् वा, नृत्यती गायतीत्य् एकैव \। एवं षट् \। तासां च पूर्ववद्
यथोत्तरं श्रैष्ठ्यम् ऊह्यम् \। द्वे च मण्डल-मध्य-वर्तिनः
पार्श्व-द्वये स्थिते श्री-राधा-ललिते नोक्ते \। प्रायोऽत्र
मण्डलस्यैवोक्तेः \। यद् वा, पूर्व-व्याख्यानुसारेण सप्तैवोक्ता ज्ञेयाः \।
श्री-राधा-देव्यैवैका तस्य मण्डल-मध्य-वर्तिनः सव्य-पार्श्व-स्थात्र
नोक्तेति दिक् \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-हस्त-ग्रहणानुसारेण
नूनं पूर्ववत् श्री-चन्द्रावली-विलासम् आह---नृत्यती नृत्यन्ती गायती
गायन्ती च कूजद् इत्य् अत्र गानानुरूप-ताल-युक्तं कूजितं ज्ञेयम् \।
पार्श्व-स्थस्याच्युतस्य निश्चयत्वेन तत्-पार्श्व एव स्थितस्य भगवतो
हस्त एवाब्जं ताप-हारित्वादिना तत् श्रान्ता सती श्रम-निवृत्त्य्-अर्थम्
इवेत्य् अर्थः \। शिवं स्वतः सुख-रूपम् \। एवं मुख्याः षड् उक्ताः
तथैव सप्तमी पद्मापि ज्ञेया \। सारल्येन लक्षिता पूर्ववद्
विष्णु-पुराणोक्ता भद्रा त्व् इयं स्फुट अष्टमी स्यात् \। यथा---

> काचित् परिलसद्[^१५४]-बाहुः परिरभ्य चुचुम्ब तम् \।
>
> गोपी गीत-स्तुति-व्याजः निपुणा मधुसूदनम् \।\।५४\।\। \[वि।पु।
> ५.१३.५४\] इति \।

[^१५४]: प्रविलसद् इत्य् आकरे \।


श्री-जयदेव-चरणास् त्व् इमाम् एव वर्णना-विशेषेणसरस-चरितां
साधयित्वा व्यञ्जयामास---

> रासोल्लास-भरेण विभ्रम-भृताम् आभीर-वाम-भ्रुवाम्
>
> अभ्यर्णं परिरभ्य निर्भरम् उरः प्रेमान्धया राधया \।
>
> साधु त्वद्-वदनं सुधा-मयम् इति व्याहृत्य गीत-स्तुति-
>
> व्याजाद् उद्भट-चुम्बितः स्मित-मनोहारि हरिः पातु वः \।\। \[गि।गो।
> १.४९\] इत्य्-आदिना \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ क्षणं विश्रम्य पुनर्
विहारम् आरेभिरे इत्य् आह---गोप्य इत्य्-आदि \। गोप्यः श्रियो गोपी-रूपा याः
श्रियः शोभाः \। एकान्त-वल्लभम् अतिदयितं कान्तं कमनीयम् अच्युतं
लब्ध्वा तद्-दोर्भ्याम् अच्युत-भुजाभ्यां गृहीत-कण्ठ्यः सत्यस् तं
गायन्त्यस् तत्-क्षण-कृतेन तद्-गुण-रूप-माधुर्य-वर्णन-गीत-पदेन
नाना-रागादि-कौशलेन गायन्त्यो विजह्रिरे ननृतुर् इत्य् अर्थः \।\।१४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** अन्यस्याः कस्याश्चित् पूर्वं
मनोरथ-चिन्तितं स्व-कुचोपरि श्री-कृष्ण-हस्त-स्थापनं तद् इदानीम्
आह---नृत्यन्तीति \। काचित् प्रिया नृत्यन्ती गायती च नृत्य-गानयोः
परस्पर-विरोधेन साहचर्याभावेऽपि तस्या वैदग्धी-विशेष-प्राकट्यं
सूचितं श्रम-जनकत्वम् अप्य् उक्तम् \। कीदृशी ? कूजती नूपुरे मेखला च
यस्याः सा \। अनेन चरण-गति-भेदः कटि-चालन-भेदश् च सूचितः \।
किं च, नृत्य-गानयो रस-विशेष-जनकत्वे
नूपुर-मेखला-रूप-वाद्य-भेदस्य साहाय्यं सूचितम् \। अत एव श्रान्ता
सती पार्श्वस्था स्वस्मिन् किञ्चिच् छैथिल्यम् आलक्ष्य शैथिल्य-निरसनम्
अच्युतस्य विलास-च्युति-रहितस्य तयैव नृत्य-गानालिङ्गनादिना
पोषितत्वात् शैत्य-हेतु-श्रम-निवारकं हस्ताब्जम् अन्योन्य-बाहु-मण्डलं
बन्धं त्याजयित्वा स्तनयोर् अधात् स्थापितवती \। कीदृशी शिवं
सुख-रूपम् \। अनेन नृत्य-गानोत्तर-वृद्धौ हस्त-स्पर्शस्य
परम-हेतुत्वम् उक्तम् \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नृत्यती गायती हस्ताब्जम्
अधाद् इत्य् का चन्द्रावली, हस्त-ग्रहण-साम्यात् \। द्वितीया पद्मा, तदानीं
चरणाब्जं स्तनयोर् अधात् \। इदानीं हस्ताब्जं स्तनयोर् धत्ते स्मेति
स्तन-ताप-निवृत्तेर् उभयथापि सिद्धेः \। अष्टमी भद्रा तु अत्रानुकापि
पूर्ववद् व ज्ञेया \।\।१४\।\।

**\॥।**

\।\। १०.३३.१५ \।\।

गोप्यो लब्ध्वाच्युतं कान्तं श्रिय एकान्त-वल्लभम् \।

गृहीत-कण्ठ्यस् तद्-दोर्भ्यां गायन्त्यस् तं विजह्रिरे \।\।

**श्रीधर-स्वामी (भावार्थ-दीपिका) :** एवम् अन्या अपि गोप्यो यथा-यथं
नाना-विभ्रमैर् विजह्रुर् इत्य् आह---**गोप्य** इति \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *विभ्रमैः* विलासैः \।
**एकान्त-वल्लभं** निर्णीत-नियत-भर्तारम् \। **तद्-दोर्भ्यां**
कृष्ण-भुजाभ्याम् \। **तं** कृष्णम् \। **विजह्रिरे** क्रीडां चक्रुः
\।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अच्युतं** कस्माच्चिद् अपि
रूप-गुणादि-माहात्म्याच् च्युति-रहितं सुस्थिरं वा, **कान्तं** रमणं
**लब्ध्वा** \। तस्य सुदुर्लभताम् आह---**श्रिय** एव, न त्व्
अन्य-जनस्य, **एकान्तेन** एक-निष्ठया **वल्लभम्** \। यद् वा,
**श्रियः कान्तम्**, आत्मनश् चैकान्त-वल्लभम् \। नितान्त-प्रेष्ठं
लब्ध्वेति श्रियोऽपि सकाशात् तासां माहात्म्यम् अभिप्रेतम् \। तद् एव
दर्शयति---**गृहीत-** इति \। तथा च गास्यते श्रीमद्-उद्धवेन---

> नायं श्रियोऽङ्ग उ नितान्त-रतेः प्रसादः
>
> स्वर्-योषितां नलिन-गन्ध-रुचां कुतोऽन्याः \।
>
> रासोत्सवेऽस्य भुज-दण्ड-गृहीत-कण्ठ-
>
> लब्धाशिषां \[भा।पु। १०.४७.६०\] इत्य्-आदि \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अच्युतं कस्माच्चिद्
रूप-गुणादि-माहात्म्याच् च्युति-रहितम् \। तस्य दुर्लभताम्
आह---**श्रियो**ऽपि **एकान्तं** वैकुण्ठ-नाथादितोऽप्य् अतिशयान् नितान्तं
**वल्लभम्**, यद्-वाञ्छया श्रीर् ललनाचरत् तपो विहाय कामान् \[भा।पु।
१०.१६.३६\] इत्य् अनुसारेण प्रेम-विषयम्, न तु लब्धं, तं **कान्तं**
रमणं **लब्ध्वा** \।

यद् वा, **श्रियः कान्तं** कामनास्पदम् **एकान्त-वल्लभं**
स्वैक-निष्ठ-प्रियतमं **लब्ध्वा**, न केवलं लाभः, किन्तु स्वल्पम्
अपि विश्लेषम् असहमानेन तेन स्व-**दोर्भ्यां गृहीतः कण्ठो** यासां,
तादृश्य इत्य् अर्थः \। अत एवातिप्रेमानन्देन तम् एव **गायन्त्यो**
**विजह्रिर** इति \। एवं श्रियोऽपि सकाशात् तासाम् अतिमाहात्म्यम्
अभिव्यक्तम् \। तथैव गास्यते श्रीमद्-उद्धवेन---

> नायं श्रियोऽङ्ग उ नितान्त-रतेः प्रसादः
>
> स्वर्-योषितां नलिन-गन्ध-रुचां कुतोऽन्याः \।
>
> रासोत्सवेऽस्य भुज-दण्ड-गृहीत-कण्ठ-
>
> लब्धाशिषां य उदगाद् व्रज-सुन्दरीणाम् \।\। \[भा।पु। १०.४७.६०\]
> इत्य्-आदि \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्या गोप्याः \। यद् वा,
**श्रियो**ऽपि **एकान्त**-वैकुण्ठ-नाथादितोऽप्य् अतिशयात् प्रेम-विषयम्,
न तु लब्धम् \। तं **कान्तं** रमणं **लब्ध्वा**, न केवलं लाभः,
किन्तु स्वल्पम् अपि विश्लेषम् असहमानेन तेन स्व-**दोर्भ्यां गृहीतः
कण्ठो** यासां, तादृश्य इत्य् अर्थः \।\।१५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ क्षणं विश्रम्य पुनर्
विहारम् आरेभिरे इत्य् आह---**गोप्य** इत्य्-आदि \। **गोप्यः** **श्रियो**
गोपी-रूपा याः श्रियः शोभाः \। **एकान्त-वल्लभम्** अतिदयितं
**कान्तं** कमनीयम् **अच्युतं लब्ध्वा** **तद्-दोर्भ्याम्**
अच्युत-भुजाभ्यां **गृहीत-कण्ठ्यः** सत्यस् **तं गायन्त्यस्**
तत्-क्षण-कृतेन तद्-गुण-रूप-माधुर्य-वर्णन-गीत-पदेन
नाना-रागादि-कौशलेन **गायन्त्यो** **विजह्रिरे** ननृतुर् इत्य् अर्थः
\।\।१५\।\।

---------------------------------------------------------------------------------------------------------------------

गोप्यो लब्ध्वाच्युतं कान्तं श्रिय एकान्त-वल्लभम् \।

गृहीत-कण्ठ्यस् तद्-दोर्भ्यां गायन्त्यस् तं विजह्रिरे \।\।

**नारायण-भट्टः (श्री-रसिकाह्लादिनी) :** एवं यूथ-मुख्यानां कासाञ्चित्
पृथक् पृथक् चेष्टितम् उक्त्वा, अधुना सर्वासां सामान्यतः स्वरूप-कृतां
लीलाम् आह---**गोप्य** इति \। **गोप्यः** स्व-निष्ठं रसं परस्परम् अपि
गोपायन्ति ताः, **अच्युतं** क्षणम् अपि विलास-च्युति-रहितम्, **कान्तं**
रमणम् अन्तर् बहिश् च निजानन्द-दायिनम् इत्य् अर्थः \। **लब्ध्वा**
प्रेम्णा सुलभत्वेन प्राप्य \।

तस्य दुर्लभताम् आह---सर्वासां प्रेयसीनां परमावधि-रूपाया **श्रिय
एकान्त-वल्लभं** परम-प्रेष्ठम् \। यद् वा, **एकान्ते** अन्तः-पुर एव
**वल्लभम्** \। तत्रैव तस्या अधिकारो, न तु रास-गोष्ठ्याम् इति \। यद्
वा, **श्रियः कान्तं** कामना-विषयम् अपि **एकान्ते** कालिन्दी-पुलिने
बन्धुम्, अर्थात् गोपीनाम् एवेति \। यद् वा, **एकान्तं**
वृन्दारण्य-प्रदेशादिकं **वल्लभम्** अतिप्रियं यस्येति वैकुण्ठादि
सदोद्ग्राहम् इति प्रसिद्धेः \।

कीदृशं कृष्णम् ? **श्रियो\ऽच्युतं** तस्याम् अनाशक्तेः---यद्-वाञ्छया श्रीर्
ललनाचरत् तपो विहाय कामान् \[भा।पु। १०.१६.३६\] इत्य्-उक्तेः \। अतश् च
एवालभ्य-लाभत्वेन **लब्ध्वा** **तम्** एव **गायन्त्यो विजह्रिरे**,
यथाभिलषितं चुम्बनालिङ्गनादि-विलास-भावैश् चक्रुर् इति \। न केवलं
तासाम् एवालभ्य-लाभत्वेनोत्कर्षः, किं तु तस्यापीत्य्
आह---**तद्-दोर्भ्याम्** उभय-पार्श्व-स्थितस्य तस्य **दोर्भ्यां गृहीतः
कण्ठो** यासां, ताः \। दुर्लभत्वं कण्ठम् इत्य् एव सुवचं लब्ध्वा
उभयतः कण्ठे नालिङ्गितवान् इत्य् अर्थः \। अत एव गान-नृत्ययोर्
अत्यावेशः सूचितः \। तत्र विहारे तासां स्वातन्त्र्यं च निरूपितम् इति \।
उद्धवोऽपि तथैवाग्रे वक्ष्यति च---

> नायं श्रियोऽङ्ग उ नितान्त-रतेः प्रसादः
>
> स्वर्-योषितां नलिन-गन्ध-रुचां कुतोऽन्याः \।
>
> रासोत्सवेऽस्य भुज-दण्ड-गृहीत-कण्ठ-
>
> लब्धाशिषां य उदगाद् व्रज-वल्लभीनाम् \।\। \[भा।पु। १०.४७.६०\]
> इत्य्-आदि \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवम् अन्या अपि गोप्यः
स्व-स्वभावानुसारिण्यो विजह्रुर् इत्य् आह---**गोप्य** इति \। अत्र
यद्-वाञ्छया श्रीर् ललनाचरत् तपः \[भा।पु। १०.१६.३६\] इति
नागपत्नी-स्तुत्या, नायं श्रियोऽङ्ग उ नितान्त-रतेः प्रसादः \[भा।पु।
१०.४७.६०\] इत्य् उद्धवोक्त्या च, श्रीः प्रेक्ष्य कृष्ण-सौन्दर्यं तत्र
लुब्धाचरत् तपः \[ल।भा। १.५.३५१\] इति
भागवतामृतोत्थापित-पौराणिक-कथया च नारायण-कान्तायाः **श्रियः**
कृष्ण-सङ्गासम्भवाद् एवं व्याख्येयम् \। **कान्तं** कमनीयम् **अच्युतं**
कृष्णम् **एकान्त-वल्लभं लब्ध्वा विजह्रिरे \। तद्-दोर्भ्यां**
कृष्ण-भुजाभ्यां गृहीताः **कण्ठा यासां** ताः \। **श्रियः** श्रिय इवेत्य्
अर्थः \। सा यथा नारायण-वक्षो-गृहीत-गात्री एता गोप्योऽपि तथा
कृष्ण-भुज-गृहीत-कण्ठा इत्य् अर्थः \। यद् वा, नारायणेनैक्यात्
कृष्णस्यापि श्री-वल्लभत \।\।१५\।\।

**\॥।**

\।\। १०.३३.१६ \।\।

कर्णोत्पलालक-विटङ्क-कपोल-घर्म-

वक्त्र-श्रियो वलय-नूपुर-घोष-वाद्यैः \।

गोप्यः समं भगवता ननृतुः स्व-केश-

स्रस्त-स्रजो भ्रमर-गायक-रास-गोष्ठ्याम् \।\।

**श्रीधर-स्वामी (भावार्थ-दीपिका) :** तत्र वादकेषु गायकेषु
गन्धर्व-किन्नरादिषु रसावेशेन मुह्यत्सु चान्याम् एव वाद्यादि-सम्पत्तिं
दर्शयन् रास-संभ्रमम् आह---**कर्णोत्पल-** इति \। **कर्णोत्पलैश्**
च, **आलक-विटङ्कैर्** अलकालङ्कृतैः **कपोलैश्** च, **घर्मैश्** च
**वक्त्रेषु श्रीः** शोभा यासां, ताः \। **घोषाः** किङ्किण्यः \।
**वलय-नूपुर-घोषैर् वाद्यैर्** वादित्रैः **स्व-केशेभ्यः स्रस्ताः
स्रजो** यासां ताः \। एतेन ताल-गति-सन्तुष्टाः **केशाः** स-शिरः-कम्पं
पादेषु पुष्प-वृष्टिम् इवाकुर्वन्न् इत्य् उत्प्रेक्षितम् \। **भगवता** सह
**ननृतुः** \। क्व ? **भ्रमरा** एव **गायका** यस्यां
**रास**-सभायाम् \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तत्र* रासे \।
*रास-सम्भ्रमः* रासावेशः \। *स्रजः* पुष्पाणि, तन्-माला वा, स्रग्
माला-पुष्प-रज्जुषु इति धरणिः \। *एतेन* **स्व-केश**- इत्य्-आद्य्-उक्तेन
\। *उत्प्रेक्षितम्* उत्प्रेक्षा-विषयतां नीतम् \। उत्प्रेक्षा-लक्षणं तु
कुवलयानन्दे---

> सम्भावना स्याद् उत्प्रेक्षा वस्तु-हेतु-फलात्मना \।
>
> उक्तानुनुक्तास्पदाद् यत्र सिद्धासिद्धास्पदे परे \।\। इति \।

अन्य-धर्म-सम्बन्ध-निमित्तेनान्यस्यान्यात्मता-सम्भावनम् उत्प्रेक्षा \। सा
त्रिधा---कस्यचिद् वस्तुनो वस्त्व्-अन्तर्-आत्मना सम्भावनं वस्तूत्प्रेक्षा,
सैव स्वरूपोत्प्रेक्षा,

> अहेतोर् हेतुतया सम्भावनं हेतूत्प्रेक्ष,
>
> अफलस्य फलतया सम्भावनं फलोत्प्रेक्षा \।

तत्राद्या वस्तूत्प्रेक्षा द्विधा---उक्त-विषयानुक्त-विषया चेति \। परे
हेतु-फलोत्प्रेक्षे अपि प्रत्येकं द्विविधे---सिद्ध-विषये असिद्ध-विषये
च \। तत्रोदाहरणं क्रमात्---

> धूम-स्तोमं तमः शङ्के कोकी-विरह-शुष्मणाम् \।
>
> लिम्पन्तीव तमोऽङ्गानि वर्षतीवाञ्जनं नभः \।\।[^१५५]

अथ प्रदोषे विसृत्वर-तमसो नैल्य-दृष्टि-रोधत्वादि-धर्म-सम्बन्धेन
गम्यमानेन निमित्तेन सद्यः
प्रिय-विघटित-सर्व-देश-स्थ-कोकाङ्गना-हृद्-गत-प्रज्वलिष्यद्-विरहानल-धूम-स्तोमत्व-सम्भावनंस्वरूपोत्प्रेक्षा,
तमसो विषयस्योपादानाद् उक्त-विषया तमो व्यापनस्य
रोदो-गताखिल-वस्तु-सान्द्र-मलिनी-करणेन निमित्तेन तमः
कर्तृक-लेपन-तादात्म्योत्प्रेक्षा \। नभः
कर्तृकाञ्जन-वर्षण-तादात्म्योत्प्रेक्षा चानुक्त-विषया वस्तूत्प्रेक्षा \।

[^१५५]: काव्य-प्रकाशे (४१७) दृष्टान्तस्येदं रूपम्---

    लिम्पतीव तमोऽङ्गानि वर्षतीवाञ्जनं नभः \।

    असत्-पुरुष-सेवेव दृष्टिर् विफलतां गता \।\।


> रक्तं तवाङ्घ्रि-युगलं भुवि विक्षेपणाद् ध्रुवम् \।
>
> त्वन्-मुखाभेच्छय नूनं पद्मैर् वैरायते शशी \।\।

चरणयोः सहजे रागे विक्षेपणम् अहेतुर् हेतुत्वेन सम्भावितं
हेतूत्प्रेक्षा \। विक्षेपणस्य च विषयस्य सत्त्वात् सिध-विषया \।
चन्द्र-पद्म-विरोधे सहजे कान्ता-मुख-कान्ति-कामना-हेतुर् असतां च
हेतुत्वेन सम्भावितेत्य् असिद्ध-विषया हेतूत्प्रेक्सा \।

> मध्यः किं कुचयोर् धृत्यैः बद्धः कनक-दामभिः \।
>
> प्रायोऽब्जं त्वत्-पदेनैक्यं प्राप्तुं तोये तपस्यति \।\।

अत्र स्वाभाविक्या मध्य-कर्तृक-कुच-धृतेः
कनक-दाम-बद्धत्वेनाध्यवसित-वलि-त्रय-शालिता फलत्वोत्प्रेक्षणं
सिद्ध-विषया फलोत्प्रेक्षा \। जलजस्य जले निजावस्थितेर्
उदक-वास-तपस्त्वेनाध्यवसितायाः कान्ता-पद-सायुज्य-प्राप्तिर् न फलम्
इति खपुष्पायमाणायास् तस्या फलेनोत्प्रेक्षणम् असिद्ध-विषया
फलोत्प्रेक्षेति \।

तथा चेह वस्तूत्प्रेक्षोक्त-विषया ज्ञेया, विषयाणां कर्णोत्पलादीनाम्
उक्तत्वाद् इति \। कर्णोत्पलानि सौवर्णानि गोपिका-स्थानीयानि वर्ण-साम्यात्
\। अलकाः श्यामाश् चूर्ण-कुन्तलाः कृष्ण-स्थानीयाः, उभयोर् विटङ्कः
परस्पराबद्ध-करानुकारः, कपोलेषु रङ्ग-स्थानीयेषु, धर्मश् च
कालिन्दी-प्रवाह-स्थानीयः, तेन तेन वक्त्राणां श्री-विलक्षणा
रास-मण्डल-शोभा यासां ता इति द्विविधा रास-लीला सञ्जातेति \।
भ्रमराणां गायकत्वं तु स्वयम् एव लिखितम् \। **विटङ्कः**
पक्षि-वासार्थ-कल्पितेऽलङ्कृतौ तथा इति कोशात् \। **गोष्ठी**
सभा-संलापयोः स्त्रियाम् इति मेदिनी \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथैव तासां माहात्म्यं
दर्शयति---**कर्ण**- इति\। तासां रासेन परमा शोभोक्ता \। यद् वा,
परिश्रान्तिः सूचिता \। तथापि नृत्ये हेतुम् आह---**भगवता**
निजाशेषैश्वर्य-सार-सर्वस्वं प्रकटयता **समम्** इति, तत्-साहित्यस्य
परम-मोहनत्वात् \। यतो **गोप्यस्** तद्-एक-प्रेम-वशा इत्य् अर्थः \।
तेन **समम्** इत्य् अनेन तासां तत्-सदृश-वैदग्ध्यादिकम् अपि सूचितम् \।
तथा तासाम् इव तस्यापि **कर्णोत्पलादिकं** सर्वं बोध्यते \। अन्यत्
तैर् व्याख्यातम् \।

तत्र वादकेष्व् इति दुन्दुभि-नादाभिप्रायेण किन्नरादिष्व् इति च दिवौकसाम्
\[१०.३३.४\] इत्य् उक्तेस् तद्-अन्तर्गतत्व-सम्भावनम् इति \।
अथवोक्त-श्रीतोऽप्य् अधिक-माहात्म्यम् एव दर्शयति \। किं वा, पूर्वं
गन्धर्व-पति-गीतं निज-वलयादि-वाद्यं चोक्तम् \। अधुना च तत् तद्
विनैव नृत्यं चक्रुर् इत्य् आह---**कर्ण**- इति \। अ-कार-प्रश्लेषेण न
वलयादीनां **वाद्यैर्** अवलयादि-वाद्यैस् तद्-अभावेनापीत्य् अर्थः \।
चिरं रासावेशेन तत्-तत्-स्खलनाद्य्-आपत्तेः \। तथा न विद्यते
**भ्रमरो**ऽपि **गायको** यस्यां **रास-गोष्ठ्याम्** \। अत एव
**स्व-केश**- इति केशाः पादानां पूजाम् अकुर्वन्न् इत्य् अर्थः\। त च तैर्
व्याख्यातम् एव \। अन्यत् समानम् \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथैव तासां माहात्म्यं
दर्शयति---**कर्ण**- इति द्वाभ्याम् \। **कर्ण-** इति तासां रासेन
श्रमेऽपि परम-शोभा दर्शिता \। तथापि नृत्ये हेतुम् आह---**भगवता**
निजाशेष-माधुर्य-सार-सर्वस्वं प्रकटयता **समम्** इति \।
तत्-साहित्यस्य परमोल्लासकत्वात् \। यतो **गोप्यस्**
तद्-एक-प्रेम-वशत्वेन प्रसिद्धा इत्य् अर्थः \। तेन समम् इत्य् अनेन
तासां तत्-सदृश-वैदग्ध्यादिकम् अपि सूचितम् \। तथा तासाम् इव तस्यापि
**कर्णोत्पल**- इत्य्-आदिकं सर्वं बोध्यते \। उत्पल-धारणं च
सम्प्रति श्री-कृष्णे नैव कारितम् इति ज्ञेयम् \।

**भ्रमर-गायक-** इति \। तत्-तद्-उचित-गान-समर्थत्वात् तेषाम्
असाधारणत्वं व्यञ्जितम् \। अन्यत् तैः\।

तत्र वादकेष्व् इति दुन्दुभि-नादाभिप्रायेण तद् धि नादादिकं तेषां
तन्-नृत्यानुकूलम् एवासीद् इति तत् सम्मतम् \। किन्नरादिष्व् इति च
दिवौकसाम् इत्य् उक्तेस् तद्-अन्तर्गतत्व-सम्भावनयेति \। एवं तत्र तासां
न काचिद् अन्यतो गीतादेर् अप्य् अपेक्षा, किं तु स्वानन्देनैव तेषां मध्ये
मध्ये वादनादि-चेष्टित इति \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इदानीं भगवता सह
ननृतुर् इत्य् आह---**कर्णोत्पल**- इत्य्-आदि \। **गोप्यो** **भगवता समं
ननृतुः** \। भगवान् यथा ननर्त, तथेत्य् अर्थः \। सम-शब्दः
सहार्थः सदृशार्थश् च \। अर्थयोर् युगपद्-भासनात् \। तत्र नृत्यं
तावद् द्विविधं भवति---निर्गीतं सगीतं च \। निर्गीतं
केवल-वाद्य-मात्रेण मन्द-मन्देन स-तालेन
मुख-कण्ठ-भ्रू-नेत्रादि-कम्पनेन शनैः शनैर् नृत्यम् \। स-गीतं
गीतार्थानुरूपं हस्तकादि-गति-विशेषवत् \। अत्र प्रथमं निर्गीतम्
एवेदं नृत्यम् इति \। **भ्रमर-गायका** यत्रेति गीतान्तराभावः \।
**कर्णोत्पलैश्** च, **आलक-विटङ्कैर्** अलक-विभ्रमैश् च, तथा
**कपोल-घर्मैश्** च वक्त्रेषु **श्रीर्** यासाम् \।
मुख-नेत्र-ग्रीवादि-दोलनेन चलद्भिः **कर्णोत्पलैः**, चलद्भिर्
**अलक-विटङ्कैः** स्फुरद्भिः **कपोल-घर्मैश्** चेत्य् अर्थः \।
**वलयानां नूपुराणां घोषा** एव **वाद्यानि** तैर् अन्य-वाद्यैर् अपि
तदाविरतम् एव \। एतेन पूर्वं वाद्यान्तरम् अप्य् आसीद् इति मन्तव्यम् \।
तदा तु भ्रमर-गीत-वलयादि-वाद्याभ्याम् एव नृत्यम् इत्य् अर्थः \।
**स्व-केशेषु** **स्रस्तं** स्रंसनं यासां तथाभूता **स्रजो** यासां,
तास् तथा स्व-केशेभ्यः स्रंसमान-स्रज इत्य् अर्थः \।
अर्ध-स्रंसमान-स्रक्त्वेन केशानां शोभातिशयः \। **स्व**-शब्दो
भगवद्-व्यतिरेकार्थः \। तस्य तु केशेषु तथैव स्रग् वर्तत इति
भावः \।\।१५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं तावत् तासां स्वातन्त्र्यम्
उक्त्वा रास-रभस-जनितं शोभा-भरम्
अभिनयेनाभिव्यञ्जयति---**कर्णोत्पल**- इति \। **गोप्यः** **भगवता
समं ननृतुः**, नृत्ये गोपीनां मुख्यत्वं भगवतो गौणत्वं तासां
चरण-विन्यास-विशेषम् आलक्ष्य नृत्यमानत्वात् \। **भगवता** इति
गोपी-सभापतित्वेन रसैश्वर्य-व्यञ्जनया **समम्** इति \। तत्-साहित्यं
परम-शोभा-व्यञ्जकम् इति सूचितम् \। यद् वा, **समं** सदृशं यथा
भवति, तथेति सर्व-कला-कौशल-दर्शनेन सामरस्यं सूचितम् \।
रास-रभसे तासां श्रम-जनित-शोभा-विशेषम् आह---**कर्ण**- इति \।
**कर्णयोर्** भूषणत्वेन स्थिताभ्याम् अलकोत्पलादयः, तेषां
**विटङ्कौ** आश्रयौ **कपोलौ,** ताभ्यां च---कपोल-पालिकायां च
विटङ्कं पुन्नग-पुंसकम् इत्य् अभिधानात् \। **घर्मैः**
प्रस्वेद-बिन्दुभिश् च **वक्त्रेषु श्रीः** शोभा सम्पत् यासां ताः \।

अनेन तासां वक्त्र-शोभैव श्री-कृष्णस्य नृत्योद्दीपिका जाता \। तस्य
वलय-नूपुर-घोष-वाद्यैर् इति तासां नृत्योद्दीपकत्वं ध्वनितम् \।
**वलयादि-वाद्यानाम्** उभयत्रोद्दीपिकत्वं सूचितम् \। श्रमस्य
सूचकान्तरम् आह---**स्व-केशेन** स्व-केशेभ्यः **स्रस्ता स्रजो** यासां
ताः \। कुत्र ? इत्य् अपेक्षायां तत्राह---**भ्रमरा** एव **गायका**
यस्यां **रास-गोष्ठ्यां** रास-सभायाम् \।

अयम् अभिप्रायः---पूर्वम् उक्तं---ततो दुन्दुभयो नेदुः \[१०.३३.५\] इति,
**वलयानां नूपुराणाम्** इति, सदा गन्धर्वादीनां वाद्य-वादकानां च
गानं वाद्य-वादनं च नृत्यानुकूलम् एवासीत् \। वलयादीनां
शब्द-साङ्कर्येऽपि वाद्यानां शब्दस्य तद्-अनुकूलत्वम् एव
ताल-गति-समाप्तौ तेषां शब्दस्य साहचर्यात् \। इदानीं
लोक-शास्त्र-मर्यादातिक्रमेण नृत्ये प्रवृत्ते सति
स्वर-ताल-राग-ग्राम-मूर्च्छना-ज्ञानाभावात् \। गायकेषु वादकेषु
चोपरतेषु सत्सु स्वयम् उत्प्रेक्षित-ताल-स्वर-भेदम् अनुगतानां
वलयादि-वाद्यानाम् उद्दीपकत्वम् उक्तम् \।

यद् वा, देव-दुन्दुभ्य्-आदि-शब्दस्य एतस्मिन्न् एव लीनत्वान् न पृथक्
श्रवणम् इति भावः \। अन्यच् च ताल-गति-समाप्ति-शब्दस्याभिभाव्यत्वं
वलयादि-शब्दस्याभिभावकत्वम् \। अत एव वलयादि-शब्देभ्य उच्चैः
श्रूयमाणत्वात् \। मुख्य-दुन्दुभ्य्-आदि-शब्दस्यैतस्मिन्न् एव लीनत्वान् न
पृथक् श्रवणम् इति भावः \। अन्यच् च ताल-गति-समाप्ति-ज्ञानाभावात्
पुष्प-वृष्टि-रूप-रतिः सूचिता \। स्वर-ज्ञानाभावाद् गन्धर्वाणां
गीतोपरतिः \।

**भ्रमरास्** तु माला-सम्बन्धिनः, अत एव गोपी-मण्डल-सहचराः \।
गोपीभिः सह तेषाम् अपि परिभ्रमणम् उक्तम्, वने भ्रमरा एवाधिकृताः
\। वाद्याधिकारे वलय-नूपुराद्या अधिकृता, पुष्प-वृष्टौ केशा एवाधिकृता
इति स्वयम् उत्प्रेक्षितम् अलौकिकं रसैश्वर्यम् आविष्कृतम् इत्य् अधिकृतम्
इत्य् अर्थः \। किं च, वर्णयोर् उत्पलस्यायम् अमृत-सम्भ्रमे
पतन-शङ्का-निरसनेन स्व-चातुर्य-प्रकाशनक-कपोलयोः
पर-भाग-व्यञ्जनार्थम् इति भावः \। **अलका** भ्रमरा इव
रस-पातारस् तेषां विटङ्क-रूपैः कपोलौ तत्र घर्मो नृत्याभिनिवेशाज्
जातं श्रम-जलं तैर् वक्त्रेषु श्रीः शोभ सम्पद् यासां ताः \।
कपोल-संलग्नैर् अलकैः मृगमद-पत्र-रचना कृता \। श्रम-बिन्दुभिर्
मुक्तानाम् इव रचना विशेषः कृत इति सर्वं तेनालौकिकम् एव सम्पादितम्
इति भावः \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पृथक् पृथग्
गान-नृत्यादि-साद्गुण्य-शोभान् उक्त्वा समुदित-नृत्य-जनित-वक्त्रादि-शोभां
विवृणोति---**कर्णोत्पलेषु** \।
कर्ण-धृतोत्पलोपलक्षित-चक्रिका-कुण्डलेषु **अलकानाम्** अतिलौल्याद्
**वि**विधाष् **टङ्का** वेष्टनानि च **कपोलेषु** **घर्म**-बिन्दवश् च
तैर् **वक्त्रेषु श्रीः** शोभा यासां ताः \। टकि बन्धे \।
**वलय-नूपुराद्य्**-अलङ्काराणां **घोषस्** तुल्य-स्वरतया नादो येषु,
तैर् **वाद्यैः** तत्रानद्ध-शुषिरैस् तत्-तद्-अधिष्ठातृ-देवताभिर् एव
स्व-सफलीकरणार्थम् आगत्य वादित्रैः **स्व-केशेभ्यः स्रस्ताः स्रजो**
यासां ताः \। एतेन ताल-गति-सन्तुष्टाः केशाः स-शिरः-कम्पं
पुष्प-वृष्टिम् इवाकुर्वन्न् इति श्री-स्वामि-चरणाः \। **भ्रमरा** अपि
**गायका** यस्यां, तस्यां **रास-गोष्ठ्यां** रास-सभायाम् \।\।१६\।\।

**\॥।**

\।\। १०.३३.१७ \।\।

एवं परिष्वाङ्ग-कराभिमर्श-

स्निग्धेक्षणोद्दाम-विलास-हासैः \।

रेमे रमेशो व्रज-सुन्दरीभिर्

यथार्भकः स्व-प्रतिबिम्ब-विभ्रमैः \।\।

**श्रीधर-स्वामी (भावार्थ-दीपिका) :** यथा गोप्यो नाना-विभ्रमैर्
भगवता सह विजह्रुर् एवं भगवान् अपि स्व-विलासैस् ताभिः सह रेम
इत्य् आह---**एवम्** इति \। तद्-विलासानभिभूतस्यैव रतौ
दृष्टान्तः---**यथार्भक** इति \। **स्व-प्रतिबिम्बैर् विभ्रमः** क्रीडा
यस्य, स इव \। अनेनैतद् दर्शितम्---स्वीयम् एव सर्व-कला-कौशलं
सौगन्ध्य-लावण्य-माधुर्यादि च तासु सञ्चार्य ताभिः सह **रेमे,**
**यथार्भकः स्व-प्रतिबिम्बैर्** इति \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *ताभिः* गोपीभिः \। तासां
विलासास् *तद्-विलासास्* तैर् अनभिभूतोऽतिरस्कृतः \। विलासस् तु---

> गति-स्थानासनादीनां मुख-नेत्रादि-कर्मणाम् \।
>
> तात्कालिकं तु वैशिष्ट्यं विलासः प्रिय-सङ्गजम् \।\। \[उ।नी। ११.३१\]

इति भरतेनोक्तम्[^१५६] \। अनेन दृष्टान्तेन एतद्-वृत्तं दर्शितम् \।
लावण्यं तु---

[^१५६]: थिस् अप्पेअर्स् तो बे अ मिस्तकेन् अत्त्रिबुतिओन्।


> मुक्ता-फलेषु छायायास् तरलत्वम् इवान्तरा \।
>
> प्रतिभाति यद् अङ्गेषु लावण्यं तद् इहोच्यते \।\। \[उ।नी। ११.२८\]

माधुर्यं तु---

> यतश् चेतो नापयाति तन् माधुर्यम् इतीरितम् \।\।

आदिना सौस्वर्य-ग्रहः \। *तासु* गोपीषु \। *सञ्चार्य* सम्प्रवेश्य \।
*ताभिः* गोपीभिः \। ***अर्भको*** बालः\। एतेनापि व्यभिचार-दोषः
परास्तः \। **प्रतिबिम्बानां** बिम्बाधीन-सत्ताकत्वेन, वस्तुतस्
तद्-अविनाभावित्वात् तद्-अभिन्नत्वम् एव \। तथा च, गोपीनां
भगवत्-प्रतिबिम्बत्वेन अभिन्नत्वाद् बाल-लीलावत् तल्-लीलाप्य्
अतर्क्यैवेति \।

**एवं** रास-नृत्यैर् एव कृष्णस्य सम्भोगान्य् अपि निर्वृतानीत्य् आह \।
**परिष्वङ्ग** आलिङ्गनम्, एकैकया सह युग्म-नृत्ये करेण
**अभिमर्शः** स्पर्शः, स च नृत्य-गति-समाप्तौ स्व-दक्षिण-करेण
प्रिया-वाम-वक्षोजे ताल-न्यास-रूपः, **स्निग्धेक्षणं** रहस्याङ्गेषु
स-प्रेमावलोकनम्\। **उद्दाम-विलासः** पारितोषिक-प्रदान-मिषाच्
चुम्बनादिः \। **हासस्** तु तत्-तत्-प्राप्त्य्-अनन्तरं मुखोल्लासः परिहासो
वा तैः \।

**रमेशः** रमायां लक्ष्म्याम् ऐश्वर्यं प्रकटयन् व्रज-सुन्दरीभिः सह
**रेमे**, न तु रमयेत्य् अर्थः \। **यथार्भको** मुग्धः, तथैव
तासु प्रेमाधीनत्वान् मौग्ध्यम् एव दधन्, न तु रमायाम् इवैश्वर्यम् इत्य्
अर्थः \।

ननु, परः-सहस्राभिस् ताभिः कथम् एकः संरेमे ?
तत्राह---**स्वस्य** **प्रतिबिम्बं** प्रतिस्वरूपम् एव **विभ्रमो**
विलासो यस्य सः \।

> प्रदर्श्यातप्त-तपसाम् अवितृप्त-दृशां नृणाम् \।
>
> आदायान्तरधाद् यस् तु स्व-बिम्बं लोक-लोचनम् \।\। \[भा।पु। ३.२.११\]

इत्य् अत्र बिम्ब-शब्देन यथा स्वरूपम् उच्यते, तथैवात्रापि \। एकैकया
प्रियया सह एकैक-स्वरूपो **रेमे** इत्य् अर्थः \। तासां
ह्लादिनी-शक्तित्वेन स्वरूप-भूतत्वात् \। स्व-प्रतिच्छवितानौचित्याद्
व्याख्यान्तरं नेष्टम् \।\।१७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : परिष्वङ्गह्** गोपीनाम्
आश्लेषः \। **कराभिमर्शस्** तासां करालम्बनम् \। यद् वा, स्व-करेण
तासाम् अभिमर्शः स्तनादि-स्पर्शनम् \। **स्निग्धेक्षणं** तन्-मुखादीनां
सरस-निरीक्षणम् \। **उद्दाम-विलासो** नीवी-श्लथनादिः \। **हासश्** च
भावोद्रेक-विलसित-स्मितम् \। **रमाया ईशः** प्रभुर् अपि
**व्रज-सुन्दरीभिर्** एव **रेमे**, न तु तया \। यद् वा, रमाया ईशः
स्वामीति स्वामित्वेन तस्यास् तादृश-रत्य्-अयोग्यता, व्रज-सुन्दरीभिर् इति
तासाम् एव तद्-योग्यताभिप्रेता \। लक्ष्मीतोऽपि भाव-वैदग्ध्यादि-विशेषात्
तम् एव दर्शयन् श्री-भगवतस् तासां च मिथः साम्यं
दृष्टान्तेनाह---**यथा** इति \। **यथा प्रतिबिम्बेन** सह
**अर्भकस्य** क्वापि वैसादृश्यं नास्ति, तथा ताभिः सह कृष्णस्येत्य्
अर्थः \। क्रीडा-परोऽर्भको यादृशं हस्त-चालनादिकं कुरुते, तादृशं
तच्-छायापि, यथा छाया कुर्यात्, सोऽपि पुनस् तथैवानुकरोति,
अर्भकत्वात् \। **एवं** श्री-भगवान् **यथा रेमे**, ता अपि तथैव
रेमिरे \। ता यथा रेमिरे, सोऽपि तथैव रेमे इत्य् अर्थः \। अनेन
श्री-भगवद्-रतेर् अपि शोभा सूचिता, वैषम्ये तद्-असम्पत्तेर् इति दिक् \।
तथा तासाम् इव तस्यापि प्रेम-विकारोऽभिप्रेतः \। स चोक्तः
श्री-पराशरेण---

> गोपी-कपोल-संश्लेषम् अभिपत्य हरेर् भुजौ \।
>
> पुलकोद्गम-शस्याय स्वेदाम्बु-घनतां गतौ \।\। \[वि।पु। ५.१३.५५\]
> इति \।

अन्यत् तैर् व्याख्यातम् \।

यद् वा, **प्रतिबिम्बेन विभ्रमो** विलासो यस्य सोऽ**र्भको** **यथा**
तद्-एक-निष्ठः सन्न् अन्यत् किम् अप्य् अजानन् रमते, तथायम् अपि \।

यद् वा, **एवम्** उक्त-प्रकारेण **व्रज-सुन्दरीभिः** सर्वे
परिष्वङ्गादयः, तैस् ताभिर् एव सह **रेमे**, सोऽपि तादृशान् एव
परिष्वङ्गादीन् अकरोद् इति दृष्टान्तेनाह---**यथा** इति \। अन्यत् समानम्
\।

एवं तासां परिष्वङ्गादिभिर् एव तस्य रतिः \। स्वयं च तेन तासां
तद्-अनुकरणम् इति स्वस्माद् अपि तासां महिमा दर्शितः \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एवम्** इति तैर् व्याख्यातम् \।
तत्रावतारिका दृष्टान्त-बलाद् एव प्रतिपन्ना \। **यथार्भक** इत्य्-आदिका
स एवेत्य् अन्त-व्याख्या चास्या एवानुगता \। उभयत्रापि
**प्रतिबिम्ब**-स्थानीयानां श्री-गोपीनाम् **अर्भक**-स्थानीयस्य
श्री-भगवतश् च मुहुः परस्परम् अनुकरणात् \। तत्र च श्री-भगवत
एवार्भकस्येव विलासाय स्वयं प्रवृत्तिः, तत्-प्रवर्तनं
तदीय-विलास-विशेषश् च लभ्यते \। ततस् तद्-विलासानभिभूतस्यैव
रतौ दृष्टान्त इतीदं त्व् आगन्तुकम् इव लक्ष्यते \। यत् त्व् अनेनैतद्
दर्शितम् इत्य्-आदिकं व्याख्यातम् \। तत्र च ता एव तद्-गुण-प्रकाशिका इति
प्रतिपद्यते \। **यथार्भकः प्रतिबिम्ब**-द्वारत एव
स्वीय-मुख-माधुर्यम् अनुभवति, न तु स्वतः, तथा श्री-भगवान् अपि
तादृश-निज-प्रेयसी-द्वारत एवेति हि गम्यते तासां प्रेम-मयम् उदयं
विना तद्-अनुदयात् \।

यद् वा, **रमाया ईशः** प्रभुर् अपि **व्रज-सुन्दरीभिर्** एव **रेमे**
\। ननु, तयेति ततोऽपि तासां प्रेम-गुण-सौन्दर्यम् अधिकम् अभिप्रेतम्
\। यद् वा, **रमाया ईशः** प्रभुर् एव, न तु रमणः \।
**व्रज-सुन्दरीभिस्** तु **रेमे,** तथापि तथैवाभिप्रेतम् \। तद् अपि
रमणम् असाधारणम् एवेति स-चमत्कारम् आह---**एवम्** इति \। तत्र
**परिष्वङ्गस्** तासाम् आश्लेषः, **कराभिमर्शस्** तासां करालम्बनम्,
**स्निग्धेक्षणं** तन्-मुखादीनां सरसावलोकनम्, **उद्दाम-विलासः**
स्तन-स्पर्शनादिः, **हासश्** च भावोद्रेक-विलसित-स्मितं तैः \।

एवं तस्य तासाम् अपि सर्वोपरि-चर-गुणत्वेन परस्परं साम्यम् आसक्तिं
च दृष्टान्तेन व्यञ्जयति \। **यथा** इति---कश्चिद् **अर्भकस्**
तद्-वयः-स्वभावेनात्यन्त-क्रीडासक्तः **स्व-प्रतिबिम्बे विभ्रमो**
विलासो यस्य, तादृशश् च यथा स्व-तुल्याभिस् ताभिः स्व-प्रतिमूर्तिभी
रमते, तथासौ प्रेम-वशता-स्वभावेन तन्-मय-क्रीडासक्तः सन्
स्वरूप-शक्तित्वेन स्व-प्रतिमूर्तित्वात् प्रतिबिम्ब-स्थानीयाभिस् **ताभी**
**रेमे** \। अत एव तत्-सदृशत्वाभिप्रायेण पूर्वम् अपि गोप-वध्व इत्य्
अनुक्त्वा कृष्ण-वध्व \[१०.३३.८\] इत्य् एवोक्तम् \। तथा च
ब्रह्म-संहितायाम्---

> आनन्द-चिन्मय-रस-प्रतिभाविताभिस्
>
> ताभिर् य एव निज-रूपतया कलाभिः \।
>
> गोलोक एव निवसत्य् अखिलात्म-भूतो
>
> गोविन्दम् आदि-पुरुषं तम् अहं भजामि \।\। \[ब्र।सं। ५.३७\] इति \।

अत्र च **यथार्भको** यादृशं मुख-चालनादिकं कुरुते, तादृशं
तत्-प्रतिबिम्ब-मूर्तयोऽपि यादृशं, तास् तादृशम् एव क्रीडा-कौतुकित्वात्
सोऽप्य् एवं श्री-कृष्णश् च श्री-गोप्यश् च परस्परम् आसक्तत्वाद् अनुचक्रुर्
इति ज्ञेयम् \। अनेन तासाम् इव तस्याप्य् अत्र
स्निग्ध-शब्द-व्यञ्जित-स्नेह-विकारो दर्शितः \। स च सात्त्विकोऽप्य् उक्तः
श्री-पराशरेण---

> गोपी-कपोल-संश्लेषम् अभिपत्य हरेर् भुजौ \।
>
> पुलकोद्गम-शस्याय स्वेदाम्बु-घनतां गतौ \।\। \[वि।पु। ५.१३.५५\]
> इति \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : रमाया ईशः** प्रभुर् अपि
**व्रज-सुन्दरीभिर्** एव **रेमे**, न तु तया \। यद् वा, रमाया ईशः
प्रभुर् एव, न तु रमणः, व्रज-सुन्दरीभिस् तु रेमे एव \।\।१७\।\।

---------------------------------------------------------------------------------------------------------------------

एवं परिष्वाङ्ग-कराभिमर्श-

स्निग्धेक्षणोद्दाम-विलास-हासैः \।

रेमे रमेशो व्रज-सुन्दरीभिर्

यथार्भकः स्व-प्रतिबिम्ब-विभ्रमैः \।\।

**जीव-गोस्वामी (बृहत्-क्रम-सन्दर्भः) :** समं ननृतुः \[१०.३३.१६\]
इति समं शब्दस्य सादृश्यार्थं स्पष्टयति---**एवम्** इत्य्-आदि \।
**एवम्** अनेन प्रकारेण ये **परिष्वङ्गादयस्** तै **रमेशो रेमे** \।
काभिः ? **व्रज-सुन्दरीभिः** सह, साहित्येन ताश् च रेमिर इत्य् आयातम्
\। तेन परिष्वङ्गादयस् तस्य च तासां चेत्य् उभय-कर्तृकत्वम् एव \।
तेषां तस्मिन् परिष्वजने ताः परिष्वजन्ते, तासु परिष्वजमानासु स च
परिष्वजत इत्य् एवम्-आदि-प्रकारः \। एवं कराभिमर्शादिषु च \।

तत्र दृष्टान्तः---**यथार्भकः**, अर्भक इव \। कीदृशोऽर्भकः ?
**स्व-प्रतिबिम्बेषु** स्व-प्रतिच्छायासु **वि**विधो **भ्रमो** यस्य स
तथा \। अयं भावः---अर्भकः स्वयं यथा चेष्टते, तथा चेष्टमानायां
प्रतिच्छायायां विविधं भ्राम्यति \। "मत्-सदृशः कोऽयम् ? अहं यथा
करोमि, तथैवायं करोति" इति \। किं वा, "ह्य् अयं यथा करोति,
तथैवाहं करोमि" इति भ्रान्तः स्तब्धो भवति \। तथायम् अपि
सान्द्रानन्द-स्तब्धो भवति, ता अपि स्तब्धा भवन्तीत्य् अर्थः\।

अथवा, स्व-प्रतिबिम्बे भ्रमो विलासो यस्य, स तथा स्व-च्छायया
यथार्भकः खेलति, तथा\।

यद् वा, **व्रज-सुन्दरीभिः** सह **प्रतिबिम्ब-विभ्रमः** सन्
**यथार्भको**ऽर्भक इव स्तब्धो भूत्वा **रेम** इति \। अयं
भावः---साहित्यात् तस्य तासां च स्व-प्रतिबिम्बस् तासु तस्मिंश् च
स्वच्छ-भावाल् लग्नः, तत्र विभ्रमो विशिष्ट-भ्रमो यस्य स, तथा \।
पुर्वं ता अपि तथा कृष्णस्य प्रतिबिम्बे तासु लग्ने, तम् आलोक्य "किम् अहं
नाना भूत्वा प्रत्येकम् आसां तनुषु लग्नः ? किं वामी मत्-प्रतिबिम्बाः ?"
इति भ्रमो भवति \। तासाम् अपि प्रतिबिम्बे कृष्णो लग्ने तासां च भ्रमो
भवतीत्य् उभयोर् एवार्भक-सादृश्येन भ्रान्तिमत्त्वं व्यङ्ग्यम् \।
सहार्थ-तृतीयायां विशिष्ट-वैशिष्ट्येनान्वयात् \। यथा पुत्रेण स्थूलो
गोमांश् च देवदत्त इत्य् उभयोर् एव स्थौल्यं गोमत्वं चेति \।\।१७\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २९९)** : अत्र **रमेश** इत्य् अनेन
तस्य रमा-वशीकारित्वं दर्शितम् \। **परिष्वङ्ग**- इत्य्-आदिना तत्रापि
**स्निग्धेक्षण**- इत्य्-आदिना, **रेमे** इत्य् अनेन च तासां प्रेम्णा तस्य
वश्यत्वं व्यक्तम् \। दृष्टान्तेन तु तदा तस्य तासां च
**अर्भक-प्रतिबिम्बयोर्** इव गान-नृत्यादि-विलासेषु
एक-चेष्टतापत्ति-सूचनया मिथः परम-प्रेमासक्तिर् दर्शिता \।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं सर्व-लीलोपसंहारं
वक्तुं प्रस्तुतस्य श्री-कृष्ण-विलासस्य प्राधान्यम् आह---एवम् इति \।
लक्ष्मीतोऽपि तासां सौभाग्यातिशयं वर्णयति \। एवं पूर्वोक्त-प्रकारेण
परिष्वङ्गम् आलिङ्गनम् \। ततः कराभिमर्शं कुचादि-स्पर्शः \।
स्निग्धेक्षणं भाव-व्यञ्जकं तत्-तद्-अवयवानाम् अवलोकनम् \।
उद्दामोऽत्यूर्जितो विलासः \। तद् उक्तं रसार्णवे---

वृषभस्येव गम्भीरो गतिर् धारं च दर्शनम् \।

स-स्मितं च वचो यत्र स विलास इतीरितः \।\। \[र।सु। १.२१७\]

हासश् च चातुरक्षिके दर्शने भाव-गर्भे हासैर् एतैः \।

यद् वा, व्रज-सुन्दरीणां परिष्वङ्गादिभिः तत्र परिष्वङ्गो
नृत्य-विशेषेण प्रसादत्वेन साधु साध्व् इति प्रशंसन-पूर्वकम्
आलिङ्गनं तद्-अनन्तरं करयोर् अभिमर्शः, स्व-कराभ्यां
वैदग्धी-विशेषेण संमर्दनम् \। स्निग्धेक्षणं च
भ्रू-नर्तनादि-भाव-विशेषास्वादकम् ईक्षणम् \। उद्दामो निरर्गलो विलासः
\। तद् उक्तं रसार्णवे---

> प्रिय-सम्प्राप्ति-समये भ्रू-नेत्रानन-कर्मणाम् \।
>
> तात्कालिको विशेषो यः स विलास इतीरितः \।\। \[र।सु। १.२०१\]

परिष्वङ्गादि-हेतुको हास एतैः करण-भूतै रमेशोऽपि श्रीपतित्वम्
अवगणय्य रमायां तादृश-भावान् आकलनात् व्रज-सुन्दरीभिः सह रेमे \।
सामरस्य दृष्टान्तेनाह---यथार्भक इति \। अर्भकस् त्व्
अनुद्देश्य-क्रिया-कारी स्वभावत एव हस्त-मुखादि-विकारादि-क्रियां कुरुते
\। तादृशीं क्रियां स्व-प्रतिबिम्बे यत् पश्यति तदा तेन सह विभ्रमं
करोति तद्वत् \। अर्भको हि यावत् करोति तावद् एव तस्य प्रतिम्बम् अपि
करोति \। सर्वथा वै सादृश्याभावे दृष्टान्तः \। पूर्वं बिम्बे कृतिः,
पश्चात् प्रतिबिम्बे कृतिर् भवति \। यथा च, बिम्ब-प्रतिबिम्बयोर्
एक-रूपत्वं धर्मेण न तु स्वरूपेण दृश्यते च स्वरूप-भेदः \। अत
एव बाल आदर्शे प्रतिफलितम् आत्मानं न जानाति, किं तु द्वितीयम् एव
तस्य च यथा प्रतिबिम्ब-दर्शनेनोत्साहाधिक्यं क्रीडाभिनिवेशश् च
भवति \। तथात्रापि बिम्ब-स्थानीयः श्री-कृष्णः प्रतिबिम्ब-रूपाभिस्
ताभिः सह स्वीयैः परिष्वङ्गादिभिस् तासाम् उद्दीपकैः करणै रेमे\।

अयम् अर्थः---पूर्वं श्री-कृष्णे विलासोदयः पश्चात् तद्-अनुसारेण तासु
विलासोदय इति \। तद् आचार्यैर् व्याकृतं---स्वीयम् एव कला-कौशलं तासु
सञ्चार्य भगवांस् ताभिः सह रेमे इति \। तस्यायम्
अभिप्रायः---कृष्ण-विलासोदये तासां विलासो, न तु तासु कला-कौशलाद्य
भव इति अन्यथा रसाभासापत्तेर् इति \। अर्भक-दृष्टान्तस् तु
कृति-साम्ये, न तु मिथ्यात्वे \। अन्यथा गोपी-प्रतीतेः सोपाधिकत्वं स्यात्
\। वस्तुतस् तु, यथा श्री-कृष्णः सच्-चिद्-आनन्द-घनस्, तथा ता अपि
सच्चिदानन्द-स्वरूपा एव विजातीयत्वे रमा-रति-शैथिल्येन तासु
रमा-सम्भवात् \।

यद् वा, रमेशोऽपि सर्व-कला-कौशल-युक्तोऽपि औपपत्य-सुखम् अधिकम्
इति ज्ञात्वा व्रज-सुन्दरीभिः सह रेमे \। कीदृशः ?
स्व-प्रतिबिम्ब-विभ्रमः \। स्वस्य यत् प्रतिबिम्बं स्वच्छेषु
मुकुर-स्थानीयेषु गोपीनां गण्डेषु प्रतिफलितं बिम्बम्, तेन
लावण्य-पुञ्जवता विभ्रमो विलासो यस्य \।

यद् वा, विविधो भ्रमो यस्य तासां गण्डेषु प्रतिफलित-बिम्ब-बहुत्वम्
आलक्ष्य भ्रमो यस्य---एकस्य मम कथं बहु-रूपत्वम् ? इति \। तासां
विलासाभिभूतस्य स्वरूपस्याननुसन्धानात् इति \।

यद् वा, स्वस्मिन् तासां बिम्बं कराङ्गुली-नखादिषु प्रतिफलितं तेन
विभ्रमः सम्भ्रमो यस्य---नृत्यमाना एताः कथम् अत्रागताः ?
इत्य्-आदरातिशयेन पश्यत एव \। यथा व्रज-सुन्दरीभिः सह
परिष्वङ्गादिभिः रेमे तथैव तासां प्रतिबिम्बैः सह परिष्वङ्गादिभिः
रेमे \। यथार्भकः स्व-प्रतिबिम्बेन सह प्रश्न-हास्य-हस्त-स्पर्शादिना
विहरति \।

यद् वा, सुष्ठु अप्रतिनिरुपमेषु गोपी-बिम्बेषु विगतो भ्रमो यस्य,
गोपी-स्वरूपेषु निरुपम-सौन्दर्य-निश्चयात् \। रमायां
सौन्दर्य-विलासादिकं लोके च मन्दम् इव लक्ष्यं व्रज-सुन्दरीभिः सह
रेमे \। अयम् अभिप्रायः---रमा तु स्वांशैः सुरेन्द्र-दितिजेन्द्रादि-लोकेषु
प्रविशति \। एतासां नान्यत्र प्रवेशोऽनन्यत्वेन मदीय-व्रज एव
तिष्ठन्ति \। अत एवैतासु मया प्रीत्य्-अतिशयः सम्भावनीय इति
भ्रमाभावः सूचितम् \। स्वस्यापि नित्यं व्रज-प्रियत्वाद् इति \। तथा
चोक्तं ब्रह्म-संहितायाम्---

> आनन्द-चिन्मय-रस-प्रतिभाविताभिस्
>
> ताभिर् य एव निज-रूपतया कलाभिः \।
>
> गोलोक एव निवसत्य् अखिलात्म-भूतो
>
> गोविन्दम् आदि-पुरुषं तम् अहं भजामि \।\। \[ब्र।सं। ५.३७\] इति \।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं रास-नृत्याङ्गैर् एव
कृष्णस्य सम्भोगाङ्गान्य् अपि निर्वृत्तणीत्य् आह---परिष्वङ्ग आलिङ्गनम्
एकैकया सह युग्म-नृत्ये करेणाभिमर्शः स्पर्शः, स च
नृत्य-गति-समाप्तौ स्व-दक्षिण-करेण प्रिया-वाम-वक्षोजे
ताल-न्यास-रूपः \। स्निग्धेक्षणं रहस्याङ्गेषु स-प्रेमावलोकनम् \।
उद्दाम-विलासः पारितोषिक-प्रदान-मिषाच् चुम्बनादिः \। हासस्
तत्-तत्-प्राप्त्य्-अनन्तरं मुखोल्लासः परिहासो वा तैः \। रमेशो रमायां
लक्ष्म्याम् ऐश्वर्यं प्रकटयन् व्रज-सुन्दरीभिः सह रेमे, न तु
रमयेत्य् अर्थः \। यथार्भको मुग्धस् तथैव तासु प्रेमाधीनत्वान्
मौग्ध्यम् एव दधन्, न तु रमायाम् इवैश्वर्यम् इत्य् अर्थः \।

ननु, परः-सहस्राभिस् ताभिः कथम् एकः स रेमे ? तत्राह---स्वस्य
प्रतिबिम्बं प्रतिस्वरूपम् एव विभ्रमो विलासो यस्य सः \।

> प्रदर्श्यातप्त-तपसाम् अवितृप्त-दृशां नृणाम् \।
>
> आदायान्तरधाद् यस् तु स्व-बिम्बं लोक-लोचनम् \।\। \[भा।पु। ३.२.११\]

इत्य् अत्र बिम्ब-शब्देन यथा स्वरूपम् उच्यते, तथैवात्रापि एकैकया
प्रियया सह एकैक-स्वरूपो रेमे इत्य् अर्थः \। तासां ह्लादिनी-शक्तित्वेन
स्वरूप-भूतत्वात् \। स्व-प्रतिच्छवि-त्वानौचित्यात् व्याख्यान्तरं नेष्टम्
\।\।१७\।\।

**\॥।**

\।\। १०.३३.१८ \।\।

तद्-अङ्ग-सङ्ग-प्रमुद्-आकुलेन्द्रियाः[^१५७]

केशान् दुकूलं कुच-पट्टिकां वा \।

[^१५७]: प्रमदाकुलेन्द्रियाः इति केषुचित् संस्करणेषु पाठः।


नाञ्जः प्रतिव्योढुम् अलं व्रज-स्त्रियो

विस्रस्त-मालाभरणाः कुरूद्वह \।\।

**श्रीधर-स्वामी (भावार्थ-दीपिका) :** तास् तु भगवद्-विलासैर् आकुला
बभूवुर् इत्य् आह---**तद्-अङ्ग-** इति \। तस्य **अङ्ग-सङ्गेन**
**प्र**कृष्टा **मुत्** प्रीति, तया **आकुलान्य्** अवशानि **इन्द्रियाणि** यासां
ताः \। विश्लथ-बन्धान् **केशादीन् अञ्जसा**[^१५८] **प्रतिव्योढुं**
यथा-पूर्वं धर्तुं **नालं** न समर्था बभूवुः \। **विस्रस्ता माला
आभरणानि** च यासां ताः \।\।१८\।\।

[^१५८]: अञ्जसा अनुसन्धान-पूर्वकम् \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *ता* गोप्यः \। *तस्य*
कृष्णस्य \। **अङ्ग-सङ्गेन** शरीर-सम्पर्केण \। *तया* मुदा \।
**विस्रस्ता** *विश्लथाः* \। **कुरूद्वह** इति सम्बुद्ध्या भक्त्या कृष्णे
वशीभवतीति पश्य त्वम् अपि शुद्ध-कुरु-वंशोद्भूतत्वाद् भक्तिं कृष्णम्
आयत्ता-कर्तुं कुर्व् इत्य् अभिमुखीकरोति \। यद् वा, शुद्ध-वंशोद्भूतत्वात्
तुभ्यम् इमां रहस्य-लीलां ब्रवीमीत्य् आशयः \। ततश् च ता
भगवद्-विलासैर् आनन्द-विह्वला बभूवुर् इत्य् आह---**तद्-अङ्ग**- इति \।
**प्र**कृष्टा **मुत्** आनन्दः, तया **आकुलेन्द्रियाः** \। **कुच-पट्टिकां**
कञ्चुलिकाम् \। **प्रतिव्योढुं** व्योढुम् \। **नालं** न
समर्थाः\।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च तासाम्
अत्यन्तानन्दोऽजनीत्य् आह---**तद्-अङ्ग-** इति \। तस्याङ्गैः सङ्ग
आलिङ्गनादिना मिलनम् **अङ्ग-सङ्गः** \। **आकुलेन्द्रियता**-लक्षणम्
आह---**केशान्** इत्य्-आदिना \। **दुकूलं** परिधान-कौशेय-वस्त्रं \।
**कुच-पट्टिकाम्** उत्तरीयं कञ्चुकं वा, तद् द्वयम् एव वा \।
**व्रज-स्त्रिय** इति प्रेम-भर-विशेषतया तादृशत्वं तासाम् उचितम्
एवेति भावः \। एवं तासाम् आनन्दाधिक्यं सिद्धम् एव \। अत एव
**प्र**-शब्दः \। तच् च भवता अवबुध्यत इत्य् आशयेन \। यद् वा,
गोपीनां परम-कृतार्थतया तत्-सदृश-भावस्य तस्यापि तया
कुरु-कुलस्य परम-भाग्यं मत्वा सम्बोधयति---हे **कुरूद्वह** ! इति
\।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च तासाम्
अत्यन्तानन्द-वैवश्येनैव रास-विरामोऽजनीत्य् आह---**तद्-अङ्ग-** इति \।
**तद्-अङ्ग-सङ्गैः** क्रमेण प्रकर्षं प्राप्ता या **मुत्** हर्षः तया
**आकुलेन्द्रियाः** \। आकुलेन्द्रियता-लक्षणम् आह---**केशान्** इत्य्-आदिना \।
**दुकूलं** परिधानीय क्षौम-वस्त्रं \। **कुच-पट्टिकां**
कञ्चुक-स्थानीयम् उत्तरीयम् \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं विहारे तासां पुनः
प्रेमावेशम् आह---**तद्-अङ्ग-सङ्ग**- इत्य्-आदि \। **तद्-अङ्ग-सङ्गेन** या
**प्र**कृष्टा **मुद्**, तया **आकुलानीन्द्रियाणि** यासाम् \। **केशान्
दुकूलादीनि** स्रंसमानान्य् अपि **प्रतिव्योढुं नालम्** असमर्था इत्य्
अर्थः \। अत्र प्रेमावेशोऽङ्गी, श्रमोऽङ्गम् \।\।१८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं रस-पराकाष्ठां निरूप्य
प्राप्ते सति इति इतः परं वृद्धम् अदृष्ट्वा पुनर् वृद्धिं गमयितुं तासु
शैथिल्यं कारितवान् इत्य् आह---**तद्-अङ्ग**- इति \।
तस्याङ्ग-सङ्गालिङ्गनादिना सर्वावयव-स्पर्शः, तेन **प्रकृष्टा मुत्**
अवधि-भूत आनन्दः, तेन **आकुलानीन्द्रियाणि** यासां ताः \। तासां
सर्वासाम् अतिकर्तव्यता-शून्यत्वं जातम् इति भावः \। **केशान्** इति
आकुलता-चिह्नम् आह---**केशान्** कवरान्, **दुकूलं** तद्-उपरितनीयं
परिहितं च **कुच-पट्टिकां** कुचोपरि उत्तरीयायान्तम् **अञ्जः**
सामस्त्येन यथा-पूर्वं प्रतिव्योढुं धर्तुं, यथा-स्थानं प्रापयितुम्
इत्य् अर्थः, **नालं** न समर्था जाता इति \। **व्रज-स्त्रिय** इति
चातुर्य-विशेषानभिज्ञत्वेन स्वातन्त्र्याभावोऽभिप्रेतः \। आकुलेन्द्रियत्वे
श्रमस्यापि हेतुम् आह---**विस्रस्ता** स्थान-च्युता **मालाभरणानि** च
यासां ताः \।

यद् वा, **विस्रस्ता मालास्** त्रुटिता सूत्र-शेषा एव **आ** ईषद् इव
बिभ्रतीति ताः रास-क्रीडा-श्रम-सुखेन बहिर्-वृत्ति-शून्यं राजानम्
अवधारयति---**कुरूद्वह** इति \।

अयं भावः---स्व-प्रतिबिम्ब-विभ्रम \[१०.३३.१७\] इति यद् उक्तं,
तस्यायम् अर्थः---पूर्वं बिम्बे क्रिया, ततः प्रतिबिम्बेऽपि \। एवं
श्री-कृष्णे क्रीडोपयोगिनी क्रिया, तद्-अनुसारेण व्रज-देवीषु\। इदानीं
तासां विलासाभिभूते कृष्णे क्रियोपरतिः, तदा तु तासु क्रियोपरतिः,
यथा बिम्बस्य क्रिया-राहित्ये प्रतिबिम्बस्यापि क्रिया-राहित्यं भवत्य् एव
\। तथाप्य् उन्नेयं **विस्रस्त-मालाभरणा** जाता इति समञ्जसम्
\।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च ता
भगवद्-विलासैर् आनन्द-विह्वला बभूवुर् इत्य् आह---**तद्-अङ्ग-** इति \।
**प्र**कृष्टा **मुत्** आनन्दः, तया **आकुलेन्द्रियाः** \। **कुच-पट्टिकां**
कञ्चुलिकाम् \। **प्रतिव्योढुं** व्योढुं **\। नालं** न समर्थाः
\।\।१८\।\।

**\॥।**

\।\। १०.३३.१९ \।\।

कृष्ण-विक्रीडितं वीक्ष्य मुमुहुः खेचर-स्त्रियः \।

कामार्दिताः[^१५९] शशङ्कश् च सगणो विस्मितो[^१६०]ऽभवत् \।\।

[^१५९]: कामार्दितः इति क्वचित् पाठः \।


[^१६०]: विस्मृत इति पाठः कैश्चित् श्रीधरादिभिर् गृहीत इति प्रतिभाति
    \।


**श्रीधर-स्वामी (भावार्थ-दीपिका) :** न केवलं ता एवाकुलेन्द्रियाः
किन्तु देव्योऽपीत्य् आह---कृष्ण-विक्रीडितम् इति \। किं च शशाङ्कश् चेति \।
अनेनैतत् सूचितम्---शशाङ्केन विस्मितेन गतौ विस्मृतायाम् \। ततः
प्राक्तनाः सर्वेऽपि ग्रहास् तत्र तत्रैव तस्थुः \। ततश् चातिदीर्घासु
रात्रिषु यथा-सुखं विजह्रुर् इति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथान्तं तद् अद्भुतम्
आह---न केवलम् इति \। ता एव गोप्य एव \। किन्तु अपि तु \। देव्यो
देवाङ्गना अपि \। न केवलं देव्य एव, किन्तु देवा अपीत्य् आह---किं चेति
\। शशाङ्कश् चिह्नं यस्य, वाहनत्वात् \। स-गणो
रोहिण्य्-आदि-भ-गण-सहितः \। अनेन शशाङ्क-विस्मय-कथनेन \। एतत्
वृत्तम् \। गतौ नक्षत्र-सञ्चार-रूपायाम् \। ततः शशाङ्कात् \। प्राक्तनाः
प्राक्तन-र्क्ष-राश्य्-आदिषु वर्तमानाः \। सर्वेऽपि ग्रहा भौमादयः \।
तत्र तत्रैव यत्र यत्र राश्यादौ स्थिता इति \। ततश् च
ग्रह-गति-विस्मृतेर् ग्रहाणां चलनाभावाद् रात्रीणां दीर्घत्वम् \।
ग्रह-गत्यैव रात्र्य्-आदेः समाप्ति-दर्शनात् \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णस्य
परमानन्द-घन-मूर्तेर् जगच्-चिताकर्षकस्य वा, विशेषेण
पूर्व-पूर्वतोऽसाधार्ण्येन क्रीडितं क्रीडाम् \। विशेषतः
साक्षात्-सेवादि-द्वारा वा \। प्रीत्या ईक्षित्वा \। कृष्णेत्य् अनेन तद्
विक्रीडितस्यापि तादृशत्वम् एवाभिप्रेतम् \। खेचरा देवादयस् तेषां
स्त्रियः सर्वा अपि कामेन भगवद्-विषयकेनार्दिताः पीडिताः सत्यः \।
विशेषेण सर्व-विस्मरणादिना अमुह्यन् \। श्री-कृष्णाप्राप्तौ
निज-योग्यत्वायोग्यत्वादि-विचार-रहिता अभवन् \। दशा-विशेषं वा प्रापुह्
\। अशाङ्क इति शशेन सहित इत्य् अर्थः \। विस्मितोऽभूत् \।
अदृष्ट-पूर्वत्वात् \। अन्यत् तैर् व्याख्यातम् \।

अत्रातिदीर्हास्व् इति चिर-काल-स्वच्छन्द-बहुल-सुख-क्रीडनाभिप्रायेण,
अन्यथा भावत्-क्रीडानां यथा-निबन्धाल्प-कालेन निर्बाह्वासिद्धिः, अत
एवाग्रे वक्ष्यमाणं ब्रह्म-रात्रे \[भा।पु। १०.३३.३८\] इति ब्रह्मणश्
चतुर्युग-सहस्र-परिमितायां रात्रौ गतायाम् इति केचिद् व्याचक्षते \। तद्
अपि सम्भवेद् एव, भगवच्-छक्त्याशेष-विरुद्धस्य समाधानात् \।
रात्रीष्व् इति बहुत्वं च ता रात्रीर् इत्य् उक्तस्य निशाः इति वक्ष्यमाणस्य
चानुसारेणेति \।

अथवा देवानां देवीनां च सर्वेषाम् एव व्योम-यानानां विमोहम्
आह---खेचरास् तत्-स्त्रियश् च, गण-शब्देन तत्-पत्न्यः पराश् च तारकाः
\। च-कारात् सोऽपि स-गणः कामार्दितो व्यमुह्यद् इत्य् अर्थः \। अनेन
वक्ष्यमाण-रतौ तेभ्यो लज्जादिना सङ्कोचो निरस्तः \। सर्वेषाम् एव
विमोहात् \। तत्र शशाङ्कस्य कामो भगवद्-अभीप्सा-मात्र-लक्षणः \। किं
वा, दण्डकारण्य-मुनीनाम् इव भाव-विशेषेण तादृश एव \। तत्र च
निज-वंशावतीर्ण-श्री-कृष्ण-कामेनापि तस्य वस्तुतो दोषो न स्याद् इति
शशाङ्क-शब्देन सूच्यते \। यथा शश-सम्बन्ध-मात्रेणैव कलङ्कः, न
तु तत्त्वतः, प्रत्युत महा-गुण एवेति दिक् \। एवं श्री-रास-क्रीडायाः
श्री-कृष्ण-विषयक-भाव-विशेष-वर्धनेन परम-मोहनत्वं
सर्व-क्रीडा-वर्गतोऽपि महा-श्रैष्ठ्यं दर्शितम् \।
प्रकृत्यैवनृत्य-गीतादेर् भगवद्-भाव-वर्धमानत्वात् \। तत्रापि तस्य
श्री-भगवत्-कर्तृत्वात् \। तत्रापि ताभिः सह \। तत्रापि
तादृश-प्रकारादिना \। अत एव तस्य भक्ति-गौरवादि-युक्ताभिर्
लक्ष्म्य्-आदि-पत्नीभिस् तथान्याभिश् च देवीभिर्
आश्लेष-चुम्बनाद्य्-अयोग्याभिर् असम्पत्तेः \।
केवल-विशुद्ध-प्रेम-विशेष-सम्पन्-नामी रति-विशेष-परम-योग्याभिः
श्री-गोपीभिर् एव रु(?)सिद्धेस् तद्-योग्य-स्थनेऽनन्य-साध्य-न्यायेन
श्री-व्रजेन्द्र-किशोरेणानन्य-भोग्य-रसायात्र सम्पादनम् इति दिक् \। अत
एवारम्भे पूर्वम् उक्तम्---तत्रारभत गोविन्दः स्त्री-रत्नैः \[भा।पु।
१०.३३.२\] इति \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कृष्णस्य स्वयं-भगवत्त्वेन
माधुर्यादिभिः परम-परिपूर्णस्य विक्रीडितं पूर्व-पूर्वतोऽपि
वैशिष्ट्येन क्रीडां वीक्ष्य साक्षात्-सेवादि-मय-प्रीति-वैशिष्ट्यं न दृष्ट्वा
खेचरा देवादयस् तेषां स्त्रियः सर्वा अपि कामेन श्री-भगवद्-विषयकेण
पीडिताः सत्यो व्यमुह्यन् \। पूर्वं
श्री-कृष्ण-प्राप्तौनिजायोग्यत्वादि-विचार-साहित्येन पश्चाद् देहादेर् अपि
विस्मरणेन मोह-वैशिष्ट्यं प्रापुः \। अन्यत् तैः \।

तत्रातिदीर्घास्व् इति अन्यथा स्वच्छन्द-बहुल-सुख-क्रीडानाम् अप्रसिद्धिः
स्यात् \। अत एवाग्रे वक्ष्यमाणस्य ब्रह्म-रात्र इत्य् अस्यार्थं ब्रह्मणश्
चतुर्युग-सहस्र-परिमितायां रात्रौ गतायाम् इति केचिद् व्याचक्षते, तद्
अपि सम्भवेद् एव \। भगवच्-छक्त्याशेष-विरुद्धस्य समाधेयत्वात्
विस्मयादिना गति-स्थगितत्वं तूत्प्रेक्षा-मात्रम् \। तेषां
ज्योतिश्चक्राधीन-गतित्वात् स्वगतैर् अत्यल्पत्वात्, प्रतिलोमत्वाच् च \।
वस्तुतस् तु तल्-लीला-माधुर्येण नदी-प्रवाहस्येव ज्योतिश्-चक्रस्य
स्तब्धत्वं ज्ञेयम् \। रात्रिष्व् इति बहुत्वं च ता आत्रीरि इत्य् उकस्य निशा
इति वक्ष्यमाणस्य चानुसारेणेति एअं रास-क्रीडायाः
श्री-कृष्ण-विषयक-भाव-विशेष-वर्धनेन परम-मोहनत्वं दर्शितम् \।
तच् च युक्तम् \। तत्-प्रकृत्यैव तत्-सम्बन्धि-नृत्य-गीतादेस्
तत्-तद्-भाव-वर्धनातिशयात्, तत्रापि तस्य साक्षात्-तत्-कर्तृकत्वात् \।
तत्रापि लक्ष्म्य्-आदि-दुर्लभ-तादृश-सौभाग्याभिस् ताभिः सहितत्वात्
तत्रापि तादृश-परिपाटी-संवलितत्वाद् इति \।

अत्र कामार्दित इत्य् एक-वचनान्त-पाठस् तेषाम् असम्मतः, किन्तु
देव्योऽपीत्य् अनेन तासाम् एव कामार्दितत्व-स्वीकारात् \। किं च, शशाङ्कश्
चेति तद्-आदेर् भिन्न-वाक्यत्वाङ्गीकाराच् च \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कामार्दिता इति बहु-वचनान्त एव
पाठः टीका-सम्मतः \। किन्तु देव्योऽपीत्य् अनेन तासाम् एव
कामार्दितत्व-स्वीकारात् \। किं च, शशाङ्कश् चेति तदादेर्
भिन्न-वाक्यत्वाङ्गीकाराच् च \।\।१९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं कृष्णे विक्रीडिते
देव-स्त्रियो\ऽपि मोहिता इत्य् आह---कृष्ण-विक्रीडितम् इत्य्-आदि \। खेचरा
देवास् तेषां स्त्रियः ख-शब्दो\ऽत्र स्वर्गार्थः \। स्वर्-व्योम्नोर् अपि खं
विदुः \। काः खेचर-स्त्रियो मा अर्दिताः ? अपि तु सर्वा एव \। शशाङ्कस् तु
पुनः स-गणः सनक्षत्र-गणो विस्मितो\ऽभवत् \। विस्मयेन
स्थगितो\ऽभवद् इत्य् अर्थः \। शशाङ्कस्य विस्मितत्वेन स्थगितत्वम् \।
तेन च गत्य्-अभावः, तेन च रात्रैर् दैर्घ्यं व्यज्यते \।\।१९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं सामान्यतः
शृङ्ग-ग्राहिका-न्यायेनैकस्मिन् दिवसावसाने सङ्क्षेपतः कृतां लीलां
निरूप्यान्यद् अपि एवंविधं लीलानाम् अन्ताभावं निरूपयिष्यत् तत्र
सभर्तृकानां देवीनां मोहं विवृण्वन् सगणस्य चन्द्रस्यापि मोहम्
आह---कृष्णेति कृष्णस्य परमानन्द-मूर्तेः शृङ्गार-मूर्तेर् इति वा, तस्य
विक्रीडितं रास-विलास-रूपं क्रीडां वीक्ष्य प्रीति-पूर्वकं दृष्ट्वा
खेचराः देवादयः, एके गायका, एके वाद्य-वादका, एके
पुष्प-वृष्टि-कर्तारः, एके सभासदः, एते सर्वे सर्वदा
लीला-दर्शनाधिकारिणः \। अत्र तु स्त्रि-प्राधान्य्नागतानां तासां मोहेन
तेऽपि मोहिता इत्य् आह---खेचराः देवादयस् तेषां स्त्रियो मुमुहुः \। अग्रे
युग्म-श्लोकानुगीते एता एव वक्ष्यन्ति---व्योम-यान-वनिता \[भा।पु।
१०.३५.३\] इति \। तत्र हेतुम् आह---कामार्दिताः कृष्ण-विषयेण
लौकिक-कामेन पीडिता देव-गन्धर्वादीनां पुरुषाणां चेन् मोहस् तदा
स्त्रीणां मोहः किम् उत वक्तव्यम् इति \। यतो हि ते पुरुषा अपि चलिताः
स्वस्यायोग्यत्वं देहादिकं विस्मृत्य तत्रैव निष्क्रियास् तस्थुः \। अन्यच्
च शशाङ्कश् चन्द्रः स-गणो ज्योतिर्-गण-सहितो विस्मितोऽभवत् \।
आचार्यैर् एवं व्याख्यातम्---शशाङ्केन स्व-गतौ विस्मृतायां सत्यां
तद्-उपरितानाम् अन्येषां ज्योतिर्-गणानां गति-निरोधो जातस् ततश्
चातिदीर्घासु रात्रिषु स्वच्छन्दतो रेम इति वास्तवोऽर्थः \। स्वयम्
एवाभिप्रेत उपक्रमे उक्तं---भगवान् अपि ता रात्रीः \[भा।पु। १०.२९.१\]
इति ऐश्वर्य-निरोध उक्तः \। उपसंहारे च तथैवोन्नेयम्
ऐश्वर्य-निरोधात् \। तच्-चेष्टा-रूपस्य कालस्यापि निरोधो जातः \। तद्
उक्तं देवकी-स्तुतौ---

> योऽयं कालस् तस्य तेऽव्यक्त-बन्धो
>
> चेष्टाम् आहुश् चेष्टते येन विश्वम् \। \[भा।पु। १०.३.२६\] इति \।

अत एव तद्-आश्रयस्य शिशुमार-रूपस्य ज्योतिश्-चक्रस्य निरोधे जाते
तद्-आश्रय-भूतानां ज्योतिर्-गणानां स्वत एव निरोधो जातः \। ततश् च
रात्रीणाम् अतिदीर्घत्वं जाते यथा सुखं रेमे \।

ननु ऐश्वर्य-निरोधे कालाधीन-ज्योतिश्चक्रस्य निरोधो भवतु चन्द्रस्य
पृथग्-गतिमतो निरोधः कथम् इति चेत् तत्राह---श्री-कृष्णस्य मनसि
निरुद्धं सति शशाङ्कस्यापि निरोधो जातस् तस्य तु मनः कार्यत्वात् \।
चन्द्रमा मनसो जातः इति श्रुतेः \। किं च, चक्रेऽवतीर्णानां देवीनां
तद्-अधिष्ठातॄणां श्री-कृष्ण-विलासेन निरोधे जाते तद्-अंश-भूतस्य
तारा-गणस्यापि निरोधो जात इत्य् अभिप्रेत्योक्तं स-गणो विस्मृतोऽभवद्
इति \। ततश् चासङ्कोचेनातिदीर्घासु रात्रीषु रेम इति \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कामार्दिताः
कृष्ण-विषयकेण कामेन पीडिताः \। कामार्दित इति पाठे शशाङ्कोऽपि कृष्णम्
आलोक्य स्त्री-भावं प्राप्तः \। कृष्ण-विषयकेण कामेन पीडितश् च \।
व्रज-सुन्दरी-गात्राणां तद्-विलासानां च योगमाययैव पुरुष-दृष्टीः
प्रत्यावचरणं पूर्वं व्याख्यातम् एव \।\।१९\।\।

**\॥।**

\।\। १०.३३.२० \।\।

कृत्वा तावन्तम् आत्मानं यावतीर् गोप-योषितः \।

रेमे स[^१६१] भगवांस् ताभिर् आत्मारामोऽपि लीलया \।\।

[^१६१]: *रराम* इस् थे रेअदिन्ग् फ़ोल्लोwइन्ग् ब्य् *वैष्णव-तोषणी*।


**श्रीधर-स्वामी (भावार्थ-दीपिका) :** किं च, कृत्वेति \। अयं
भावः---

> कात्यायनि महामाये महा-योगिन्य् अधीश्वरि \।
>
> नन्द-गोप-सुतं देवि पतिं मे कुरु ते नमः \।\। \[भा।पु। १०.२२.४\]

इति प्रत्येकं ताभिः प्रार्थनात्, भगवतापि---याताबला व्रजं सिद्धा
मयेमा रंस्यथ क्षपाः \[भा।पु। १०.२२.२७\] इति तथैव
प्रतिश्रुतत्वात्, **तावन्तम् आत्मानं** **कृत्वा रेमे** इति \। **यावतीर्**
यावत्यः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यद् उपयोगम् आह---किं
चेति \। **लीलया** योग-मायया \। अत्र लीला-तात्पर्यम् आह---*अयं भाव*
इति \। *प्रत्येकं* पृथक् पृथक् \। **ताभिः** गोप-कन्याभिः \।
तथैव यथा ताभिर् वृतम् \। *प्रतिश्रुतत्वात्* प्रतिज्ञातत्वात्
\।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कृत्वा तावन्तम् इत्य्-आदि
\। **लीलया** कुतुकेन **आत्मारमोऽपि** **ताभिः** समं **रराम** \।
सह-रमणम् एव तस्य प्रकृतम्, आत्मारामत्वं तु लीलया \। किं कृत्वा ?
**यावतीर् गोप-योषितः** \। या यथा-विधास् तासु तथा-विध्**आत्मानं**
**कृत्वा** इत्य् अर्थः \। वस्तुतस् तु नाना-प्रकृतय एव तास् तासां
प्रकृति-भेदाद् आत्मानं नाना-प्रकृतिं कृत्वेति भावः \।\।२०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रैव परम-फलम्
आह --- कृत्वेति द्वाभ्याम् \। **कृत्वैव** कस्यापि शक्ति-विशेषेण
नानात्व-सत्यतापि सिद्धैव, **गोप-योषितः** गोप्य इत्य् अर्थः \। ततश्
च काश्चिद् विवाहिताः, काश्चित् कन्याश् चेति \। यद् वा, गोपानां योषितो
भार्याः \। ततश् च काश्चित् तेषां पत्न्य एव, काश्चिच् च
कृत-कात्यायनी-व्रता भगवद्-एक-निष्ठा अजात-विवाहा अपि कथञ्चिद्
भगवन्-मायादिना सर्वैर् विवाह-मननाद् भार्यत्वेन प्रथिता इति ज्ञेयम्
\। एतच् च श्री-रूपेण लिखिते ललित-माधव-नाटकादौ व्यक्तम् एव \।
**लीलया** शृङ्गार-रस-खेलया विचित्र-सौरत-चेष्टया वा **रराम**
रेमे \। **भगवान्** इति तद् एव भगवत्ता-सार-सर्वस्व-प्रकटनम् इति
भावः \। तस्यैव प्रेम-रस-परिपाक-विलास-विशेषात्मकत्वात्, तथापि
जगच्-चित्ताकर्षकेण तेनैव स्वतः प्रेम-विशेष-विस्तारणाच् चेति दिक् \।
तच् चाग्रे व्यक्तं भावि \। श्रि-भागवतामृते च विवृतम् एव \।
**आत्मारामोऽपि** इत्य् उक्तार्थम् एव तद्-रमणं च **पृथक्**, तत्रैव
निकट-कुञ्जादिषु \। किं वा, रास-स्थल्याम् एव तत्-तद्-अलक्षितत्वेन एवं
च पूर्ववत् ऐश्वर्य-माधुर्यं द्रष्टव्यम् \।\।२०\।\।\
\
---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ रासानन्तरं विश्रम्य
कृतं लीला-विशेषम् आह---कृत्वेति द्वाभ्याम् \। **आत्मानम्** आत्मनः
प्रकाशम् इत्य् अर्थः \। न चान्तर् न बहिर् यस्य \[भा।पु। १०.९.१३\] इति
न्यायेन मध्यमत्वेऽपि तच् छ्री-विग्रहस्य विभुत्वात् \।

> चित्रं बतैतद् एकेन वपुषा युगपत् पृथक् \।
>
> गृहेषु द्व्यष्ट-साहस्रं स्त्रिय एक उदावहद् \।\। \[भा।पु। १०.६९.२\]

इत्य् ऐच्छिक-प्रकाशच् च\। पौनरुक्त्यम् इदं विश्राम-समय
एकी-भूतत्वात् \। **गोप-योषितो** गोप-जातीय-योषितः \। ततश् च काश्चिद्
विवाहिताः, काश्चित् कन्याश् चेति ज्ञेयम्, एकविंशद्-द्वाविंशयोर्
व्यूढा-कन्यानां **पृथक् पृथक्** पूर्वानुराग-वर्णनात्, युवतीर्
गोप-कन्याश् च रात्रौ संकाल्य कालवित् \[ह।वं। २.२२.१८\] इति
श्री-हरिवंशोक्तेश् च \। एतच् च स्वरूपेण लिखिते उज्ज्वल-नीलमण्य्-आदौ
व्यक्तम् \। **लीलया** शृङ्गार-रस-खेलया **रेमे** रराम \।
**भगवान्** इति तद् एव भगवत्ता-सार-माधुर्य-सर्वस्व-प्रकटनम्
इति भावः, तस्यैव प्रेम-रस-परिपाक-विलास-विशेषात्मकत्वात्\। तथा
जगच्-चित्ताकर्षकेन तेनैव स्वतः प्रेम-विशेष-विस्तारणात् \। तच् चाग्रे
व्यक्तं भावि \। श्रि-भागवतामृते[^१६२] च विवृतम् आत्मारामोऽपीत्य्
उक्तार्थम् \। तद्-रमणं च पृथक् पृथक् \। तत्रैव निकट-निकुञ्जादिषु
इति \।\।२०\।\।

[^१६२]: १.१.२२। सेए बलदेव चोम्मेन्तर्य् (?)


---------------------------------------------------------------------------------------------------------------------

**जीव-गोस्वामी (प्रीति-सन्दर्भः १५२) :** तादृशोऽपि **ताभिः सह रेमे**
\। तस्यारविन्द-नयनस्य \[भा।पु। ३.१५.४३\] इत्य्-आदौ, चकार तेषां
सङ्क्षोभम् अक्षर-जुषाम् अपि चित्त-तन्वोः इतिवत् \। तत्र सर्वाभिर् एव
युगपल्-लीलेच्छा यदा जाता, तदैव तावत्-प्रकाशा अपि तथैव
लीला-शक्त्या घटिता इत्य् आह---**कृत्वा** इति \। लीलया
लीला-शक्ति-द्वारैव, न तु स्व-द्वारा \। **तावन्तम् आत्मानम्** आत्मनः
प्रकाशं **कृत्वा** प्रकटय्य \।

तद् एवं माधुर्य-मय्या लीलाया उत्कर्षो दर्शितः \। अस्यां माधुर्य-मय्यां
च युगपद् विचित्र-लीला-विधानस्य तस्यापि रमणाधिक्य-हेतुत्वेन
पूर्व-दर्शित-विलास-मय्य् एव श्री-शुकदेवादीनाम् अपि श्री-शिव-ब्रह्मादीनाम्
अपि परम-मधुरत्वेन भासते \। पूर्वत्र यथा इत्थं सतां
ब्रह्म-सुखानुभूत्या \[भा।पु। १०.१२.११\] च तादृशत्वेन वर्णनात् \।
उत्तरत्र शक्र-शर्व-परमेष्ठि-पुरोगाः \[भा।पु। १०.३५.१५\], कश्मलं
ययुर् इत्य्-आदिषु तत्रैव मोह-श्रवणाच् च \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मानम् आत्मनः प्रकाशम् इत्य्
अर्थः \।\।२०\।\।\
\
---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ सर्वासां प्रत्येकं
वयोऽनुरूपम् आशयानुरूपम् आकार-गत-प्रमाणानुरूपं कला-कौशलानुरूपं
प्रकाशम् आविष्कुर्वन् रेम इत्य् आह --- **कृत्वा** इत्य्-आदि \। **भगवान्**
अचिन्त्य-परमैश्वर्यः \। **आत्मराम** आत्मभिर् आत्म-प्रायैर् भक्तैः
सह रमतीति तथा \। अथवा, स्व-लाभ-परिपूर्णोऽपि स्वच्छन्दोऽपि वा
**लीलया** कौतुकेन **यावतीर्** यावत्यो या वयस्यो यावद्-आशया
यावद्-आकार-प्रकारा यावत्-कला-कौशलास् **तावन्तं** तत्-प्रकारम्
**आत्मानं** स्वभावं प्रकटय्य **रराम** इत्य् अर्थः \। या आकारादिभिर्
यादृशीः, ताः प्रति तथा भूत्वेत्य् अर्थः \।\।२०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं स्व-प्रतिश्रुतं सत्यं
सम्पादयता श्री-कृष्णेन तासाम् अभिप्रायेण कृतां बहु-रूपतां
निगमयति---**कृत्व** इति \। **यावतीः** यावन्त्यो **व्रज-योषितः** \।
व्रजे पञ्च-विधा गोप्यः---एका नित्य-सिद्धाः \। उपासना-सिद्धाः---देव्यश्
च, उपनिषदः, दण्डकारण्य-वासिनो मुनयश् च तत्-तद्-अभिप्रायेण
**तावन्तम्** **आत्मानं** **कृत्वा** इति \।
श्री-कृष्ण-विग्रहस्याचिन्त्य-शक्तित्वात् पूर्णत्वाच् च\। तथा चात्रैवोक्तम्
आचार्यैः---बन्धने द्व्य्-अङ्गुला-पूर्त्या पूर्णत्वाम् अन्यद् दर्शयति \।

किं च, मध्य-पदानावृत्तिर् एक-वचनं च गोपी-दृष्ट्य्-अभिप्रायेण
बहुत्वं चोक्तार्थम् एव अग्रे वक्ष्यति च \।

> चित्रं बतैतद् एकेन वपुषा युगपत् पृथक् \।
>
> गृहेषु द्व्य्-अष्ट-साहस्रं स्त्रिय एक उदावहत् \।\। \[भा।पु। १०.६९.२\]
> इति \।

**आत्मारामोऽपि** आत्मारामत्वम् अवगणय्य **ताभिः** सह **लीलया रेमे**
\। अनायास-कर्मका स्त्रिया लीलेति\। नन्व् एक-यूथवतीनां सम्माननं
कथम् ? इति चेत् तत्राह---**भगवान्** इति \। सामर्थ्य-द्योतनम्
ऐश्वर्येण विराजमान इत्य् अर्थः \। अत एव तासां बह्वीनां
मधुर-रसेन पोषण-जातम् इति \। कात्यायन्य्-अर्चन-पराभिः यत्
प्रार्थितं प्रत्येकं---पतिं मे कुरु ते नमः \[भा।पु। १०.२२.५\] इति
श्री-कृष्णेनापि प्रतिश्रुतं सर्वं सिद्धेः जातम् इति \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च ताभिः सह
प्रत्येकं कुञ्जेषु रहस्य-क्रीडाप्य् अभूद् इत्य् आह---कृत्वेति \। **यावतीर्**
यावत्-सङ्ख्यका **गोप-योषितो** गोप-वध्वो गोप-कन्याश् च **तावन्तम्
आत्मानं** तावत्-सङ्ख्यम् आत्म-प्रकाशं **कृत्वा** **आत्मारामोऽपि** इति
व्याख्यातार्थम् \।\।२०\।\।

**\॥।**

\।\। १०.३३.२१ \।\।

तासां रति-विहारेण[^१६३] श्रान्तानां वदनानि सः \।

[^१६३]: तासाम् अतिविहारेण


प्रामृजत् करुणः प्रेम्णा शन्तमेनाङ्ग पाणिना \।\।

**श्रीधर-स्वामी (भावार्थ-दीपिका) :** कृपातिशयम् आह---**तासाम्** इति
\।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तासां** गोपीनाम् \।
**वदनानि** मुखानि \। **प्रामृजत्** संमार्जितवान् \। **अङ्ग** इति
सम्बुद्धिः \। **शन्तमेन** स्पर्शनाद् आनन्द-जनकेन \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : रतिः** सुरतं, सैव
**विहारः,** तेन \। इति तत्रासङ्कोचः सूचितः \। यद् वा, रतौ विहारो
विविध-वैदग्ध्य-चेष्टा, तेन \। स विदग्ध-शिरोमणिः परम-प्रीतो वा
श्री-कृष्णः **शन्तमेन** परम-सुखात्मकेन **पाणिना** **प्र**कर्षेण
**अमृजत्**, प्रस्वेद-बिन्द्व्-अपसारणालक-संवरणादिना उज्ज्वलयामास \।
यतः **करुणः** कृपालुः \। न च केवलम् अन्य-जनेष्व् इव कारुण्येन,
किन्तु परम-प्रियत्वेनेत्य् आह---**प्रेम्णा** इति \। इति
कारुण्य-विशेषोऽभिप्रेतः \। **शन्तमेन** इति स्पर्श-मात्रेणापि
स्वभावतः परम-सुख-करत्वम्, तत्र च प्रमार्जनम्, तत्रापि
प्रेम्णेति परम-सन्तोषम् उक्तम् \। यद् वा, प्रेम्णा मूर्त एव करुण-रसस्
तत्-तत्-प्रेम-चेष्टितेनैव सद्यो विश्व-रोदनापादनात् \। **अङ्ग** इति
प्रेम-सम्बोधने \। एवम् एकस्यैकेनैव **पाणिना** सर्वासां युगपद्
**वदन**-प्रमार्जनाद् ऐश्वर्येण लौकिकत्वेन च पूर्ववन्
मधुर-भगवत्ता-सार-प्रकटनं ज्ञेयम् \। एवम् अन्यत्रापि\।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : रतिर्** दम्पत्योर्
मिथोऽनुरागः, तन्-मयो **विहारः** विविध-विदग्ध-चेष्टा\।
"अतिविहारेण" इति पाठेऽपि स एवार्थः \। तेन **श्रान्तानां**
**शन्तमेन** परम-सुखात्मकेन **पाणिना** **प्र**कर्षेण **अमृजत्,**
स्वेद-बिन्द्व्-अपसारणालक-संवरणादिना उज्ज्वलयामास \। यतः
**करुणः** पर-दुःखासहिष्णुत्व-भावः \। सत्य् अपि कारुण्ये न
साधारण्ये, **तासां** तु तानि प्रामृजद् इति परम-वैशिष्ट्यं दर्शितम् \।
**प्रेमा** हि साद्गुण्यानुसन्धानेन अहंता-ममतैकतर-विषयत्वे च जाता
\। चेतसि स्निग्धता तत्रापीदृश-भाव-मयीति परम एव विशिष्टः स्वयं
कारुण्यादिकम् अन्तर्भावयति \। **शन्तमेन** इति स्पर्श-मात्रेणापि
स्वभावतः परम-सुख-करत्वं \। तत्र च प्रमार्जनम्, तत्रापि
प्रेम्णा, तत्र च शन्तमेनेति परम-सन्तोषणम् उक्तम् \। **अङ्ग** इति
प्रेम-सम्बोधने \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं रममाणस् तासां श्रमम्
आलोक्य स्वयम् एव तद्-अपनोद-विनोदं चकारेत्य् आह---**तासाम्** इत्य्-आदि
\। **शन्तमेन** सुशीतलेन **पाणिना** **वदन**-मार्जनेनैव श्रमो
दूरीकृतः \। पुनर् उत्साह-वृद्धिं कारयामासेत्य् अर्थः \।\।२१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं तत्-संमाननम् एकेन
श्री-कृष्णेन कृतम् इति \। श्री-शुकः स्वानुभवम् एव कथयति---**तासाम्**
इति \। **अतिविहारेण** रास-रभसेन निकुञ्जादिषु सुरताभिनिवेशेन वा
**श्रान्तानां** संवर्धयितुम् अशक्तानां चैवाङ्गम् इव प्राप्तानां तासां
पञ्च-विधानाम् अपि **वदनानि शन्तमेन** परम-सुख-करेण
मधुर-रसं नवीकार्तुं **पाणिना** इति एक-वचनं
विग्रहस्यैकत्व-विवक्षयेति \। **प्रामृजत्** प्रस्वेद-जल-कणान्
अपसारितवान् स्वच्छेष्व् अप्य् अलिकेषु गण्ड-मण्डलावलम्बनादिना
मधुर-रसस्य पुनर् अपि नवीकरणम् इति प्र-शब्दस्यार्थः \। यतः
**करुणः** \। अतः करुण-रसस्य मधुर-रसगम् एव \। एक-वचनेन
स्वरूपैक्यम् एवाभिप्रेतम् \। **प्रेम्णा** इति तासु प्रीत्य्-अतिशयेन
श्री-कृष्णस्य तद्-आराधनं परम-पुरुषार्थम् इत्य् अपि सूचितम् \।
**अङ्ग** इति सम्बोधनेन श्री-कृष्णस्य तद्-आयत्त्वं ज्ञाप्यते \। तद् एवं
सर्वासां युगपद् वदन-मार्जनादि एकस्यैव पाणी
लाघव-प्रदर्शनाचिन्त्य-शक्ति-प्रकटनम् इति तात्पर्यार्थः \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तासां** **रति-विहारेण**
\। तासाम् "अतिविहारेण" इति च पाठः \। **श्रान्तानाम्** इति---तासां
रति-श्रान्तिम् आलक्ष्य करुणः रमणाद् विरतोऽभूद् इत्य् अर्थः\।
**शन्तमेन** सुखमयेन \। **प्रामृजद्** इत्य् उपलक्षणं,
वीजनानुलेपन-प्रत्यङ्ग-प्रसाधन-वीटिका-प्रदानान्य् अपि चक्रे
\।\।२१\।\।[^१६४]

**\॥।**

[^१६४]: प्रामृजत् इत्य् उपलक्षणम् \। रमण-समये व्यतस्तानां
    केश-भूषा-वस्त्रादीनाम् अपि संस्कारः प्रेम्णा कृत इति ज्ञेयम् \।\। इति
    रसामृते २.४.३४ पद्यस्य टीकायां विश्वनाथः \।


\।\। १०.३३.२२ \।\।

गोप्यः स्फुरत्-पुरट-कुण्डल-कुन्तल-त्विड्-

गण्ड[^१६५]-श्रिया सुधित-हास-निरीक्षणेन \।

[^१६५]: गुण


मानं दधत्य ऋषभस्य जगुः कृतानि

पुण्यानि तत्-कररुह-स्पर्श-प्रमोदाः \।\।

**श्रीधर-स्वामी (भावार्थ-दीपिका) :** ततोऽतिहृष्टानां गोपीनां चरितम्
आह---**गोप्य** इति \। **स्फुरतां** स्वर्ण-**कुण्डलानां कुन्तलानां**
च, **त्विषा** **गण्डेषु** या **श्रीः**, तया **सुधितेन** अमृतायितेन
**हास**-सहितेन **निरीक्षणेन** च **ऋषभस्य** पत्युः कृष्णस्य
**मानं दधत्यः** पूजां कुर्वत्यस् तत्-कर्माणि **जगुः** \। तस्य
**कररुहैर्** नखैः **स्पर्शेन प्रमोदो** यासां ताः \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *ततो*
भगवत्-कृत-स्वेद-मार्जनाद्य्-अनन्तरम्\। ***स्फुरतां***
देदीप्यमानानां चलतां वा \। **त्विषा** दीप्त्या \। *तया* श्रिया *\।
अमृतायितेन* अमृतवद् आह्लाद-जनकेन \। **मानं** सत्कारम् \। \"अहो
भगवता कृतार्थीकृता स्मः !\" इत्य्-आदिकम् \। **दधत्यः** कुर्वत्यः \।
*तस्य* कृष्णस्य \। **प्रमोदः** प्रकृष्टानन्दः \। *नख*-क्षतस्यापि
शृङ्गाराङ्गतात्रोक्तेति \।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततः प्रहृष्टा
निज-देहादिना त्रिधा तं प्रहर्षं सञ्जनयामासुर् इत्य् आह---**गोप्य**
इति \। तत्र **स्फुरद्** इति सौन्दर्येण, **सुधित-** इति भावेन,
**जगुर्** इति सङ्कीर्तनेन \। **ऋषभस्य** पुरुष-श्रेष्ठस्य इति तस्य
परम-वैदग्ध्यादिकम् उक्तम् \। तासाम् अपि सिद्धम् एव \। अत एव तस्य
**मानं दधत्य** उक्त-प्रकारैः सम्मानं कुर्वत्यः \।

यद् वा, अहो मम धन्यत्वं यस्येदृश्यो वध्व इत्य् एतादृशं तस्य गर्वम्
अर्पयन्त्यः ऋषभत्वात् तत्-कृतानाम् अपि श्रेष्ठत्वं सूचितम् \। तद् एव
दर्शयति---**पुण्यानि** साक्षात् पुण्य-रूपाणि सुखात्मकानि वा **जगुः** \।
तत्र हेतुः---**तस्य कररुहैः स्पर्शाद्** गाने तदानीम् एव तेन
क्रियमाणात् \। किं वा, पूर्व-कृतात् \। यद् वा, मुख-माज्जने **गण्डेषु**
जातात् \। **प्र**कृष्टो **मदो** यासां ता इति रत्य्-आदि-परिश्रान्तानाम् अपि
गाने श्रमाभावो रस-विशेषश् च बोधितः \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततः प्रहृष्टाः निज-देहादिना
त्रिधा, तस्य प्रहर्षं सञ्जनयामासुर् इत्य् आह---**गोप्य** इति \।
तत्रास्फुरद् इति सौन्दर्येण **सुधित**- इति भावेन **जगुर्** इति
सङ्कीर्तनेन \। **ऋषभस्य** इति तैर् व्याख्यातम् \। अत्र **ऋषभस्य**
पत्युः श्री-कृष्णस्येत्य् अत्रायम् अभिप्रायः \। कृष्ण-वध्वः \[भा।पु।
१०.३३.८\] स्वयम् एव श्री-मुनीन्द्रेण व्यक्तीकृते वयं कथं गोपयामः ?
तस्माद् अस्माभिर् अव्याख्याता अपि दयित-रमणादि-शब्दाः केन वान्यथा
मन्तव्या इति \। तदा च परस्परम् अनन्य-भावेनाव्यक्तेर्
दाम्पत्य-स्फूर्त्या तस्य **मानं दधत्य** उक्त-प्रकारैः पूजां
कुर्वत्यः \।

यद् वा, अहो मम धन्यता यस्येदृश्यो वध्व इत्य् एतादृशं तस्य गर्वम्
अर्पयन्त्यः **पुण्यानि** पुण्य-कराणि चारूणि च **जगुः** \। पुण्यं तु
चार्व् अपि इत्य् अमरः \। तस्यैक-शेषत्वात् गाने हेतुः, **तस्य
कररुहैः** स्पर्शानुगाने गुणवत्योऽप्य् एताः कृत-मौना इति
प्रणय-कोपने तत्-प्रवर्तनाय किञ्चिन् मोदनात् प्रकृष्टो मोदः कासाञ्चिद्
यासां ताः इति रत्य्-आदि-श्रान्तानाम् अपि गाने रसोल्लासो बोधितः \। तासाम्
\[२१\] इत्य्-आदि-द्वये हेला-नामायम् अनुभावः, यथा---

> चित्तस्याविकृतिः सत्त्वं विकृतेः कारणे सति \।
>
> तत्राद्य विक्रिया-भावो बीजस्यादि-विकारवत् \।\। \[र।सु। १.१९२, उ।नी।
> ११.७\]
>
> ग्रीवा रेचक-संयुक्तो भ्रू-नेत्रादि-विकाश-कृते \।
>
> भावाद् ईषत् प्रकाशो यः स हाव इति कथ्यते \। \[उ।नी। ११.९\]
>
> हाव एव भवेद् धेला व्यक्तः शृङ्गार-सूचकः \।\। \[उ।नी। ११.११\] इति
> \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं श्रमापनोदे सति पुनर्
उत्साहवत्यस् तम् एव जगुर् इत्य् आह---**गोप्य** इत्य्-आदि \। **गोप्य
ऋषभस्य कृतानि** लीला **जगुः** \। कीदृशानि ? **पुण्यानि**
पुण्य-जनकानि \। तान्य् एव वक्ष्यति---विक्रीडितं व्रज-वधूभिर्
\[भा।पु। १०.३३.४०\] इत्य्-आदि \। **ऋषभस्य** परात्परस्य
श्री-कृष्णस्येत्य् अर्थः \। किं कुर्वत्यः ? **स्फुरन्त्या पुरट-कुण्डलानां
कुन्तलानां** च **त्विषा गण्डयोर्** या **श्रीः**, तया **सुधितः**
सुधया व्याप्तो यो **हासः,** तत्-सहितेन **न्रीक्षणेन** च **मानं
दधत्य** सम्मानं वहन्त्यः कुर्वत्य इति वा \। आद्ये
**स्फुरत्-पुरट-कुण्डल-** इत्य्-आदि तृतीयान्त-पद-द्वयं कृष्णस्येति
मन्तव्यम् \। द्वितीये तासाम् एव \। पुनः कीदृश्यः ?
**तत्-कर-रुह-स्पर्शेन प्र**कृष्टो **मोदो** यासाम् \।\।२२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तद् एवं श्री-कृष्ण-कर्तृकं
तासां सम्माननम् उक्त्वा उज्ज्वल-रसाविर्भूते सति ताभिः कृतं
श्री-कृष्णस्य सम्माननम् आह---**गोप्य** इति \। **गोप्यः** **ऋषभस्य**
प्रेष्ठस्य वा उज्ज्वल-रसोद्दीपनेन श्रेष्ठत्वं सूचितम् इति \। तस्य
**मानं** सम्माननं **दधत्यः** पोषयन्त्यः, तत्र साधनम्
आह---**स्फुरद्** इति **स्फुरत्-कुण्डलानां कुन्तलानाम्** अलकानां
**त्विट्** येषु तेषां **गण्डानां** कपोलानां **श्रिया** शोभया
नृत्य-विशेषे कुण्डलानां अलकानां गण्डेषु स्वत एव स्फूर्तिर् भवति \।
इदम् एव सम्माननं स्व-शोभा-सवर्णम् इति \। तत् **सुधितो हास**
उज्ज्वलो हासः चातुरक्षिके दर्शने निरर्गलो **हासो** भवतीति,
मधुर-रसस्यायं स्वभावः \। तत्-पूर्वकं **निरीक्षणेन** चेति
स्व-हृदय-समर्पणम् \। **ऋषभस्य** अत्राप्य् अन्वयः \। **पुण्यानि**
श्रवण-मात्रेणान्येषां पावनानि **कृतानि** गोवर्धनोद्धरणादिणि
रहस्यानि **जगुः** \। गानोद्दीपकम् आह---**तत्-कररुहैर्** नखैर् यः
**स्पर्शः** सदयं नख-क्षतादिना स्पर्शः बालानाम् इदं यत्
नख-क्षतायोग्यत्वात् स्पर्श इत्य्-उक्तेः \।

एतास् तु कुमार्य एव **कुण्डल**-धारण-लिङ्गात् \। प्रौढानां
ताटङ्क-धारणस्य प्रसिद्धत्वाद् इति \। तेन कटक-स्पर्शेन
**प्र**कृष्टो **मोद** आनन्दो यासां ताः \। यद् वा, **स्फुरतोः
पुरट-कुण्डलयोः कुन्तलानां** च **त्विट्** ययोर् **गण्डयोः**
**स्मित-सुधित-हास-निरीक्षणेन** चोपलक्षितस्य **ऋषभस्य**
**मानं** साधु साध्व् इति पूजां कुर्वत्यस् **तस्य कृतानि** **पुण्यानि**
तनु-सङ्गादीनि सुखानि **जगुः** \। \ऽअन्यत् समानम् \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च ताः
स्वाधीन-कान्त्याः कान्त-परिधापि-रत्नालङ्काराः कुञ्जेभ्यो निष्क्रम्य
मिलिता रासोत्सव-समाप्ति-सूचकं मङ्गलं जगुर् इत्य् आह---गोप्य इति \।
**स्फुरतां** स्वर्ण-**कुण्डलानां कुन्तलानां** च **त्विषा गण्डेषु** या
**श्रीः**, तया **सुधितेन** अमृतायितेन **हास**-सहित-**निरीक्षणेन
ऋषभस्य** पुरुष-श्रेष्ठस्य कृष्णस्य मानसादरं **दधत्यः**
**कृतानि** तत्-कर्माणि **जगुः** \। **पुण्यानि** चारूणि अस्य
**कररुहाणां** नखानां **स्पर्शेन** **प्र**कृष्टो **मोदो** यासां ताः
\।\।२२\।\।

**\॥।**

\।\। १०.३३.२३ \।\।

ताभिर् युतः श्रमम् अपोहितुम् अङ्ग-सङ्ग-

घृष्ट-स्रजः स[^१६६] कुच-कुङ्कुम-रञ्जितायाः \।

[^१६६]: स्व- इति पाठः।


गन्धर्व-पालिभिर् अनुद्रुत आविशद् वाः

श्रान्तो गजीभिर् इभ-राड् इव भिन्न-सेतुः \।\।

**श्रीधर-स्वामी (भावार्थ-दीपिका) :** अथ जल-केलिम् आह---ताभिर् इति
\। तासाम् अङ्ग-सङ्गेन घृष्टा संमर्दिता या स्रक् तस्याः अत एव तासां
कुच-कुङ्कुमेन रञ्जितायाः सम्बन्धिभिर् गन्धर्व-पालिभिर् गन्धर्वपा
गन्धर्व-पतय इव गायन्तो योऽलयस् तैर् अनुद्रुतोऽनुगतः स कृष्णो वाः
उदकम् आविशत् \। भिन्न-सेतुर् विदारित वप्रः स्वयं
चातिक्रान्त-लोक-वेद-मर्यादः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ स्थल-क्रीडानन्तरम्
\। जल-केलिः जल-क्रीडा \। ताभिः गोपीभिः \। तासां गोपीनाम् \। अत एव
संमर्दनाद् एव \। गन्धर्वपेत्य् उपमेयोत्तर-समासः \।
गन्धर्वपास्तुबुर्वादय एव भगवल्-लीलाम् अन्वेष्टुम् अलि-रूपेणागता इति
ज्ञेयम् \। श्रान्त इति जलात्यन्तावगाहात् \। वप्रः तटः \। यद् वा, शृ
हिंसा तस्या अन्तो यस्य स श्रन्तः स एव श्रान्तः नित्य-निरस्त-मृत्युः \।
भिन्न-सेतुर् विशेषित-लोक-मर्यादः, भिन्नो विशेषे दलने इति कोशात् \।
पृथक् पृथक् स्थापित-तत्-तत्-सेतुर् इति \। एः कामस्य दीप्तिं राजति
क्षिपतीतीभ-राट् \। क्षेपेऽपि राज् धातुः \। गोपी-विषये गजि-शब्दस् तु
गज्-बे धातुः, गजीभिः बं कुर्वतीभिः \। भिन्न-सेतुर् इति गजस्य
मदातिरेक-सूचकेन कृष्णस्यापि तात्कालिक-हर्षातिरेकम्
आह---भिन्न-लोक-वेद-धर्म-मर्याद इत्य् अर्थः \। एतद्-अर्थाश्रयणे
तु---कृष्णे स्व-धामोपगते धर्मः कं शरणं गतः इत्य् उक्ति-विरोधः
स्याद् इति \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततः परम-हृष्टस्य
श्री-भगवतोऽपि प्रेम-चेष्टितम् आह---ताभिर् इति त्रिभिः \। श्रमं तासाम्
आत्मनश् चापोहितुम् अपनेतुम् \। तत्र च सच्-चिद्-आनन्द-घन-मूर्तेर् अपि
क्रीडायाम् आवेशेन परम-वैद्ग्ध्यादि-सूचनार्थम् \। प्रस्वेद-कणिकादिना
सौन्दर्य-विशेष-प्रदर्शनेनार्थं च श्रमः सम्भाव्य एव \।
अङ्ग-सङ्गेत्य् अनेन पद्मिनी-स्त्री-वर्ग-पूज्य-पादानां तासाम् अङ्गतः
स्वाभाविक-परमामोद-सञ्चारोऽभिप्रेतः \। किं च, कुचेति \। अत
एवानुद्रुतः स्रक् कौन्दी ज्ञेया \। कुन्द-स्रजः कुल-पतेः \[भा।पु।
१०.३०.११\] इति पूर्वोक्तेः \। परम-शुभ्रत्वेन
कुङ्कुम-रञ्जितत्व-सम्पत्तेश् च स्रक्-सम्बन्धित्वेन तदानीम् अलीनां तत्र
स्थिति-योग्यता \। तथा गन्धर्व-पति-सदृशता \। तत्र तेषाम् एव गीतिश्
च बोधिता \। एवं जल-क्रीडायां कामोद्दीपन-सामग्री च दर्शिता \। स
परम-विनोदो वाः यामुनम् आविवेश आसक्त्या प्राविशत् \। दृष्टान्ता
गजेन्द्रस्य बह्वीभिर् गजीभिः सह जल-विहारासक्त्य्-आद्य्-अनुसारेण \।
अन्यत् तैर् व्याख्यातम् \।

यद् वा, गन्धर्व-पा गायन-श्रेष्ठाः, गन्धर्वो मृग-भेदे स्याद् गायने
खेचरेऽपि च इति विश्वः \। ते च ते च अलयश् च तैर् इति
जल-क्रीदा-योग्यम् उत्तम-गीतम् उक्तम् \। यद् वा, काभिर्
भगवद्-अङ्ग-सङ्गेन धृष्ट-स्रजो याः \। याश् च निज-कुच-कुङ्कुमेन
रञ्जिता रत्य्-आवेशेन सर्वाङ्गेषु सम्पृक्तास् ताभिः \। अत एव तासां श्रमम्
अपनेतुं न केवलं तासाम् एव स्वस्यापीत्य् आह---श्रान्त इति \। अन्यत्
समानम् \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततः परम-हृष्टस्य
श्री-भगवतोऽपि प्रेम-चेष्टितम् आह---ताभिर् इति त्रिभिः \। श्रमं तासाम्
अपोहितुम् अपनेतुम् \। तादृश-प्रेम-मय-मधुर-नर-लीलाविष्टत्वाद्
आत्मनश् चेत्य् अर्थः \। अङ्ग-सङ्गेत्य् अनेन पद्मिनी-स्त्री-पूज्य-पादानां
तासाम् अङ्गतः स्वाभाविक-परमामोद-सञ्चारोऽभिप्रेतः \। किं च,
स्व-कुचेति स्व-शब्दोऽत्रषाधारणार्थः \। अत एवानुद्रुतः स्रक् कौन्दी
ज्ञेया \। परम-शुभ्रत्वेन कुङ्कुम-रञ्जितत्व-सम्पत्तेः \। एवं
जल-क्रीडायां कामोद्दीपन-सामग्री च दर्शिता \। वाः यामुनम् आविशत्
आसक्त्या प्राविशत् \। दृष्टान्तो गजेन्द्रस्य बह्वीभिर् गजीभिः सह
जल-विहारासक्त्य्-आद्य्-अनुसारेण \। अन्यत् तैः \।

यद् वा, गन्धर्व-पा गायन-श्रेष्ठाः, गन्धर्वो मृग-भेदे स्याद् गायने
खेचरेऽपि च इति विश्वः \। त एव येऽलयश् च तैः \। इति
जल-क्रीदा-योग्यम् उत्तम-गीतम् उक्तम् \। यद् वा, काभिः
श्री-भगवद्-अङ्ग-सङ्गेन धृष्ट-स्रजो याः \। याश् च निज-कुच-कुङ्कुमेन
रञ्जिता रत्य्-आवेशेन सर्वाङ्गेषु सम्पृक्तास् ताभिः \। अत एव तासां श्रमम्
अपनेतुं न केवलं तासाम् एव स्वस्यापीत्य् आह---श्रान्त इति \। भिन्नेत्य्
उपमानेऽपि श्रान्तत्वे हेतुः---भिन्न-सेतुर् इव कृत-लीलौद्धत्य इत्य्
अर्थः \। अ कुचेति स्वाभिलम्पतः पाठः स श्री-कृष्ण इति व्याख्यानात्
स्वेत्य् अस्याव्याख्यानाच् च \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ पुनः श्रमोत्पत्तौ
तद्-अपनोदाय जल-क्रीडारभसम् आह---ताभिर् युत इत्य्-आदि \। ताभिर्
युतः सहितो वार् वारि अर्थात् कालिन्द्याः \। ततश् च कृष्णोपवने \[भा।पु।
१०.३३.२५\] इत्य्-आदेर् वक्ष्यमाणत्वात् \। किं कर्तुम् ? श्रमम् अपोहितुं
दूरीकर्तुम् \। कीदृश्याः यमुनायाः ? अङ्ग-सङ्गेन घृष्टो म्लाना स्रजो यासाम्
\। प्रवेश-समये तेन च ताभिश् च म्लाना माला उत्तार्य तस्यां न्यस्ता इति
भावः \। स्वस्मिन्न् आत्म-विषये कुच-कुङ्कुमैर् गोपाङ्गनानां
कुच-कुङ्कुमानि तै रञ्जितायाः \। आदौ तासां कुच-कुङ्कुमानि कृष्णे
लग्नानि, पश्चात् तद्-अङ्ग-च्युतैः सापि रञ्जितासीद् इति भावः \। अत्र
स्व-शब्दः कृष्ण-परः, आदिशद् इति कर्तृ-प्रत्यया कर्त्रा सह
स्व-शब्दस्य सम्बन्धात् \। अथवा, स्वस्य च कुचानां गोपाङ्ग्ना-स्तनानां
च यानि कुङ्कुमानि तै रञ्जितायाः \। अत्र स्व-शब्दस्य कृष्ण-परत्वम् \।
मालाङ्ग-रागाभ्यां कालिन्दीं भूषयित्वा तत्राविशद् इति भावः \।
गन्धर्वान् पान्तीति गन्धर्वपास् तत्-स्वरूपा ये\ऽलयस् तैः सह तेषां
गान-शरणानन्देन तन्-निवृत्तेर् अस्वीकाराद् अनुद्रुतो निकटम् आसाद्य
त्वरया धावन् ताभिर् युत इति \। ताश् च तथा कौतुकेन तथवोचितम्
इति भावोक्तिः \। क इव ? श्रान्ताभिर् गजीभिः श्रान्तो गजराड् इव \।
भिन्न-सेतुः गज-पक्षे भिन्न-वप्रः, पक्षे
अतिक्रान्त-काम-तन्त्र-मर्यादः \। तथा च---रति-चक्रे प्रवृत्ते तु
नैव शास्त्रं न च क्रमः इति \। अथवातिक्रान्त-लोक-वेद-मर्याद एव
\।\।२३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं रत्य्-अभिनिवेशेन
श्रान्तानाम् अपि गाने सुख-विशेषो दर्शितस् तेन च श्रमाभावोऽपि सूचित
इति \। इदानीं पुलिन-लीलातोऽपि जल-क्रीडा-सुखम् अनुभवितुं
रति-जनित-श्रमापनोदन-च्छद्मना जल-केलिना हृताभिर् इति तासां
स्व-कृत-रति-जनितं श्रमम् अपोहित्म् अपनेतुं वा जलम् आविशत् \। कीदृशः
? ताभिर् व्रज-सुन्दरीभिर् व्रज-सुन्दरीभिर् युतः \। पुनः कीदृशः ?
अङ्ग-सङ्ग-घृष्ट-स्रजः, अङ्गयोः सङ्गेनाश्लेषेण घृष्टा सम्मर्दिता स्रक्
कुन्द-कुसुम-माला तस्या सम्बन्धिनीर् गन्धर्व-पतय इव गान-कर्तारस्
तेषां तेऽलयस् तैर् अनुद्रुतोऽनुगत इत्य् अर्थः \। सत्सु अन्याम्
एवान्तरङ्गो गायक-वादक-सम्पत्ति-प्रदर्शितत्वात् \। अत एवालिभिर्
एवानुगत इत्य् उक्तम् \। कीदृशायाः स्रजः ? स्व-कुच-कुङ्कुम-रञ्जितायाः
स्व-शब्देन व्रज-सुन्दर्यस् तासां कुङ्कुमै रञ्जितायाः, अनेन
सौगन्ध्य-वैशिष्ट्यं सूचितम् \।

यद् वा, स्वा स्वकीया चासौ कुङ्कुम-रञ्जिता या स्रक् श्री-कृष्णस्यैव माला
तासां कुच-कुङ्कुमै रञ्जिता पर-भागंनीता \। अनेनैतत् सूचितं
श्री-कृष्णाङ्ग-सौगन्ध्यं पद्मिनी-जातीनाम् एतासां
स्वाभाविक-देह-सौगन्ध्यं कुच-कुङ्कुमस्य सौगन्ध्यं
कुन्द-कुसुम-स्रजः स्गन्ध्यम् एतत्-सौगन्ध्य-चतुष्टय-लुब्धैस्
तत्-परिपुष्टैर् अन्तरङ्गैर् अलिभिर् अनुगतः \।
कालिन्दी-सम्बन्धि-शैत्य-कर्बुरितं सौगन्ध्यम् अनुभवितुं वनेऽपि
तत्र तद्-अङ्ग-परिमलं प्रत्यक्षीकर्तुम् एव परितः स्थिता इत्य् अर्थः
\। या व्रज-सुन्दर्यस् तस्याङ्ग-सङ्गेन घृष्टा सम्मार्जिताः स्रजो यासां
ताः \। अत एव रत्य्-अभिनिवेशेन यत् श्रम-वारि तेन स्वाङ्गानि
निज-कुच-कुङ्कुमैर् एव रञ्जितानि यासां ताभिर् युत इति जल-केलिष्व्
अनुरूपं दृष्टान्तम् आह---न केवलं ता एव श्रान्ताः, किं तु श्री-कृष्णोऽपि
इत्य् अत्र दृष्टान्त इभ-राड् इव अविचारे हेतु-गर्भ-विशेषणम्
आह---श्रान्त इति \। श्रान्तस्य विचारासामर्थ्यात् \। जल-क्रीडायां
गजस्यैवौद्धत्यं गजीभिः करिणीभिः सह जले विहरति \। कीदृशो
भिन्न-सेतुः जल-रक्षार्थं सेतवो बध्यन्तेतान् विदार्य जले प्रविशति
\। परिणामे विचाराभावः सूचितः \। इभ-राड् इवेत्य् अत्र स्वरूपैक्ये
गजीभिर् इत्य् अनेन तासां बहुत्वं च सूचितम् \। श्री-कृष्णोऽपि
वेद-कृत-मर्यादातिक्रमात् च भिन्न-सेतुर् इत्य् उक्तम् \। न ह्य् एतादृशी
रतिः क्वापि दृष्टा श्रुता वा \। यथा भगवत अचिन्त्यातर्क्य-शक्तिमत्त्वं
तात्म तासाम् अपीति ज्ञेयम् \। भगवत्-प्रतिबिम्ब-रूपत्वात् तासाम् अन्यथा
सामरस्याभावः स्याद् इति \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च
रासोत्सवस्यावबृथ-स्नानम् इव जल-विहारम् आह---ताभिर् युतः \।
अपोहितुं दूरीकर्तुम् \। ताभिः काभिः ? याः स्व-कुच-कुङ्कुमैर् एव
रमण्य-व्यापार-वशेन रञ्जिताः, अङ्ग-सङ्गेनैव घृष्टाः संमर्दिताः
स्रजो यासां ताः \। स कुचेति पाठे स श्री-कृष्णः\। गन्धर्वो मृग-भेदे
स्याद् गायने खेचरेऽपि च इति [विश्व-प्रकाशाद्]{।मर्क्} गन्धर्वपा
गायन-श्रेष्ठा ये अलयस् तैर् अनुद्रुतः सन् वा यामुनं जलम् आविशत् \।
भिन्न-सेतुर् विदीर्णावरणः \। कृष्ण-पक्षे अतिक्रान्त-लोक-मर्यादः
\।\।२३\।\।

**\॥।**

\।\। १०.३३.२४ \।\।

सोऽम्भस्य् अलं युवतिभिः परिषिच्यमानः

प्रेम्णेक्षितः प्रहसतीभिर् इतस् ततोऽङ्ग \।

वैमानिकैः कुसुम-वर्षिभिर् ईड्यमानो

रेमे स्वयं स्व-रतिर् अत्र गजेन्द्र-लीलः \।\।

**श्रीधर-स्वामी (भावार्थ-दीपिका) :** स्व-रतिर् आत्मारामोऽपि अत्र
गोपी-मण्डलेऽम्भसि वा \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परिषिच्यमान इति \।
नाना-जल-क्रीडा-भेदैर् आर्द्रीक्रियमाणः \। जल-क्रीडा-भेदास् तु
कृष्ण-कर्णानन्दे उक्ताः, तथा हि---

करयोर् वामाङ्गुष्ठ-मूलम् आपीड्य तर्जन्याद्य्-अङ्गुलीभ्र् मिथः
संयोग-रूप-समपुटेन क्षिप्तं जलं यदि लक्ष्यीकृतं न स्पृशेत् तर्हि
पराजितः स्पृशे चेज् जित इत्य् एको भेदः \।

गण्डूषो यस्य लक्स्याद् अर्वाक् पतेत् स पराजितः, लक्ष्यं स्पृशेच् चेज् जित
इति द्वितीयो भेदः \।

यस्य स्तनोरोभ्यां जल-ताडनेऽल्पास् तरङ्गाः प्रादुभवेयुः, स पराजितः
\। बहवश् चेज् जित इति तृतीयो भेदः \।

इतरेतरम् अङ्गुलीभिर् गृहिट-मणिबन्धेन बाहु-द्वये
नालोडित-जलोत्थ-फेनं यस्याचिरं लीयते स पराजितः \। यस्य तु
चिरेण स च जित इति चतुर्थो भेदः \।

श्रोणि-बिम्ब-ताडित-पश्चाज्-जलैर् यः पङ्क्ति-त्रुटितो भवेत् स पराजितः
\। अन्यस् तु जित इति पञ्चमो हेदः \।

इत्य् एवम् अपरेऽपि नाना सन्तीति \। इतस् ततः सर्वाङ्गेषु \।
कुसुम-वर्षिभिर् इति \। कृष्ण-भङ्गं क्रीडायां वितर्क्य
बल-वृद्ध्य्-अर्थम् इव जय-जयेत्य् एवं स्तूयमानः \। वैमानिकैर् इति
पुंस्त्वेन पुरुषैर् एव स्त्रीणां तासां व्रज-सुन्दरी-पक्ष-पातित्वेन
कुसुम-वर्षादाव् अप्रवृत्तेः \। व्रज-सुन्दरी-विजये तु देवीहिर् एव
पुष्प-वृष्टिर् जय-जयेति शब्दश् च क्रियेत, न तु देवैरिति \।
गोपी-मण्डलस्य भेदाशङ्क्याह---अम्भसि वेति \। स्व-रतिः स्वस्मिन् स्वेन
वा रतिर् न परत्र परेण वा यस्य स तथेति \। अनेन तत्-तत्-काले
रमण-कथनं विशेष-स्मरणाय वा सुर-जन-मोहनायेति बाध्यम् \।
अन्यथा---आत्म-क्रीड आत्म-रतिः इति च श्रुतिर् व्याकुप्येतेति \। गजेन्द्र
इव लीला यस्येति तथा \। गजो माने हस्तिनि च मुख्ये शब्द-युते तथा
इति निरुक्तेः \। राजेन्द्राणां वेद-शब्द-युतानां शिष्टानां लीला यस्य स
तथेति \। यदा यदा हि धर्मस्य ग्लानिर् भवति भारत \[गीता ४.६\]
इत्य्-आदि-स्मृतेर् धर्म-प्रवर्तक इत्य् अर्थः सम्यक् \।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** जल-क्रीडाम् आह---स इति
\। स परम-कौतुकी \। अम्भसि जल-मध्ये \। इतस् ततः सर्व-दिक्षु \।
अलम् अतिशयेन परितः सर्वाङ्गेषु सिच्यमानोऽम्भसैव स्वयं
स्वातन्त्र्येण रेमे \। यद् वा, स्वयम् अपि तथैव ताः सिञ्चन्न् इत्य् अर्थः
\। युवतिभिर् इति काम-रसमत्त्वम्, तादृश-सेक-सामर्थ्यं च दर्शितम्
\। प्रहसनीभिः प्रकर्षेणोच्चै हसन्तिभिर् इति सह-कौतुकेन तस्य
भङ्ग-वितर्कणेन वा, तस्य तु तेन प्रेमैव विवृद्धम् इत्य्
आशयेनाह---प्रेम्णा प्रेम-रसेनोक्षितः सिक्तः सन् \। पाठान्तरे
प्रेम्नोक्षितो दृष्टः \। अङ्गेति प्रहर्ष-सम्बोधने \। वैमानिकैर् इति
क्षिपद्भिः सधिर् ईड्यमानः साधु साध्व् इति \।

यद् वा, तस्य भङ्गं वितर्क्य बल-वृद्ध्य्-अर्थम् इव जय जयेत्य् एवं
स्तूयमानः \। ततश् च वैमानिकैर् इति पुंस्त्वेन पुरुषैर् एवेति ज्ञेयम्
\। स्त्रीणां लज्जया विमोहेन वा तत्राशक्तेः \। किं वा, तासां
गोपी-पक्ष-पातित्वेन कुसुम-वर्षादाव् अप्रवृत्तेः \। अतः स्वयम् इत्य्
अस्यात्रैवान्वयः \। स स्वयम् एक एव तैः स्तूयमानः \। अन्यत् तैर्
व्याख्यातम् \।

यद् वा, स्वेषु निज-जनेष्व् एव रतिः प्रीतिर् यस्य सः \। अतः स्वस्य
जयाद् अपि तासां जयेन सन्तोषात् तास् तथा चक्रुर् इति भावः \। यद् वा,
ननु श्री-गुरो ! कृपया तज्-जल-क्रीडां विस्तार्य वर्णयेति चेत्,
तत्राह---स्वा असाधारणा रतिर् जलादि-क्रीडा यस्य सः \। अतो
दृष्टान्ताद्य्-अभावेन सा विस्तरेण वर्णयितुं न शक्यत इत्य् अर्थः \।
एवम् अत्रान्ते वक्ष्यमाणात् श्री-हरि-वंशोक्ताच् च द्वारका-जल-विहाराद् अप्य्
अत्र विशेषः \। गजेन्द्रवल् लीला यस्य सः, पूर्वोक्ताभिप्रायम् एव \। यद्
वा, तादृश-जल-सेकेऽपि गजेन्द्रस्येव सुख-भर-विवक्षयायं दृष्टान्तः
\।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** जल-क्रीडाम् आह---स इति \।
स परम-कौतुकी युवतिभिस् तादृश-क्रीड-रस-मत्ताभिस्
तादृश-प्रवीणाभिस् ताभिर् इत्य् अर्थः \। इतस् ततः सर्वासु दिक्षु
स्थित्वाम्भसि जल-मध्येऽर्थाद् अम्भसैव सिच्यमानः प्रेम्नोक्षित इत्य्
अपि पीठः \। न केवलं तेन बहिर् एव सिक्तः \। अपि तु प्रेम्णोऽन्त अपि
ऊक्षितः सिक्त इत्य् अर्थः \। इत्य् अन्तर् बहिर् इति तत्-क्रीडासक्तत्वं
दर्शितम् \। किं कुर्वतीभिः परिहास-रसात् प्रकर्षेण हसन्तीभिस्
तादृशः सन् स्वयम् अपि रेमेतथैवान्तर् बहिर् अपि रेमे तथैवान्तर्
बहिर् अपि तेन ताः सिञ्चति स्मेत्य् अर्थः \। कथं-भूतोऽपि स्व-रतिर् अपि
तादृशोऽपि कथं-भूतः सन् गजेन्द्रस्य लीलेव परमाशक्तिमयी लीला
यस्य तादृशः सन् पुनः कीदृशोऽपि सन् वैमानिकैः कुसुम-वर्षिभिर्
ईड्यमानः सदा सर्वत्र स्तूयमानतया प्रकट-परममहिमापि सन्न् इत्य्
अर्थः \। तेषां तादृश-लीला-परिकरतायाम् अयोग्यत्वात्, नान्यथा तु
विशेष्व्याख्येयम् \। अङ्गेति हर्ष-सम्बोधने \। अन्यत् तैः \।

यद् वा, स्वेषु निज-जनेषु स्वासु तास्व् एव वा रतिः रागो यस्य सः \। अतः
स्वस्य जयाद् अपि तासां जयेन सन्तोष इति भावः \। यद् वा, कृपया
तज्-जल-क्रीडां विस्तार्य चेत् तत्राह---स्वा असाधारणी रतिर् जलादि-क्रीडा
यस्य सः \। अतो दृष्टान्ताद्य्-अभावेन सा विस्तरेण वर्णयितुं न शक्यत
इत्य् अर्थः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** जल-क्रीडा-प्रकारम्
आह---सो\ऽम्भस्य् अलम् इत्य्-आदि \। अलम् अत्यर्थम् \। युवतीभिः परितः
सिच्यमानो\ऽपि प्रेम्णैवोक्षितः, न तु तैस् तैर् जलैः \। इतस् ततः परि
सर्वतो-भावेन सिच्यमानत्वे\ऽपि सेक-कृत-परिभवं न सेदिवान् इत्य्
अर्थः \। अत एव कुसुम-वर्षिभिर् वैमानिकैर् जय जयेति ईरितः स्तुतः
प्रहसतीभिः प्रकर्षेण हसन्तीभी रेमे इति स्वयम् अपि ताः सिषेचेत्य्
अर्थः \। स्वासु तासु रतिर् यस्य \। गजेन्द्र-लील इति
दीर्घ-कर-दण्ड-जल-सेके दृष्टान्तः \। स्वयं रेम इत्य् अन्वयः \।
स्वस्मिन् रतिर् वा तासां तथाविध-जल-सेकाश्रयत्वेन स्वस्मिन्न् एव
समाधिका रतिर् भवतीति भावः \।\।२४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदानीं जल-केलि-सम्भ्रमम्
आह---स इति \। रत्य्-अभिनिवेशेन यः श्रान्तः
व्रज-सुन्दरी-जीवातु-भूतः स इति \। अम्भसि जल-मध्ये युवतिभिस्
तरुणीभिर् अलम् अतिशयेन पराजयम् अनुसन्धाय परिसिञ्च्यमानः परितः
संवेष्ट्य इतस् ततः सर्व-दिक्षु सर्वाङ्गेषु सिच्यमानः स्वयम् अपि ताः
सिञ्चन् पराभवं नयन्न् इव रेमे \। युवतीभिर् इति रस-पूर्णत्वम् उक्तम्
\। प्रहसतीभिर् इति स्व-कृत-सेकोद्रेके तस्य पराजय-लक्ष्यादि-हासः
सूचितः \। पुनः कीदृक् प्रेम्णा ताभिर् ईक्षितो दृष्टः \। यद् वा, प्रेम्णैव
ईक्षितः, तद् उक्तं---प्रेमा भेद-रहितं यूनोर् यद् भाव-बन्धनं
\[र।सु।आ। २.२५८\] इति मूर्तिमता प्रेम्णा ईक्षितः कटाक्ष-विषयीकृतः,
अतस् ताभिः सह जले विजहारेति पाठान्तरे प्रेम्णोक्षितः प्रेम्णानुक्षितः
अन्तः सिक्त इत्य् अर्थः \। बहिस् तु जलैः सिक्तः \। अयम्
अभिप्रायः---यथा जलैः सिक्तो वृक्षः पल्लवितो भवति, तथात्र
नवानुराग-पयसि बहिर् अन्तः सिक्तः पल्लवितो जात इति पूर्वम् उक्तं
देवादीनां गान-वाद्य-पुष्प-वर्षाद्य्-अधिकृतानां मोहेन स्थगितत्वम् \।
इदानीं रासोपरमे जल-केलि-प्रारम्भे यथाधिकारं सर्वेषाम्
अवधान-प्रकारम् आह---वैमानिकैर् जल-केलि-सम्भ्रमम् आलक्ष्य
इन्द्राद्यैः कुसुम-वर्षिभिर् ईड्यमानस् तस्य पराजयं दृष्ट्वा उत्साहं
वर्धयद्भिः जय जयेति स्तूयमानः \। यद् वा, विरराम
नायिका-कृत-पराजयस्य रस-पोषकत्वात् तं दृष्ट्वा विस्मितैः साधु साध्व्
इति प्रशंसमानः \। यद् वा, एतेन सर्वातिरेकेणानेक-यूथानां तासां
सेक-कृत-पराजयम् आकलय्य तद्-अन्तरे कुसुम-वर्षिभिः साधु साधु
जय जयेति वाग्भ्यः स्तूयमानः स्वयं रेमे रतिं प्राप \। अङ्गेति
सम्बोधनेनाश्चर्य-श्रवणेऽवधापनं कारयति \। कीदृशः ? स्व-रतिर्
अपि आत्मारामोऽपि आत्मारामत्वम् अवगणय्य ताभिः सह रेमे इति \। यद् वा,
जय-दर्शनेन स्वेषु प्रियेषु गोपी-जनेष्व् एव रतिर् यस्य \। यद् वा, सा
स्वकीया असाधारणा अखण्डिता रतिर् यस्य \। यद् वा, स्वेषां गोपी-जनानां
रतिर् यस्मिन्, यथा जले सौक्षणं तया \। तथा रतेर् उत्कर्षम् इति
ज्ञापयितुं तेषां तत्त्वेनाह---गजेन्द्र-लील इति \। गजेन्द्रस्य लीलेव
लीला यस्येति उक्ताभिप्राय एव \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रेम्णेक्षितः प्रेम्णोक्षित
इति च पाठः \। स्वं धनं रतिः क्रीडैव यस्य सः\।\।२४\।\।

**\॥।**

\।\। १०.३३.२५ \।\।

ततश् च कृष्णोपवने जल-स्थल-

प्रसून-गन्धानिल-जुष्ट-दिक्-तटे \।

चचार भृङ्ग-प्रमदा-गणावृतो

यथा मद-च्युद् द्विरदः करेणुभिः \।\।

**श्रीधर-स्वामी (भावार्थ-दीपिका) :** स्थल-जल-क्रीडे दर्शिते
वन-क्रीडां दर्शयति---ततश् चेति \। यमुनाया उपवने
जल-स्थल-प्रसूनानां गन्धो यस्मिंस् तेनानिलेन जुष्टानि दिशां तटान्य्
अन्ता यस्मिन् \। यद् वा दिशश् च तटं स्थलं च यस्मिन्न् उपवने \।
भृङ्गाणां प्रमदानां च गणैर् आवृतः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः
स्थल-जल-क्रीडानन्तरम् \। जल-प्रसूनानि कुमुदादीनि \।
स्थल-प्रसूनानि सौगन्धिक-कुन्दादीनि \। जुष्टानि परिमलितानि \।
तट-शब्दस्यान्ते लक्षणातो मुख्यार्थ-श्रयणं न्याय्यम् इत्य् आह---यद्
वेति \। तटं नपुंसकं क्षेत्रे प्रतीरे तु तटी त्रिषु इति मेदिनी \।
भगवत्-पक्षे मद-च्युद् दुष्ट-गर्व-हरः \। द्वयोः पुण्य-पापयोर् अदो
लेखनं येन स द्विरदः \। चित्र-गुप्तेन पुण्य-पाप-लेखन-कर्त्रेत्य्
अर्थः \। कैः ? करे हस्त-विषये\ऽणुभिः सूक्ष्माग्र-लेखनीभिः \।
भृङ्गवद् गायमान-प्रमदावृत इति वा \। ततः जल-विहारानन्तरम्\।
च-कारेणाङ्ग-मार्जन-वन-देवतानीत-तादात्विक-वस्त्रालङ्कार-परिधानानन्तरं
च \। कृष्णाया यमुनाया उपवने परः-सहस्र-कुञ्ज-युक्ते तत्र
स्वाप-लीलार्थं चचार जगाम \। कीदृशे ? जन-स्थल-वर्ति-प्रसूनानां
गन्धो यत्र तथाभूतैर् अनिलैर् जुष्टानि दिक्-तटानि यस्य तस्मिन् \।
भृङ्गाणां प्रमदानां च गणैर् आवृतः \। मदानां च्युत् च्योतनं क्षरणं
यस्य सः \।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततो जल-क्रीडानन्तरम्
इति जल-क्रीडया पुष्प-मालादेर् म्लानत्वादिना पुष्पावचयनाद्य्-अर्थम् इत्य्
अर्थः \। त्व् अथ च-कारो भिन्नोपक्रमे \। जल-प्रसूनानि कुमुदादीनि \।
स्थल-प्रसूनानि जाती-कुन्दादीनि \। तत्-तद्-गन्ध-सम्बन्धेनानिलस्य
शैत्यं सौरभ्यं च \। जुष्टेति मान्द्यं च ज्ञेयम् \। चचार
पुष्पावचय-निकुञ्जान्तर्-निलीनतादि-विचित्र-प्रकारेण क्रीदान्न् इतस् ततो
बभ्राम \। भृङ्ग-गणावृतत्वं पुष्पावचयनेन तत्-साहित्येनैवागमनात्
\। किं वा, जल-क्रीडायाम् अङ्ग-रागापगमेन
सहज-मधुर-सौरभ्य-प्रकाशात् \। किं वा, तेषां
भावोद्दीपन-स्वभावत्वेन सदा स्वीकारात् \। किं वा,
श्री-मुख-वन-मालाद्य्-आमोदेन सदाकृष्टत्वात् \। अत एव तेषां मुहुर् उक्तिः
\। मद-च्युद् इति भृङ्ग-गणावृतत्व-हेतुता, तथा द्विरद-श्रेष्ठता
काम-मत्तता च \। तथा गजीनाम् अपि तत्-सङ्गात् तादृश्य् एव सूचिता \।
सर्वत्रायं दृष्टान्तः \। प्रायो मत्त-गजेन्द्रस्य कामाधिकतायास् तथा
सदा गणेनावृत इति तासां प्रेम-मत्ततोक्ता \। अत एव प्रमदेत्य् उक्तम्
\।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततो जल-क्रीडानन्तरम् इति
पूर्व-नेपथ्यापगमे तदानीं वन्य-नेपथ्यस्य रोचकत्वात्
तत्-प्रचुर-क्रीडा-विशेषेच्छयेत्य् अर्थः \। त्व् अथ च-कारो भिन्नोपक्रमे
\। चचार पुष्पावचय-निकुञ्जान्तर्-निलीनतादि-विचित्र-प्रकारेण क्रीदान्न्
इतस् ततो बभ्राम \। भृङ्ग-गण-वृतत्वं पुष्पावचये
तत्-साहित्येनैवागमनात् \। जल-क्रीडायाम् अङ्गेषु धौतेषु
सहज-मधुर-सौरभ्यतयातिप्रकाशाच् च \। अत एव तेषां मुहुर् उक्तिः
मदच्युद् इति भृङ्ग-गण-वृतत्वे हेतुता तथा द्विरद-श्रेष्ठता
स्वकान्तासक्तता च \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ
जल-विहारावसान-समये योगमाययोपनीत-वस्त्रालङ्कारानुलेपान्तराणि
यथास्वं सर्वा एव सोऽपि च परिधाय मधु-पान-लीलाम् आततानेत्य्
आह---ततश् चेत्य् आदि \। कृष्णाया उपवने पुलिनं हित्वा उपवन-मध्यं
गत्वेत्य् अर्थः \। अन्यथा वैमानिका आलोकयिष्यन् \। जल-प्रसूनैः
कुमुदादिभिः स्थूल-प्रसूनैर् नाना-विधैर् एव यो गन्धानिलः स
गन्ध-पवनस् तेन जुष्टा दिशस् तटानि च दिक्-तटा इति वा \। यत्र
भृङ्ग-प्रमदा-गणावृत इति निभृत-लीला सूचिता यतः पुं-भृङ्गा अपि
तदा नासन् \। मद-च्युद् द्विरदो यथेति दृष्टान्तेन मत्तता व्यङ्ग्या तया
च मधु-पानं ध्वनितम् \।\।२५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** तेषां
नृत्य-क्रीडा-जनित-श्रमापनोदनाय जल-क्रीडा वर्णिता \। इदानीं
जल-विहारेण धौताङ्ग-रागाणां विपर्यस्त-नेपथ्यानां पुनर्
नवी-कृत-पुष्प-मय-नेपथ्य-स्वीकार-सहित-विहारम् आह---ततश् चेति \।
जल-केल्य्-आनन्तय्यार्थं तत इति \। कृष्णोपवने कृष्णा यमुना तस्या
उपवने चचार विजहार बभ्रामेति वा \। कीदृशः ?
जल-स्थल-प्रसूनानां गन्धो यस्मिन् तेनानिलेन पवनेन जुष्टानि
सेवितानि वीथ्यां तटीनि यस्मिन् अनेन \। वायोस् त्रैविध्यं सूचितम् इति \।
जल-सम्बन्धेन शैत्यं पवन-सम्बन्धेन सौगन्ध्यं वन-सम्बन्धेन
मान्द्यं वायोर् अपि रत्य्-उद्दीपने सहाय्यम् उक्तम् \।

भृङ्ग-प्रमदा-गणावृत इति \। भृङ्गाङ्गनावृतत्वं धौताङ्ग-रागस्यापि
तस्य स्वाभाविकाङ्ग-परिमल-मुखामोद-लुब्ध-भ्रमर-साहित्यं ज्ञेयम्
\। प्रमदा-गणावृतत्वं पुनर् अपि
पुष्पावचय-पल्लवादि-निर्मित-शय्याभरणादि-पुष्प-मय-नेपथ्यादि-रचना-कुञ्जादि-प्रवेशानिलायनादि-क्रीडा-विशेष-जनित-सुख-विशेषम्
अनुभवितुं प्रमदा-गणावृतत्वम् उक्तं स्वातन्त्र्येण क्रीडायाम्
इतर-विस्मरणे च मिथः प्रीतौ च मिथः मत्ततायां च
दृष्टान्तः---यथा मद-च्युद् द्विरदः, मदं च्यवतीति मद-च्युद्
पूर्व-परानुसन्धान-रहित इत्य् अर्थः \। करेणुभिर् इति तं विना तासां
जीवन-सन्देह इति रस-वृत्तिः सूचिता \। एवम् अन्योन्यं रतौ
परस्पर-सापेक्षत्वं सूचितम् \। यथा गजेन्द्रो वने प्रविश्य कस्यचिद्
वृक्षस्य शखा-भङ्गं करोति, कुत्रचित् लता-भङ्गं करोति, कुत्रचिद्
आलवालं भिनत्ति, तद्वच् छ्री-कृष्णोऽपि वेद-शाखोक्त-धर्मातिक्रमं
करोति, लता-स्थानीयानाम् उपनिषदाम् अपि निर्गुण-चारातिक्रमम्
आलवाल-स्थानीय-वर्णाश्रम-धर्मातिक्रमं च कृतवान् इत्य् अर्थः \। एवं
स्थल-जल-वन-भेदेन त्रिविधापि लीला रस-जनिकात्यलौकिका जातेति
अविचार-क्रीडायां दृष्टान्तः यथा द्विरद इति \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततो जल-विहारानन्तरं
च-कारेणाङ्ग-मार्जन-वन-देवतानीत-तादात्मिक-वस्त्रालङ्कार-परिधापनानन्तरं
च कृष्णाय यमुनाया उपवने परः-सहस्र-कुञ्ज-युक्ते तत्र
स्वाप-लीलार्थं चचार जगाम \। कीदृशः ? जल-स्थल-वर्ति-प्रसूनानां
गन्धो यत्र तथाभूतैर् अनिलैर् जुष्टानि दिक्-तटानि यस्य तस्मिन् \।
भृङ्गानां प्रमदानां च गणैर् आवृतः \। मदानां च्युत् च्योतनं क्षरणं
यस्य सः \।\।२५\।\।

**\॥।**

\।\। १०.३३.२६ \।\।

एवं शशाङ्कांशु-विराजिता निशाः

स सत्य-कामोऽनुरताबला-गणः \।

सिषेव आत्मन्य् अवरुद्ध-सौरतः

सर्वाः शरत्-काव्य-कथा-रसाश्रयाः \।\।

**श्रीधर-स्वामी (भावार्थ-दीपिका) :** रास-क्रीडां
निगमयति---**एवम्** इति \। **स** कृष्णः
**सत्य-सङ्कल्पो**ऽनुरागि-स्त्री-कदम्ब-स्थ एवं **सर्वा** **निशाः**
सेवितवान् \। **शरत्-काव्य-कथा-रसाश्रयाः** शरदि भवाः काव्येषु
कथ्यमाना ये रसाः, तेषाम् आश्रय-भूता निशाः \। यद् वा, निशा इति
द्वितीयाऽत्यन्त-संयोगे\। शृङ्गार-रसाश्रयाः शरदि[^१६७] प्रसिद्धाः
काव्येषु याः कथाः, ताः **सिषेवे** इति \। एवम् अप्य् **आत्मन्य् एवावरुद्धः
सौरतश्** चरम-धातुर् न तु स्खलितो यस्येति काम-जयोक्तिः
\।\।२६-२७\।\।

[^१६७]: शरत्-काव्य-कथाः शरदि सर्वदेशकालकविभिर् यावत्यो
    वर्णयितुं शक्यन्ते तावतीः कथाः सिषेवे आचचार \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपसंहरति **एवम्** इत्य्
अनेन \। रास-क्रीडाया *निगमनं* बोधनम् \। **निशा** नितरां शं
सुखं यासु ताः \। क्षणम् अपि रति-विरामो नासीद् इत्य् अन्वर्थता \।
**अनुरत-स्त्री-गणस्** तद्-इच्छानुकूल-रमित-स्त्री-जनो वा \। एतेन
श्री-कृष्णेन स्त्रीष्व् अनासक्तिर् द्योतिता \। **रसाः** शृङ्गार-हास्यादि-रूपाः
\। निशानाम् अचेतनत्वाद् रसाश्रयता न सम्पनीपद्यते\ऽत आह---*यद् वा*
इति\। **चरम-धातुर्** अत्र रेतः \।
रसासृङ्-मांस-मेदोऽस्थि-मज्जा-शुक्राणि धातवः इत्य् अत्र धातु-गणनायां
शार्ङ्गधरेण शुक्रस्य चरमत्वम् उक्तम् \। किं चोत्पत्ति-क्रमेणापि
शुक्रस्य चरमत्वम् एव \। तद् उक्तं संहितायाम्---

> रसाद् रक्तं ततो मांसं मांसान् मेदः प्रजायते \।
>
> मेदसो\ऽस्थि ततो मज्जा तस्माच् छुक्रस्य सम्भवः \।\। इति \।

रसाद् अन्नादि-रसाद् इत्य् अर्थः \। वीर्यं निरुद्ध्य सुरतं करोतीति अयम्
एव काम-जयः \।

> स्त्री-सङ्गे\ऽपि न पतितं रेतो यस्य परेच्छया \।
>
> स धन्यः पुरुषो लोके काम-जेता स कथ्यते \।\। इति संहितोक्तेः
> \।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : एवं शशाङ्कांशु** इति \।
**निशाः सिषेव** इति निशाया बहुत्वम्, न प्रत्येक-बोधकम् \। सर्वासां
निशानां पूर्वं शशाङ्कवत्त्वं न घटते, तेन निशा इति बहु-वचनम्
एकीकृत भूरि-निशा-परम् \। तेन एव शशाङ्केति एव शब्दस्य शशाङ्कस्य
स्व-गणो विस्मितो\ऽभवद् इति पूर्वोक्त-विस्मितत्वेन निष्पन्दत्वम्, तेन
निशा-रूप-कालस्य बहुलत्वं रहस्यम् \। एवम्भूतो यः शशाङ्कः, तस्य
**अंशु**-स्तुतिभिर् **विराजिता** इत्य् अव्ययेन सह समासः, उच्चैर्
मुखादिवत् \। एतेनैव रात्रीः \[१०.२९.१\] इति तथा पूर्वं व्याख्यातम् \।
एवम् एव कुतः ? स **सत्य-कामः** सत्य-सङ्कल्पः \। एवम् एव पूर्वं
सङ्कल्पम् अकार्षीत् \। **आत्मन्य् अवरुद्ध-सौरतं** सुरत-सुखं येन
प्रेमैव सुरतम् इत्य् अवरुरोधेत्य् अर्थः \। अथवा, आत्मन्य्
अवरुद्ध-सौरत आत्मना न्यवरुद्धं सौरतं ग्राम्य-धर्मो येनेत्य् एकम्
एव पदम् \। ईश्वरस्य तस्य ईश्वरीणां च तासां ग्राम्य-धर्मो\ऽनुचितः
\। अनौचित्याद् ऋते नान्यद् रस-भङ्गस्य कारणं \[ध्वन्यालोक ३.१४\] इति
रस-ग्रन्थ-काराः \। तथाविध-दम्पतीनां तु
परस्पराधर-पान-चुम्बनालिङ्गनादिर् अबाध एव शृङ्गारः \।

**निशाः** कथम्भूताः ? **शरत्-काव्य-कथा-रसाश्रयाः** शरदि
संवत्सरे या काव्य-कथा कवि-सम्बन्धिनी कथा ऋतु-षट्कादि-वर्णनं
चन्द्रोदय-मधु-पानोत्सवादि च, तस्य यो रसः, तद्-आश्रयाः \।\।२६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं
तद्-रात्रि-कृत-रास-क्रीडाम् उक्त्वा तस्याम् अनुक्तम् अन्यम् अपि विलासं
सङ्गृह्णन् तथा बहुल-रात्र-कृतायाम् अपि तस्याम् उपलक्षयन्न्
उपसंहरतीति---**एवम्** इति उक्त-प्रकारेणेति \। तद्-रात्राव् ईदृशी
परापि क्रीडा सूचिता \। सा चात्यन्त-विस्तीर्णत्वाद् वर्णयितुं न शक्यत
इति भावः \। तथा **निशा** इति बहुत्वेन तत्र च सर्वा इति साकल्येन
सम्पूर्णं कैशोरं सर्वास्व् एव रात्रिषु रास-क्रीडा बोध्यते \।
श्री-पराशरेणापि तद् उक्तम् एव--- सोऽपि कैशोरक-वयः \[वि।पु।
५.१३.६०\] इति \। तत्र च---

> कौमारं पञ्चमाब्दान्तं पौगण्डं दशमावधि \।
>
> आ-षोडशाच् च कैशोरं यौवनं स्यात् ततः परम् \।\। \[भ।र।सि।
> २.१.३०९\]

इत्य्-आदि वचनाद् एकादशाब्दम् आरभ्य पञ्चदशाब्द-पर्यन्तं गोकुले\ऽत्र
नित्यं सा क्रीडा ज्ञेया\। यच् चोक्तं श्रीमद्-उद्धवेन
तृतीय-स्कन्धे---एकादश समास् तत्र गूढार्चिः स-बलोऽवसत् \[भा।पु।
३.२.२६\] इति \। तच् च कौमार-पौगाण्डयोर् अयोग्य-समययो
रास-क्रीडानुदयेन भगवत्ता-विशेष-प्राकट्याभावाद्
गुप्तैश्वर्यत्वाभिप्रायेण \। अत एवोक्तं *गूढार्चिर्* इति \। अत एव
राङ्ग-स्थले पितरौ प्रति श्री-भगवतैव वक्ष्यते---नास्मत्तो युवयोस्
तात \[भा।पु। १०.४५.३\] इत्य्-आदि \। यच् च मधुपुरी-प्रवेशे
वक्ष्यमाणस्य प्रागल्भ्य-लीला-सम्भवात् \। अन्यथा हसितावलोकनैः
इत्य्-आदेर् अनुसारेण कैश्चिद् यौवने\ऽपि श्री-भगवतो गोकुल-क्रीडा
मन्यते, तच् च नातीव सङ्गतम् \। कैशोरे\ऽपि तस्य वैदग्धी-विशेषेण
प्रागल्भ-लीलायाः सम्भवात् \। अन्यथा किशोरौ श्यामल-श्वेतौ \[भा।पु।
१०.३८.२९\] इत्य् अक्रूर-दृष्टेः \। तथा किशोरौ नाप्त-यौवनौ \[भा।पु।
१०.४४.८\] इति पुर-स्त्र्य्-उक्तेर् विरोधः स्याद् इति दिक् \।

किं च, **एवम्** इत्य् अनेन तद्-रात्रि-क्रीडाया ईदृशी अन्य-रात्रि-क्रीडापि
तादृश्य् एवेति सूच्यते \। ततश् च पूर्वं रास-क्रीडारम्भे श्री-भगवतस्
तासां च मिथो-वाकोवाक्यं मध्ये प्रश्नोत्तरं च
परम-प्रेम-रस-सम्प्लुततयानुसन्धानाभावेन नित्य-नूतनवत्
प्रवृत्तेः \। पुनः पुनः सर्वं सम्भवेद् एव \। एतच् च पूर्वं लिखितम्
एव \।

**शशाङ्कः** सम्पूर्ण-चन्द्र इत्य् अर्थः \। पूर्णत्वेनैव
शश-सदृश-लाञ्छनस्य सम्यग् उदयात् \। तस्य **अंशुभिर्** **वि**शेषेण
**राजिता** दिनवत् प्रकाशिताः \। **एवं** श्री-भगवद्-रास-क्रीडार्थं
तासु रात्रिषु चन्द्रः पूर्णिमायाम् इव पूर्ण-मण्डल एवोद्गच्छेद् इति ज्ञेयम्
\। यथोक्तं श्री-वैशम्पायनेन---

> एवं स कृष्णो गोपीनां चक्रवालैर् अलङ्कृतः \।
>
> शारदीषु स-चन्द्रासु निशासु मुमुदे सुखी \।\। \[ह।वं। २.२०.३५\] इति
> \।

तत्र च *शारदीषु* इत्य् उपलक्षणम् \। किं वा, शारदीष्व् इवेति ज्ञेयम् \।
यद् वा, मधु-पुरी-मध्ये श्री-वसुदेव-कृत-पुत्र-परिवर्तनादिवत्
कल्प-भेद-व्यवस्थया भेदः कल्प्य इति \।

ननु नित्यम् एव तादृश-रात्रौ तादृश-प्रकारादिना कथं सा क्रीडा सिध्येत्
? तत्राह---**सत्य-काम** इति \।

ननु तथापि मानादिना पत्य्-आदि-पारवश्यादिना वा सदा तास् तस्यापि
दुर्लभा मन्ये ? तत्राह---**अनु** निरन्तरं **रतो**ऽनुरक्तः सर्वथा
बहु-प्रबन्धेन सर्वोपेक्षया वा सम्बन्धोऽ**बलानां**
तद्-एकाधीन-गोपीनां **गणो** यस्मिन्न् इति \।

यद् वा, ननु पत्य्-आदिभिर् अस्वतन्त्राणां तासां नित्य-प्राप्तिः कथं स्यात्
? तत्राह---**अनुरत**- इति\। सर्वोपेक्षया सदा तस्मिन्न् एव रतत्वाद्
इत्य् अर्थः \। किं वा, तासाम् अनुरतत्वेन सामरस्याद् यत्र कुत्रापि यदा
तदा येन केनापि प्रकारेण सिध्येद् एवेति भावः \। तत्र चासम्भावना
नास्तीत्य् आह---स महा-मोहनो रास-रसिक इति \।

न च कदाचित् केनापि हेतुना तत्र तृप्तिः स्याद् इत्य् आह---सत्यम्, किन्तु
प्रेम-परवशः, **अवरुद्धं** स्वीकृतं **सौरतं** सुरत-समूहो
लीला-विलासोद्रेको वा येन सः, तद्-अर्थम् एवावतीर्णत्वाद् इत्य् अर्थः \।
तच् च **आत्मनि** एवेति, न केवलं स्वयम् औदास्येन ता एव रमयामास,
किन्तु आत्मन्य् एवावरुद्ध-सौरत इति \। किन्तु स्वस्मिन् साक्षात् स्वीकारेण
तद्-आसक्त्या स्वयम् अप्य् अनुभूतवान् इत्य् अर्थः \। यद् वा, आत्मनि निमित्ते,
इत्य् आत्मारामताद्य्-उपेक्षया तस्यापि तेन परमाबोधितः \।

न केवलम् उक्त-प्रकारा रास-क्रीडैव कृता, किन्तु ताभिः सह
विचित्र-प्रकारेण विचित्रा रतिश् च कृतेत्य् आह---**शरद्** इति \। शरदि
कामस्य प्राबल्येन पुलिनादेश् च सौन्दर्येणोक्तम् \। यद् वा, हायनोऽस्त्री
शरत्-समा इत्य् अमरोक्तेः \। संवत्सर-मध्ये यस्मिन् ऋतौ मासे दिवसे
वा, याः काव्येषु कथा निरूप्यन्ते, ताः सिषेवे, तद्-अर्थान्
प्रीत्यानुष्ठितवान् इत्य् अर्थः \। ते च
श्री-गीत-गोविन्द-विदग्ध-माधव-नाटकाद्य्-उक्त-प्रकारका ज्ञेयाः \।
अन्यत् तैर् व्याख्यातम् \। यद् वा, एवं सिषेव इति रात्रिषु रास-क्रीडा
उक्ताः \। अधुना कदाचिद् दिवसेष्व् अपि तादृशीम् अन्याम् अपि क्रीडां
सूचयति---**सर्वा** इति \। **शरत्-काव्य-कथाश्** च **सर्वाः सिषेवे**
\। तत्र काव्य-शब्देन परम-वैचित्री तासां सूचिता \। ताश् च
गीत-गोविन्दादि-प्रसिद्धाः \। तथा
श्री-चण्डी-दासादि-दर्शित-दान-खण्डादि-प्रकारकाश् च ज्ञेयाः \। इत्य् एषा
दिक् \। अन्यत् समानम् \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथाभ्यां शरदि पूर्णिमायां
कृतां रास-क्रीडाम् उपसंहरन् तत्-प्रकारताम् अन्यत्राप्य् उपदिशन्न् अन्याम्
अन्याम् अपि क्रीडाम् उपलक्षयति---एवम् इति \। **एवं**
पूर्वोक्त-रास-प्रकारेण शरत्-काव्येति वक्ष्यमाणात्
प्रतिशरद-**शशाङ्कांशु-विराजिताः निशाः** सर्वा एव **सिषेवे**,
परमादरेण परिचरितवान् इत्य् अर्थः \। अन्यथा ऋत्व्-अन्तर-सम्भवात्
ज्योत्स्नीस् तामसीश् च रहस् तत्-तद्-गृह-प्रवेश-तत्-तद्-अभिसारेण
कुञ्ज-शयनादिना कदाचिद् रासेन चेति भावः \।

उत्तरासां विशेष-ज्ञापिकापूर्वा एव विशिनष्टि---**शरदि** ये
**काव्य-कथा-रसाः** सम्भवन्ति, तेषाम् आ**श्रयो** यासु
श्री-भगवत्-कृतानन्त-लीलासु तादृशीर् निशा व्याप्येति \। पक्षे, सर्वाः
शरत्-काव्य-कथाः सर्व-देश-काल-कविभिर् यावत्यो वर्णयितुं शक्यन्ते,
तावतीस् ताः सिषेवे \। किन्तु **रसाश्रया** रस एव आश्रयो यासां ता एव,
न तु कैश्चिद् विरसतया या ग्रथितास् ता अपीत्य् अर्थः \। उपलक्षणं
चैतद् अन्यासाम् \। यद् वा, शशाङ्कांशु-विराजिताः
वसन्तादि-सम्बन्धिन्यो\ऽपि या निशाः, त एवं रास-प्रकारेण सिषेवे \।
तथा ऋतु-षट्कात्मकस्य शरद्-आख्यस्य याः काव्य-कथाः पूर्ववद्
अनन्ताः, ताश् च सर्वाः सिषेवे, किन्तु रसाश्रया एवेति \।

कीदृशः सन् सिषेवे ? तत्राह---**आत्मन्य्** अन्तर् मनसि **अवरुद्धाः**
समन्ततः स्थापिताः **सौरताः**, तासां सुरत-सम्बन्धिनो
भाव-हावादयो येन तादृशः सन्न् इति \। ततस् ताः परित्यक्तुं न
शक्तवान् इति भावः \। अत्र विशेष्य-निर्देशाद् अखिला एव भावादयो
गृहीताः \।

> एवं सौरत-संलापैर् भगवान् देवकी-सुतः \।
>
> स्व-रतो रमया रेमे नर-लोकं विडम्बयन् \।\। \[भा।पु। १०.६०.५८\]
> इति \।

अत्र तु विशेष-निर्देशार्थम् एव हि संलाप-शब्दो दत्त इति \। आत्मन्य्
अवरुद्ध-सौरतत्वे हेतुः---**अनुरताबला-गणः** \। निरन्तरम्
अनुरक्तो\ऽबला-गणो यस्मिंस् तद्-विधः \। तेषां सौरतानाम्
अनुराग-प्रेमवत्त्वाद् अनुराग एव तत्र कारणम्, न तु कामि-जनवत् काम
इत्य् अर्थः \। सत्य-कामः व्यभिचार-रहित-तादृशाभिलाष इति \। एवम्
एवोक्तं श्री-पराशर-वैशम्पायनाभ्याम्---

> एवं कृष्णो गोपीनां चक्रवालैर् अलङ्कृतः \।
>
> शारदीषु स-चन्द्रासु निशासु मुमुदे सुखी \।\। \[ह।वं। २.२०.३५\] इति
> \।

टीकायां त्व् एवम् अपीत्य्-आदिना स्मर-पारवश्याभाव-मात्र-प्रतिपादनाय
सौरत-शब्दस्य व्याख्यान्तरम् अप्रसिद्धम् अपि कृतम् इति ज्ञेयम्
\।\।२६\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३००) :** एवं पूर्वोक्त-प्रकारेण
**अनुरतो** निरन्तरम् अनुरक्तोऽ**बला-गणो** यत्र तादृशः स
श्री-कृष्ण-चन्द्र **आत्मनि** चित्तेऽ**वरुद्धं** समन्तान् निगृह्य
स्थापितं **सौरतं** सुरत-सम्बन्धि-भाव-हावादिकं येन,
तथाभूतः सन् \। अत एव **सत्य-कामः**
व्यभिचार-रहित-प्रेम-विशेषः सन् **शरत्**-सम्बन्धिन्यो यावत्यो
**रसाश्रयाः** **काव्य-कथाः** सम्भवन्ति, ताः **सर्वा** एव
**सिषेवे** \। शरच्-छब्दोऽत्राखण्डम् एव वा संवत्सरं वदति \। ततः
**शशङ्कांशु-विराजितत्वम्** उपलक्षणम् इति व्याख्येयम् \। एवं
सौरत-संलापैः \[भा।पु। १०.६०.५८\] इति श्री-रुक्मिणी-परिहासेऽपि
सौरत-शब्दस् तादृशत्वेन प्रयुक्तः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपसंहरति---**एवम्**
इत्य्-आदि \। **सत्य-कामः** सत्य-सङ्कल्पः **स** श्री-कृष्णः
**शशाङ्कांशु-विराजिता निशा** व्याप्य \। उक्त-प्रकारे बहुत्वे
बहु-वचनम्\। **शरत्-काव्य-कथाः सिषेवे** शरदि संवत्सरे याः
काव्य-कथा ऋतु-षट्क-भवोत्था
वन-विहार-जल-विहार-मधु-पान-रत्य्-उत्सवादयः काव्याङ्ग-भूताः
कथास् ता इत्य् अर्थः \। तादृश-लीलानाम् अतिगोप्यत्वात् श्रोतॄणाम् अनधिकाराच्
च सङ्केतेनैवोपसंहृतं भगवता श्री-शुकाचार्येण \। तत्र
मद-च्युतद्-द्विरद-दृष्टान्तेन मधु-पानम् **आत्मन्य् अवरुद्ध-सौरत**
इत्य् अनेन रसोत्सवः \। अवरुद्धम् अवरोधः \। सुरतम् एव सौरतम् \।
आत्मन्य् अवरोधः सौरतं यस्येति रत-मर्यादा चोक्ता सङ्केतेनैवेति दिक्
\। तच् च विपरीत-रसम् इत्य् अर्थः \। **रसाश्रयाः** शृङ्गार-रसाश्रयाः
\।\।२६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवम् एक-रात्रि-कृतां लीलाम्
एक-रूपाम् अतिदिशन्न् उपसंहरति **एवम् इ**ति \। यथा
शरद्-ऋतु-प्रथम्-रात्र्यां लीला कृता तथा सर्वास्व् अपि तथैवानेन च
प्रकारेणेत्य् आह एवम् अमुना प्रकारेण **शशाङ्कश्** चन्द्रस् तस्य्**आंशुभिर्
विराजिता** उज्ज्वलिता **निशाः सर्वा एव सिषेवे**\। तासु
नैरन्तर्येणाक्रीडति स्मेत्य् अर्थः \। एक-रात्रि-कृता लीला संक्षेपतो
दर्शिता वर्णिता बह्वीषु रात्रिषु कृतां को वर्णयितुं शक्नोतीति भावः \।
पराशरेणाप्य् उक्तं --

> सोऽपि कैशोरक-वयो मानयन् मधुसूदनः \।
>
> रेमे ताभिर् अमेयात्मा क्षपासु क्षप्ताहितः \।\। \[वि।पु। ५.१३.६०\] इति
> \।
>
> एवं स कृष्णो गोपीनां चक्रवालैर् अलङ्कृतः \।
>
> शारदीषु स-चन्द्रांशु निशासु मुमुदे सुखी \।\। \[ह।वं। २.२०.३५\] इति
> \।

इति शशाङ्कस्य पूर्णत्वात् सर्वा एव निशाः पूर्णाः \। यद्यपि वृन्दावने
सर्वर्तूनां निवासस् तथापि तद्-अधिकरणे प्रदेशे सखण्डलवत्
**शरत्-काव्य-कथा-रसाश्रयाः** शरद्-ऋतौ काव्येषु याः कथास् तासु ये
रसाः शृङ्गारादयस् तेषाम् आश्रय-भूताः \। यद् वा रसाश्रया सर्वा
शरत्-काव्य-कथा सिषेवे \। तद्-अनुसारेण चिक्रीडे तासु गीत-गोविन्दादिषु
प्रसिद्धम् एव \।

ननु निरपेक्षस्य किं रमणेन स्यात् ? चेत् तदा सर्वदा रात्रिषु
रमणेनासामर्थ्यं विरक्तिश् च स्याद् अत आह **सत्य-काम** इति \। यद् वा
सत्यो बोध्यो कामो अभिलाषो यासां ताः सत्य-कामाः \। यद् वा सत्ये
श्री-कृष्ण-स्वरूपे कामो यासां ताः \। श्री-कृष्ण-स्वरूपस्य सत्यत्वात्
तद्-विषयस्य कामस्यापि सत्यत्वम् \। सामरस्यात् ताभिः सह हि
सत्यकामः \।

ननु कदाचित् पत्य्-आदि-पारवश्येन लीलायाः कादाचित्कत्वं स्यात् ? अत
आह---**अनुरताबला-गणः** \। पत्य्-आदि-प्रतिबन्धम् अवगणय्यानुरतो
[उचितो]{।मर्क्}ऽबला-गणो यस्मिन् \। यद् वा, नैरन्तर्येण विलासान्
अनुभवितुम् अनुरतोऽनुसृतोऽबला-गणो येन सः \। अत एव तासां
नित्य-सम्बन्धः सूचितः \। सत्य-कामत्वात् \। तासु नित्यम् एव रमणं न
तु कादाचित्कं न हि कामम् अन्तरेण रमणं सम्भवतीति तद् उक्तं --

> नाकामस्य क्रिया काचिद् दृश्यतेऽत्रेह कर्हिचित् \।
>
> यद् यत् कुरुते जन्तुस् तत् तत् कामस्य चेष्टितम् \।\। \[मनु २.४\] इति
> \।

प्राकृतस्यापि प्राणिनो यदा सकामत्वेन क्रिया-निवृत्तिस् तदा
परम-शृङ्गारिणः किम् उत ? इति तद् उक्तं गीत-गोविन्दे शृङ्गारः सखि
मूर्तिमान् इव \[गी।गो। १.४२\] इति \। तासाम् अपि कामस्य
श्री-कृष्ण-स्वरूप-प्राप्तिर् एव फलं, न तु विषय-भोगः \। तद् उक्तं
श्री-मुखेनैव --

> न मय्य् आवेशित-धियां कामः कामाय कल्पते \।
>
> भर्जिताः क्वथिता धाना प्रायो बीजाय नेष्यते \।\। \[भा।पु।
> १०.२२.२६\] इति \।

ननु निरन्तर-रमणेन वैरस्यं स्यात् ? इत्य् अत आह---**आत्मन्य्
अवरुद्ध-सौरत** इति **सत्य-कामत्वात्**,
व्रज-देवी-विलास-निमग्न-चित्तत्वाच् च \। आत्मनि स्वस्मिन्न् एव
अवरुद्ध-सौरतं सुरत-सम्बन्धी चरम-धातु-स्खलनं येन स इति
प्राकृत-कामस्यायम् एव स्वभावो यच् चरम-धातु-पातं कारयित्वा
सुरतान्ते वैरस्यं कारयति \। अप्राकृत-कामस् तु प्रतिक्षणं
नवानुरागं वर्धयन् धातु-पातं स्तम्भयित्वोत्तरोत्तरां रतिम् एव
जनयति \। न तु सुरतान्तेऽन्यथा रस-भङ्ग-प्रसङ्गात् \। यद् वा,
आत्मनि मनसि अवरुद्धं स्वीकृतं सौरतं सुरतोपयोगि-कला-कौशलम् \।
कला-कौशलाद् एव न धातु-पात इति \।

यद् वा, स्व-प्रयोजनम् आह---**आत्मनि** निमित्ते स्व-सुखार्थम्
**अवरुद्धं सौरतं** सुरत-मण्डनं येन सः \। अत एव सत्ये
काल-त्रयावाध्ये गोपी-मण्डले कामो अभिलाषो यस्येत्य् अर्थः\।
**सत्य-कामत्वाद्** एव **अनुरता** अनुगता अधीन-प्राप्ता **अबला-गणाः**
पतिं सम्मानयन्तीति सः सत्य-विषयत्वात् कामस्य सत्यत्वं,
प्राकृत-कामस्य प्रवेशानर्हत्वात् \। काम-जयोक्तिस् तु वाचो युक्तिर् यदि
प्राकृत-कामस्य प्रवेशो भवेत्, तर्हि तस्य जयः सम्भाव्येन न तु तद्
अस्ति \।

यद् वा, **सत्य-कामः** श्री-कृष्ण **आत्मनि** निमित्ते स्व-सुखार्थं
**रसाश्रया** **काव्य-कथा** यदा **सिषेवे**, तदा शरद्-ऋतुर् अपि
**सर्वा निशा** रममाणस्य मया अवच्छिन्ना परिपूर्ण-चन्द्रांशु-विराजिता
सिषेव इति शरद्-ऋताव् अभिसेवकत्वं लीलोपयोगित्वं प्रसिद्धम् एवेति
\।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
शरत्-पौर्णमासी-नक्तन्तनीं रास-क्रीडाम् उपसंहरन्न् अन्यास्व् अपि रात्रिषु
विविध-विचित्रापरिगण्य-तादृश-क्रीडया ताभिः सह बभूवेत्य् आह \।
**एवं** सर्वा एव योगमायायाः प्रभावात् **शशाङ्कांशु-विराजिता निशाः
सिषेवे** स्व-विलासैर् वृन्दावनीय-निशा-सुखम् आस्वादयामासेत्य् अर्थः \।
सिवु-धातोः कर्तृत्वेन क्रीडोपयोगिन्यस् ता **निशाः** परमादरणीयत्वेन
भोग्याः, किम् उत तत्रत्याः काम-विलासा इति द्योतितम् \। महा-प्रसादान्नं
सेवते भक्त इतिवत् \।

यतन्ते काम-विलासा न प्राकृता ज्ञेया इत्य् आह---**सत्य-कामः** \।
**सत्या** वास्तव-वस्तु-स्वरूपाः काम-विलासा यस्य सः \। किं च,
**अनुरताबला-गणः** \। रमणस्य कर्तृत्वं स्वं ता गोपीश् च
प्रापयामासेत्य् आह---**अनु** तद्-रमणानन्तरं **रता** रमण-कर्तारः
**अबला-गणा** अपि यत्र सः \। अबला-पदेन तत्र तासां
प्रभविष्णुत्वाभावो व्यञ्जितः \।

तदा च भगवतो रात्रिन्दिनं तत्-केलि-विलासैक-तान-मनस्त्वम् अभूद्
इत्य् आह---**आत्मन्य् अवरुद्ध-सौरतः** इति \। आत्मनि मनसि अवरुद्धाः
अवरुद्ध्य स्थापिताः सौरताः सुरत-सम्बन्धिनो
भाव-हाव-बिब्बोक-किलकिञ्चितादयः, वाम्यौत्सुक्य-हर्षादयः,
स्तम्भ-स्वेद-वैवर्ण्यादयः, दर्शन-स्पर्शन-श्लेषादयश् च येन सः \।

> एवं सौरत-संलापैर् भगवान् जगद्-ईश्वरः \।
>
> स्व-रतो रमया रेमे नर-लोकं विडम्बयन् \।\। \[भा।पु। १०.६०.५८\]

इत्य् अत्र विशेष-विवक्षयैव संलाप-पदोपन्यासः \। अत्र त्व् अविशेषेण
सर्व एव ते संगच्छन्ते इति ज्ञेयम् \।

सर्वा द्वादश-मासिकीर् एव **निशाः सिषेवे** \। कीदृशीः ?
**शरत्-काव्य-कथा-रसाश्रयाः** \। हायनोऽस्त्री शरत् समाः इत्य्
आभिधानात् \। शरदि संवत्सर-मध्य एव ऋत्व्-आदिकम् अधिकृत्य ये
काव्य-कथा-रसाः संभवन्ति, तेषाम् आश्रयाः \। या एव
सांवत्सरिक-निशाः श्री-वृन्दावने कृष्ण-क्रीडाधिकरणी-भूता आश्रित्य
सत्-कवयः प्राचीनार्वाचीना
व्यास-पराशर-जयदेव-लीलाशुक-गोवर्धनाचार्य-श्रीरूपादयः
स्व-स्व-कृतेषु काव्येषु कथाः रसांश् च शृङ्गार-प्रधानान् वर्णयित्वापि
न पारं प्राप्नुयुर् इत्य् अर्थः \। अत एव मयापि सामस्त्येन वर्णयितुम्
अशक्यत्वाद् दिग् एवैषा दर्शितेति भावः \।\।२६\।\।

---------------------------------------------------------------------------------------------------------------------

**सरस्वती-ठाकुरः** **(चै।च। २.१४.१५८)** : **एवं** कथित-भावेन
**सत्य-कामः** नित्य-सत्य-सङ्कल्पः श्री-कृष्णः **अनुरताबला-गणः**
अनुरतः आकृष्टः अबला-गणः यस्मिन्, तादृशः अनुरागि-स्त्री-कदम्बस्थ
इत्य् अर्थः \। **आत्मन्य्** एव **अवरुद्ध-सौरतः** अवरुद्धाः सौरताः
सुरत-व्यापाराः येन, एवम्भूतः सः आत्मारामः अप्राकृत-कामदेवः इत्य्
अर्थः \। **शरत्-काव्य-कथा-रसाश्रयाः** शरदि हवाः काव्येषु
कथ्यमाना ये रसाः, तेषाम् आश्रय-भूताः \। यद् वा,
शरत्-कालोचित-काव्य-कथा-रसाः, तेषाम् आश्रय-भूताः ताः \। यद् वा,
रसाश्रयाः शरत्-काव्य-कथाः इत्य् अन्वये, शृङ्गार-रसाश्रयाः शरदि
प्रसिद्धाः काव्येषु याः कथास् ताः \। **शशाङ्कांशु-विराजिताः** शशाङ्कस्य
अंशुभिः किरणैः विराजिताः शोभमानाः **सर्वा** एव **निशाः सिषेवे**
रास-क्रीडया यापयामास \।\।२६\।\।

**\॥।**

\।\। १०.३३.२७ \।\।

राजोवाच---

संस्थापनाय धर्मस्य प्रशमायेतरस्य च \।

अवतीर्णो हि भगवान् अंशेन जगद्-ईश्वरः \।\।

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ज्ञात-शास्त्र-तात्पर्योऽपि
परीक्षित्-स्व-नाम्नोऽन्वर्थतां द्योतयंस्
तथानभिज्ञ-श्रोतृ-सन्देह-प्रहाणाय पृच्छति---**राजा** इति \।
**इतरस्य** अधर्मस्य \। **प्रशमाय** निवृत्तये \। **अंशेन**
बलदेवेन सह \।

> यदा यदा हि धर्मस्य ग्लानिर् भवति भारत \।
>
> अभ्युत्थानम् अधर्मस्य तद् आत्मानं सृजाम्य् अहम् \।\। \[गीता ४.७\] इति
> श्री-मुखोक्तेः \।

यद् वा, यस्यांशेन जगत् स ईश्वरोऽवतीर्ण इत्य् अन्वयः \। अंशेन चासौ
जगद्-ईश्वर इति वा \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अवतीर्णो हि भगवान्
इत्य्-आदि परीक्षित्-प्रश्नः \। अश्यते विभज्यते कला-कलापो\ऽस्माद् इत्य्
अंशः परिपूर्ण-भागस् तेन भगवान् श्री-कृष्णः स हि
परात्परो\ऽवतीर्णः \। अंशेन बलदेवेन \।\।२७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं प्रीति-विशेषेण
श्री-बादरायणिना वर्णितायाः श्री-रास-क्रीडायाः श्रवणान्
मिथोऽपाङ्ग-कूणनैर् निरीक्षमाणानाम् ईषद् धसतां शुष्क-तार्किकाणां
केषाञ्चिद् वैष्णवानाम् अभिप्रायं वितर्क्य कृपया तेषाम् एव हितार्थं तम्
उत्थाप्य स्व-सन्देह-व्याजेन पृच्छति---संस्थापनायेति त्रिभिः \।
सम्यक् स्थापनाय लुप्तस्य प्रवर्तनाय वर्तमानस्य च विघ्नतो
रक्षणाय चेत्य् अर्थः \। न केवलं तद्-अर्थम् एव, किन्तु
इतरस्याधर्मस्य प्रकृष्ट-शमाय सवासनोन्मूलनाय \। अन्यथा
धर्म-संस्थापनस्याप्य् असिद्धिः \। हि प्रसिद्धम् \। संरक्षणाय
धर्मस्य इतीदृश-वचनेभ्यः \। भगवान् इति तत एव
भगवत्ता-प्रकटनम् अपि स्याद् इति भावः \। अंशेन श्री-बलदेवेन
सहेति \। तत्र तत्राग्रहोऽपि दर्शितः \। यतो जगताम् ईश्वरः
प्रतिपालकः, अन्यथा जगन्-नाशापत्तिर् इत्य् अर्थः \।

श्लेषार्थश् चायम्---धर्मस्य भक्ति-विरुद्धाशेष-धर्मस्य संस्थापनं
तस्मै प्रशमाय अत्यन्त-नाशाय तादृश-धर्माधर्माभावेनैव
रास-क्रीडादि-महा-लीला-सिद्ध्या निजावतार-मुख्य-प्रयोजन-सिद्धेः \।

ननु तर्हि स्व-कृत-वेदादि-निबन्धातिक्रमः स्यात् ? तत्राह---जगतां
ब्रह्मादीनाम् अपीश्वरः परम-स्वतन्त्रोऽयं कदाचिद् रस-विशेषापेक्षया
तादृशम् अपि कुर्यात्, तत्रास्य को नाम नियामकोऽस्त्व् इत्य् अर्थः \।

यद् वा, धर्मो मद्-भक्ति-कृत् प्रोक्तः \[भा।पु। ११.१९.२७\]
इत्य्-आदि-न्यायेन भक्ति-लक्षणो धर्मस् तस्य, इतरस्य
तद्-व्यतिरिक्ताशेषस्य मोक्षादेर् अपि अत्यन्तोपरमाय, यतो
जगत्-प्रतिपालको विघ्न-विनाशन-पूर्वकेण भक्तेः सम्यक् स्थापनेनैव
सर्वेषां स्वतः सुख-सर्वार्थ-सम्पत्त्या जगत्-पालनासिद्धेः \।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वंशी-सञ्जल्पित-मनु-रतं
राधयान्तर्धि-केलिः प्रादुर्भूयासनम् अधिपटं प्रश्न-कूटोत्तरं च \।
नृत्योल्लासः पुनर् अपि रहः-क्रीडनं वारि-खेला कृष्णारण्ये विहरणम् इति
श्रीमती रास-लीला \। एवं सुख-विशेषेणैव मुनीन्द्रेण प्रश्नस्य
विस्तार्य च वर्णितायाः श्रवणाद् राज्ञोऽपि तत्र तत्र सुखोद्बोधे एव
जात इति लभ्यते, न तु दोष-दर्शनं वैरस्यापातात् तस्मात् तत्रत्यानां
केषाञ्चित् सन्देहं वितर्क्य तेषाम् एव हितार्थं तम् उत्थाप्य
स्व-सन्देह-व्याजेन पृच्छति---संस्थापनायेति त्रिभिः \। तत्राद्य
द्वयं युग्मकं संस्थापनाय लुप्तस्य प्रवर्तनाय प्रवृत्तस्य
रक्षणायेत्य् अर्थः \। न केवलं तद्-अर्थम् एव किन्त्व् इतरस्य
अधर्मस्य प्रशमाय सर्व-वासनोन्मूलनायेत्य् अर्थः \। अन्यथा
धर्म-संस्थापनस्याप्य् असिद्धिः स्यात् \। हि प्रसिद्धम् \।
धर्म-संस्थापनार्थाय सम्भवामि युगे युगे \[गीता ४.७\]
इत्य्-आदि-वचनेभ्यः \। भगवान् इति तत एव भगवद्-भाव-प्रकटनम्
अपि स्यात् इति भावः \। अंशेन श्री-बलदेवेन सहेति तत्र तत्राग्रहो
दर्शितः, यतो जगताम् ईश्वरः प्रतिपालकः \। अन्यथा जगन्-नाशापत्तिर्
इत्य् अर्थः \। यद् वा, विष्टभ्याहम् इदं कृत्स्नम् एकांशेन स्थितो जगत्
इति न्यायेन यो जगद्-ईश्वरः, स्वयं तु पूर्णैश्वर्य-युक्त इत्य् अर्थः \।
तस्यान्य-कामना न सम्भवति इति भावः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तेषाम् एव तत्रत्यानां केषाञ्चित्
तत्-तत्त्वम् अजानतां सन्देहं वितर्क्य कृपया तेषाम् एव हितार्थं तम्
उत्थाप्य स्व-सन्देह-व्याजेन पृच्छति---संस्थापनायेति \।\।२७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ न चैवं विस्मयः
कार्यः भवता भगवत्य् अजे योगेश्वरेश्वरे \[भा।पु। १०.२९.१६\]
इत्य्-आदिना प्रत्याख्यातो\ऽपि राजा श्रोतॄणां सन्देहोच्छेदार्थं पुनः
पृच्छति संस्थापनायेत्य् आदि त्रिभिः \।\।२७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं तावत् उक्तं पुरस्ताद्
एतत् ते चैद्यः सिद्धिं यथा गतः इति श्री-कृष्ण-प्रियाणाम्
उत्कर्ष-कथनेन श्री-शुको राज्ञो मनः-सन्तोषं कृतवान् इदानीं
रास-लीला-श्रवणेन परमानन्द-पूर्णो\ऽपि सभायाम् उपविष्टानां बहु
मुखानां कुतर्क-निष्ठानां व्रज-सुन्दरी-विलास-श्रवणेन परमानं
परत्परं नेत्र-कूणनेन स्व-मनसि श्री-कृष्णस्य जीव-साम्यम्
आशङ्कमानानां मुखाप्रसक्त्या तद्-अभिप्रायम् आलक्ष्य मुनीन्द्रं प्रष्टुम्
अशक्तानाम् इङ्गितज्ञो राजा न्व् अयम् एव संशयम् उत्पाद्याक्षिपति
संस्थापनायेति \। धर्मस्य संस्थापनायेति धर्मस्य संस्थापनाय
हैतुकैर् उत्सादितस्यान्वय-व्यतिरेकाभ्यां प्रामाण्य-दर्शनेन
विद्वांस-योगि-वचनैर् आचरणेन दृढीकरणं संस्थापनं तत्
प्रयोजनम् \। इतरस्य दृष्टार्थवादिभिर् अतिबहिर्मुखैः
कुतर्क-निष्ठैः प्रवर्तितस्याधर्मस्य प्रशमाय समूल-नाशाय
सवासनस्योन्मूलनायेत्य् अर्थः \। भगवान् प्रकटित-षड्-ऐश्वर्यो\ऽपि
अंशेन बलदेवेन सह \। यद् वा, अंशेन ज्ञान-बलैश्वर्यादिना
सहावतीर्णः \। यतो जगदीश्वरः जगतां ब्रह्मादि-स्थावर-जङ्गमानाम्
ईश्वरो नियन्ता ये धर्म-मर्यादाम् उल्लङ्घयन्ति, तेषां सर्वेषां
दण्डकर्ता धर्मातिक्रमे जग-धातो छेदापत्तेः \। इदं तु
धर्म-रक्षणम् अधर्म-निरसनं च सामान्यतो\ऽन्यावतार-कार्यं तद्
उक्तं गीतायां---

> यदा यदा हि धर्मस्य ग्लानिर् भवति भारत \।
>
> अभ्युत्थानम् अधर्मस्य तदात्मानं सृजाम्य् अहम् \।\। \[गीता ४.६\] इति
> \।

अवतारिणः श्री-कृष्णस्य कार्य-विशेषकः इति प्रश्नः कृष्णस् तु भगवान्
स्वयम् इत्य् उक्तत्वात् तथापि विशेष-निर्धारणायाक्षेपः सामान्यतो
धर्म-रक्षणादेर् अन्यावतारैर् एव चरितार्थत्वात् \। स्वयम् एव
कार्य-विशेषं निर्धारयति \। श्री-कृष्णस्यावतारिणो धर्म-विशेषं
रक्षणं प्रवर्तनं च अधर्म-विशेष-निरसनं च प्रयोजनं द्वयम्
इत्य् अर्थः \। धर्मो मद्-भक्ति-कृत् प्रोक्त इति श्री-मुखेनोक्तस्य
धर्मस्य संस्थापनाय इतरस्य भक्त्य्-उपयोग-शून्यस्य प्रशमाय
अभक्तेषु सञ्चारणाय भक्ति-विरुद्ध-धर्मस्य हेयत्वेन श्रूयमाणत्वात्
अत्रोक्तं च---स्वर्गापवर्ग-नरकेष्व् अपि तुल्यार्थ-दर्शिनः इति \।

यद् वा, भगवान् सर्व-शक्ति-विशिष्टो\ऽत्र गोकुले\ऽवतीर्णः अंशेनान्यत्र
जगतां ब्रह्माण्डानां नियन्ता प्रभुर् इत्य् अर्थः \। ये अतिबहिर्मुखाः
श्री-कृष्णे जीव-साम्यं पश्यन्ति तान् श्रावयित्वानुवदति राजा
रास-क्रीडा-श्रवण-निर्वृतो\ऽपि संशय-रहितो\ऽपि तान् कुतर्क-निष्ठान्
कर्तुं भगवत्य् अधर्मम् आरोप्य मुनीन्द्र-मुखात् श्री-कृष्णस्यैश्वर्यं
स्थापयितुम् इदम् अनुपृच्छतीति तात्पर्यार्थः \। स एव
धर्म-संस्थापन-द्वारा अधर्म-निरसन-द्वारा जगत्-पालकः \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथ परीक्षित्
सभोपविष्टाणां विविध-वासनावतां कर्मि-ज्ञानि-प्रभृतीनां हृदये
सन्देहं समुत्थितम् आलक्ष्य तद्-उच्छेदार्थं पृच्छति संस्थापनायेति
\। इतरस्याधर्मस्य यः खल्व् अंशेन जगदीश्वरो विष्णुर् भवति स
सव्यं भगवान् अवतीर्णः \। यद् वा, अंशेन बलदेवेन सह प्रतीपं
प्रतिकूलम् अधर्मं यदि च स्वैर-लीलयैवाचरद् इत्य् उच्यते \। तदा
ब्रह्म-शापम् अङ्गीकृत्य तत् फलं च कदाचिद् ईश्वरत्वे\ऽप्य् अङ्गीकरोति
यथा तथैव पापम् अङ्गीकृत्य तत् फलम् अप्य् अवश्यम् अङ्गीकुर्याद् इत्य्
आक्षेप इत्य् एकः प्रश्नः \।\।२७-२८\।\।

**\॥।**

\।\। १०.३३.२८ \।\।

स कथं धर्म-सेतूनां वक्ता कर्ताभिरक्षिता \।

प्रतीपम् आचरद् ब्रह्मन् पर-दाराभिमर्शनम् \।\।

**श्रीधर-स्वामी (भावार्थ-दीपिका) :** प्रतीपं प्रतिकूलाधर्मम् इत्य्
अर्थः \। आचरत् कृतवान् \। न चेदम् अधर्म-मात्रं
कलञ्ज-भक्षणादिवत् किन्तु महा-साहसम् इत्य् आह---पर-दाराभिमर्शनम्
इति \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ*
इति---धर्मापेक्षयाधर्म एव प्रतीप इति भावः \। अत्राक्षिपति---न
चेति \। विष-दिग्ध-बाण-हृत-मांसं कलञ्जम् \। किन्तु, अपि तु \।
हेतु-शून्यो धर्म-व्यतिक्रमः साहसः \। अभिमर्शनम् अविचार्य-ग्रहणम्
\। ब्रह्मन्न् इति वेद-मूर्ते इत्य् अनेन सन्देह-हरणे सामर्थ्यं सञ्चितम्
\।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कथं प्रतीपम् आचरेत्
? तद् एव किम् ? तत्राह---पर-दार-विमर्शनम् \।\।२८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** धर्मा एव सेतवो
लोक-रक्षा-मर्यादाः \। धर्म-वैदिक-निबन्धा वा तेषां वक्तृत्वाद् एव
कर्ता \। अन्यथा वाक्य-व्यवहारयोर् विसंवादेन लोकैर् अग्राह्यः स्यात् \।
किं च, अभितो रक्षिता तत्-प्रतिपक्ष-वधादिना बहुधा संवर्धनेन च
पालकः पर-दाराभिमर्शण-रूपं प्रतीपं धर्म-सेतूनाम् एव
धर्म-संस्थापनादेर् वा प्रतिकूलम् \। ब्रह्मन् ! हे साक्षाद्-वेद-मूर्ते !
प्रतिपाद्य-चरणेन वेदातिक्रमाद् भवादृश-विप्र-कुलातिक्रमोपि स्यात् \।
तच् च ब्रह्मण्य-देवस्य तस्यायुक्तम् एव इति भावः \।

यद् वा, ननु तात ! तत्-कारणं कथं मया ज्ञातुं शक्यम्,
ईश्वर-चेष्टितत्वात् ? इत्य् आशङ्क्याह---हे पर-ब्रह्म-रूपेति, सर्वज्ञत्वाद्
इत्य् अर्थः \।

यद् वा, प्रतीपम् आचरद् इत्य् अधर्म उक्तवः \। कृतोऽभिरक्षितश् चेत्य्
अर्थः \। तत्रोक्तः---मया परोक्षं भजता तिरोहितं \[भा।पु।
१०.३२.२१\] इत्य्-आदिना कृतः \। साक्षाद् एव रमणात् अभिरक्षितः, पुनः
पुनर् आचरणात्, तेन लोके प्रवृत्ति-सम्भवाच् चेति \। यद् वा, धर्मः
प्रकर्षेण नाशितः, अधर्मश् च सम्यक् स्थापित इति \।

श्लेष-पक्षे---कथं केन प्रकारेणाचरत्, अपि तु न केनापीत्य् अर्थः \।
कुतः ? भक्ति-लक्षण-धर्म-सेतूनां वक्तृत्वादि-एतोर् इत्य् अर्थः \। अतो
निजावतार-मुख्य-प्रयोजन-भक्ति-विशेष-विस्तारणाय धर्माद्य्-अनादरो
युक्त एव इति भावः \। स च तत्-सेवकेष्व् अपि, तावत् कर्माणि कुर्वीत
\[भा।पु। ११.२०.९\] इत्य्-आदि-वचनाद् व्यक्त एव \।

यद् वा, प्रसिद्ध-धर्म-मर्यादानां वक्त्रादिर् अपि किम्-अर्थं प्रतिकूलम्
आचरत्, रास-क्रीडया परम-भक्ति-प्रवर्तनेन
तद्-एक-साध्य-धर्मस्यापि साफल्यार्थम् इति भावः \। किं च, पराणां
तद्-एक-भक्त्या श्रेष्ठानां दाराणां स्व-स्त्रीणाम् अभिमर्षणं
भक्त्य्-अर्थम् अवतीर्णस्य सर्वापेक्षया भक्त-मनोरथ-पूरणं युक्तम्
एवेति \। किं च, "पर"-शब्देन अन्यदीय-भार्याणाम् एवाभिमर्षणं दोषः,
तास् तदीया विशेषतः पराः सर्वतः श्रेष्ठा निज-पत्न्य एवेति सूचितम्
इति \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स इति \। पूर्वत्र
यच्-छब्दस्याध्याहाराद् अन्वयः \। धर्मा एव सेतवः \।
लोक-रक्षा-मर्यादाः धर्मे वेदिक-निबन्धा वा तेषां वक्तृत्वाद् एव कर्ता,
अन्यथा वाक्य-व्यवहारयोर् विसंवादेन लोकैर् अग्राह्यः स्यात् \। किं च,
अभितो रक्षिता तत्-प्रतिपक्ष-वधादिना बहुधा संवर्धनेन च पालकः
\। पर-दाराभिमर्षण-रूपं प्रतीपं धर्म-सेतूनाम् एव \।
धर्म-संस्थापनादेर् वा प्रतिकूलम् \। ब्रह्मन् हे साक्षाद्-वेद-मूर्ते !
प्रतीपाचरणेन वेदातिक्रमात् भवादृश-विप्रकुलातिक्रमोऽपि स्यात् \। तच्
च ब्रह्मण्य-देवस्य तस्यायुक्तम् एव इति भावः \।

यद् वा, ननु तत्-कारणं कथं मया ज्ञातुं शक्यम् ईश्वर-चेष्टितत्वाद्
इत्य् आशङ्क्याह \। हे सर्व-वेदात्मक ! सर्वज्ञत्वाद् इत्य् अर्थः \। अन्यत्
तैः \।

यद् वा, प्रतीपम् आचरद् इति अधर्मम् उक्तवान् कृतवान् अभिरक्षितवांश्
चेत्य् अर्थः \। तत्रोक्तिः---मया परोक्षं भजता तिरोहितं \[भा।पु।
१०.३२.२१\] इत्य्-आदिना रहोऽपि पर-दारान् भजे इत्य् अनुवादात् कृतिः साक्षाद्
एव रमणात् अभिरक्षा पुनः पुनर् आचरणात् तेन लोके प्रवृत्ति-सम्भवाच्
चेति \। स्वयम् अधर्म-कर्तृभ्योऽपि तस्य महा एव दोष-बन्ध आयातः \।

यद् वा, धर्मं प्रकर्षेण नाशितवान् अधर्मं च सम्यक् स्थापितवान् इति
श्लेषेण स्वयं सिद्धान्तम् अप्य् आह---संस्थाप्नायेति धर्मस्य स्थापनं
नाम सामान्यतः संस्थापनं तु तत्रैव शुद्ध-भक्ति-योगस्य
सर्वातिक्रमितया स्थापनात् \।

> स्मर्तव्यः सततं विष्णुर् विस्मर्तव्यो न जातुचित् \।
>
> सर्वे विधि-निषेधाः स्युर् एतयोर् एव किङ्कराः \[भ।र।सि। १.२.९\] इति
> पाद्मादि-शास्त्रेभ्यः \।

तद्-अवतारस्य तन्-मुख्य-प्रयोजनत्वं चोक्तं प्रथमे
श्री-कुन्ती-देव्या---भक्ति-योग-विधानार्थं कथं पश्येम हि स्त्रियः
\[भा।पु। १.८.२०\] इति \। भक्ति-योग-विधानार्थम् अवतीर्णं त्वाम् इति
टीका च \। तद् धि तत्र विनाप्य् उपदेशं तत्-प्रभावेणैव भवति \।
तथेतरस्य तद्-विरुद्धस्य च स्वत एव नाशो भवतीति स
तथा-भूतोषौ पर-दाराभिमर्शन-रूपं प्रतीपं कथम् आचरत्? अपि तु
नैवाचरद् इति कुतो धर्म-सेतूनां सर्व-धर्माश्रय-भूतानां
भक्ति-योग-भेदानां वक्तृत्वादि-हेतोर् इत्य् अर्थः \। अतो
निजावतार-मुख्य-प्रयोजन-भक्ति-विशेष-फल-प्रेम-विशेष-विस्तारणाद्य्-अर्थं
तासां पति-सेवादि-धर्म-त्यजनेन अन्य-धर्माद्य्-अनादरो युक्त एवेति
भावः \। स च, तावत् कर्माणि कुर्वीत \[भा।पु। ११.२०.९\]
इत्य्-आदि-वचनात् साधन-दशायाम् अपि युक्तः, किम् उत तासाम् इति \।

यद् वा, स भगवान् जगदीश्वरश् चेत्य् एव वा प्रतीपत्वे हेतुः
सर्वांशित्वाद् अन्तर्यामित्वाच् चेत्य् अर्थः \। यद् वा, परे
परम-स्व-शक्ति-रूपा ये दाराः स्वीय-रमण्यस् तद्-अभिमर्षणम् अपि
कथं प्रतीपम् आचरत्, अपि तु नैवेत्य् अर्थः \। यतः भवद्भिर्
एवोक्तम्, कृष्ण-वध्वः \[भा।पु। १०.३३.८\] इति \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रतीपं विपरीतम् \। तद्
एव किम् ? तत्राह---पर-दार-विमर्शनं पर-स्त्री-सङ्ग इति
बहिर्-अर्थः \। वस्तुतस् तु परात्परा दारा स्वानन्द-शक्तयः दारयन्त्य्
अविद्याम् इति दाराः \।\।२८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** धर्म-सेतूनां धर्मा एव
सेतवो जगद्-रक्षण-समर्हा मर्यादास् तासां वक्ता उपदेष्टा न केवलल्ं
वक्तैव अपि तु कर्ता \। तद् उक्तं गीतायां---उत्सीदेयुर् इमे लोका न
कुर्यां कर्म चेद् अहं \[गीता ३.२८\] इति पाषण्डिनां कुयुक्ति-खण्डनेन
बलाद् धर्म-सेतु-विदारण-कर्तॄणां वधेन चाभितो रक्षिता \। एवं
बहुधा धर्मस्य रक्षकः प्रातिकूल्यं नास्ति \। तथापि को गृहीष्यद्
ऋषभस्य हि तत् प्रमाणम् इति दृष्टान्तेन तादृशाचरणेन लोकस्यानिष्टं
भवेद् एवेति प्रतीपम् इत्य् उक्तम् \। किं तद् इत्य् अपेक्षायाम् आह
पर-दाराभिमर्शनम् इति \। यत् महा-साहसम् इत्य् अर्थः \। धर्मस्य
वक्तृत्वं समक्षं दृष्टं---भर्तुः सुश्रूषणं स्त्रीणां परो धर्मो ह्य्
अमायया इत्य् उक्त्वा पति-शुश्रूषणं कथयित्वा रमणं साधितम् \। अतो
वक्तृत्व-कर्तृत्वयोर् विसंवादो जातः \।
वक्तव्य-विस्मृति-पूर्व-रमणस्याभितो रक्षणं जातम् इति \। प्रतीपं
कथम् आचरत् ? अभिप्रायाज्ञानात् पृच्छते न तु तत्र किञ्चित् प्रतिकूलम्
अस्तीति \। विरुद्ध-धर्मादि-करणत्वम् ईश्वरस्येति \। तद् यथा
धर्माधर्मयोर् ईश्वरे स्थिति-श्रवणात् एवं कथनम् अन्यद् एवाचरणम्
अन्यद् एवेति ईश्वरे न किम् अपि विरुद्धम् इति \। तथापि
लोक-सङ्ग्रह-परस्येश्वरस्य संवेदनाचरणान्य् अन्यथात्वेन पृच्छाम
इति भावः \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

\।\। १०.३३.२९ \।\।

आप्त-कामो यदु-पतिः कृतवान् वै जुगुप्सितम् \।

किम्-अभिप्राय एतन् नः शंशयं छिन्धि सुव्रत \।\।

**श्रीधर-स्वामी (भावार्थ-दीपिका) :** आप्त-कामस्य नायम् अधर्म इति
चेद् यद्य् एवं कामाभावान् निन्दितं केनाभिप्रायेण कृतवान् इति
पृच्छति---आप्त-काम इति \।\। २९ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परिहरति---आप्तकामस्येति
\। यद्य् एवम् आप्त-कामत्वं तस्य तर्हि आप्त-कामत्वे निन्दिताचरणम्
अनुचितम् इति को\ऽभिप्रायो यस्य स किम्-अभिप्रायः किम्-आशयवान् इत्य्
अर्थः \। एतम् आप्तकामत्वे निन्दिताचरण-रूपम्, न इति
तत्रत्य-समाजापेक्षया बहुत्वम् \। सुव्रतेति \। ब्रह्मचर्य-निष्ठो\ऽपि
मत्-कृपया ब्रूहीति सम्बुद्ध्य्-अभिप्रायः \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।\।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यदुपतिर् इति
धर्म-पर-यदु-वंशे\ऽवतीर्णत्वाद् अपि तथा कर्तुं नार्हतीति भावः \।
वै प्रसिद्धौ \। एतम् इति कुत्राप्य् अन्यः संशयो नास्तीत्य् अर्थः \। नः
इति बहुत्वं सन्देह-वर्गाभिप्रायेण संशयम् इति आप्त-शिरो-मुकुट-मणेस्
तस्य कृते दोष-शङ्का नास्त्य् एव, किन्तु शास्त्र-विरुद्धत्वेन तत्रास्माकं
दार्ढ्याभावाच् चित्त-दोलनं स्याद् इत्य् अर्थः \। सुव्रत ! हे
ब्रह्मचर्य-निष्ठ ! इति भवादृशानाम् आचरित-विरुद्धं तत् तु
जुगुप्सितम् एवेति \। यद् वा, हे सदाचार-निष्ठेति अन्यथा
भवद्-आदि-सम्मत-सदाचार-लोप इति भावः \।

श्लेष-पक्षे, पाण्डव-सम्बन्धिनां यदूनां पतित्वेन निज-प्रभुताम्
अभिप्रैति इति दोषाभावो ध्वनितः \। यद् वा, यदूनां भक्तानां पतिर्
इति भक्त-वात्सल्येन धर्मातिक्रमार्हो\ऽपीत्य् अर्थः \। जुगुप्सितं किं
कृतवान् ? अपि तु नैव, किन्तु भक्त-वर्ग-सम्मतम् एवाकरोद् इत्य् अर्थः
\। कुतः ? आप्तो लब्धः कामो रास-क्रीडादिना
निज-प्रेम-भक्ति-विस्तारण-मनोरथो येन सः \।
सर्व-साध्यतम-प्रेम-भक्ति-प्रवर्तनेन निन्दितानाचरणात्, प्रत्युत
तेन साधु-वर्ग-सन्तोषणाद् एवेत्य् अर्थः \। तथापि नः संशयं प्राय
इति \। तत्र केषाञ्चिच् छास्त्रार्थ-तत्त्व-विदां भक्ति-पराणां
सद्-रसाभिषिक्तानां प्रेम-भक्ति-रसमय-तदीय-रास-क्रीडादौ
संशयाभावात् \।

यद् वा, प्राये\ऽनशन-समये\ऽस्मिन्न् इति संशयस्यायोग्यतोक्ता \। अतः
शीघ्रं तच् छेदनम् अभिप्रेतम् \। नः इति स्वीयत्वेन विपक्षाणाम् अपि
ग्रहणम् \। सहज-विनयादिना किं वा वाक्-चातुर्येण
परम-विपक्षतादि-बोधनार्थम् \। अतो दुर्बुद्दीनाम् एवात्रत्यानां
हितार्थम् एव मया पृच्छ्यते, न च निज-सन्देहाद् इति भावः \। अतः
अभि अभयं यथा स्यात् तेभ्यो भयम् अकृत्वा तेषां संशय-शृङ्खलां
छिन्धीत्य् अर्थः \। सुव्रत ! हे भक्त्य्-एक-निष्ठेति\।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यदुपतिर् इति \।
कृत-तादृशाकर्तव्यश् चेत् परम-धार्मिकाणां यदूनां पतिर् अपि न स्यात् \।
एतम् इति कुत्राप्य् अन्यः संशयो नास्तीत्य् अर्थः \। न इति बहुत्वं सन्देहे
वर्गाभिप्रायेण \। संशयं
प्राप्त-शिरो-मुकुटाचरितत्व-शास्त्र-विरुद्धत्वाभ्यां चित्त-दोलनम् \।
सुव्रत ! हे ब्रह्मचर्यादि-निष्ठ इति भवादृशाम् आचरितं विरुद्धं तत्
तु जुगुप्सितम् एवेति \। यद् वा, हे सदाचार-निष्ठेति अन्यथा
भवद्-आदि-सम्मत-सदाचार-लोप इति भावः \।

श्लेष-पक्षे, यदूनां भक्तानां पतिर् इति भक्त-कृपया कदाचिद्
धर्मातिक्रमार्हो\ऽपीत्य् अर्थः \। जुगुप्सितं किं कृतवान् अपि तु नैव
किन्तु भक्त-वर्ग-सम्मतम् एवाकरोद् इत्य् अर्थः \। कुतः ? आप्तो लब्धः
कामो रास-क्रीडादिना निज-प्रेम-भक्ति-विस्तारण-मनोरथो येन सः \।
सर्व-साध्यतम-प्रेम-भक्ति-प्रवर्तनेन निन्दितान् आचरणट् प्रत्युत
तेन साधु-वर्ग-सन्तोषणाद् एवेत्य् अर्थः \। तथापि नः संशयम् इति
साञ्जलि-कर-चालनेन तत्रत्य-सन्दिहान-वर्गाभिप्रायेण तच् च विनयेन
प्राय इति तत्र केषाञ्चिच् छास्त्रार्थ-तत्त्व-विदां भक्ति-पराणां
सद्-रसाभिषिक्तानां प्रेम-भक्ति-रसमय-तदीय-रास-क्रीडादौ
संशयान्तराभावात् \। अतो\ऽनवहितानाम् एवात्रत्यानां केषाञ्चित् हितार्थम्
एव मया पृच्छ्यते, न च निज-सन्देहाद् इति भावः \। तस्माद् अभि
अभयं यथा स्यात् तेभ्यो भयम् अकृत्वा तेषां संशय-शृङ्खलां
छिन्धीत्य् अर्थः \। सुव्रत हे भक्त्य्-एक-निष्ठ ! \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आप्त-कामस्य जुगुप्सितेति प्रवृत्तिर्
न स्यात् जुगुप्सितं तु केनाभिप्रायेण कृतवान् इत्य् अर्थः \।\।२९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** वै जुगुप्सितं विगतं
जुगुप्सितं विजुगुप्सितं तद् एव वैजुग्पिसितं स्वार्थे\ऽण् \।\।२९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** नन्व् आप्त-काम एवायं किं न
भवेत् \। जुगुप्सिते प्रवृत्ति-दर्शनाद् इति चेन् न काम-प्राप्तौ सत्यां
निन्दते प्रवृत्तिं दृष्ट्वा को\ऽपि नोपलभेत् \। ननु तद् अस्ति आप्त-काम
इति रमापतित्वात् सर्व-सिद्धि-प्रदत्वाच् च \। यदुपतिर् इति
परम-धर्म-ईल-यदु-वंशजत्वात् \। सद्-वंश-जातानां धर्मोपदेशेन
पालकश् च किम् अभिप्रायो यस्य सः, केनाभिप्रायेण जुगुप्सितं निन्दितं
वै निश्चयेन कृतवान्, परस्पर-विरुद्धार्थत्वात् \।
आप्त-कामत्व-निन्दित-कर्तृत्वयोः सामानाधिकरण्यं न सम्भवति \। नन्व्
ईश्वरस्य विरुद्ध-धर्माधिकरणत्वात् न किञ्चिद् असमञ्जसम् इति चेत्
तथापि प्रयोजनं वक्तव्यं नैतल् लोक-हितं पूर्णत्वेन
प्रयोजनाभावात् इति सन्दिहान् सर्वान् सङ्गृह्य प्रार्थयते \। नो\ऽस्माकं
सर्वेषाम् एतत् एतस्मिन्न् अर्थे संशयं छिन्धि \। हे सुव्रत !
शोभन-सङ्कल्पो यस्य श्री-कृष्णस्य लीलाम् अन्तरेण नान्यत् कथनीयम् इति
\। यदीदम् अयुक्तं स्यात् तदा त्वया श्रद्धा पूर्वम् उक्तं न भवेत् \। किं
च, यदि वायम् अधर्मः स्यात् तदा तव कथने रुचिर् न स्याद् इति \।
लोकस्य कञ्चिद् भङ्गम् एव प्रतीयते\ऽतो\ऽभिप्रायो वक्तव्यः \।
वास्तवो\ऽर्थस् तु गोपीणां सङ्गत्या आप्ता लब्धाः कामा येन स यदुपतिर्
इति \। तद् उक्तं पाद्मे---

> एते हि यादवा नित्यं मद्-गुणा एव भामिनि \।
>
> सर्वदा मत्-प्रियाः देवि मत्-तुल्य-गुण-शालिनः \।\।

इति द्वारका-लीलाया नित्यत्वं कथितम् \। मथुरा भगवान् यत्र नित्यं
सन्निहितो हरिः इति मथुरा-लीलायाश् च नित्यत्वं सूचितम् इति \। तत्रापि
स्वकीय-सापेक्षत्वं सूचितम् \। प्रायः किं जुगुप्सितम् अपि तु न यतः
अभि भय-रहितम्, यथा भवति तथा कृतवान् \। अतो मम संशयो
नास्ति हेतु-वादिनां केषाञ्चिद् उपरोधेन पृच्छते \। संशयं सन्देहं
छिन्धीति\।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परमेश्वरस्य नायम्
अधर्म इति चेत्, निन्दितम् इदं केनाभिप्रायेण चकारेति
पृच्छति---आप्त-काम इति \। तेन स्व-काम-पूरणार्थम् इदं कृतवान् इति
प्रत्युत्तरं न दातव्यम् इति भावः \। अवतारे,स्मिन्न् एतादृशं जुगुप्सितम्
एव कर्तव्यम् इति चेद् अत आह---यदुपतिर् इति \। परम-धार्मिकाणां
यदूनां पतिस् तर्हि कथम् अभूद् इति भावः \। न इति \। न तु केवलस्य
ममात्र संशयो\ऽस्तीत्य् अर्थः \। तस्याप्तकामत्वे\ऽप्य् आत्मारामत्वे\ऽपि
प्रेमानन्द-स्वरूपाभिस् ताभिः सोत्कण्ठं रमणं युज्यत एवेति
ज्ञात-प्राय-रहस्य-सिद्धान्तत्वाद् इति भावः \। सुव्रतेति
सदाचार-परायणस्य तवाप्य् अस्याम् एव लीलायाम् अत्यावेश-दर्शनाद् एते
संशेरत इति भावः \।\।२९\।\।

**\॥।**

\।\। १०.३३.३० \।\।

श्री-शुक उवाच---

धर्म-व्यतिक्रमो दृष्ट ईश्वराणां च साहसम् \।

तेजीयसां न दोषाय वह्नेः सर्व-भुजो यथा \।\।

**श्रीधर-स्वामी (भावार्थ-दीपिका) :** परमेश्वरे कैमुतिक-न्यायेन
परिहर्तुं सामान्यतो महतां वृत्तम् आह---धर्म-व्यतिक्रम इति \।
साहसं च दृष्टं प्रजापतीन्द्र-सोम-विश्वामित्रादीनां तच् च तेषां
तेजस्विनां दोषाय न भवति \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** साहसं परिहर्तुम्
अपाकर्तुम् \। सामान्यतः साधारण्येन \। ईश्वराणां योगैश्वर्यवताम् \।
साहसं शास्त्र-विरुद्धाचारः \। प्रजापतेर् ब्रह्मणो दुहितृ-गमनम्,
इन्द्रस्याहल्या-गमनम्, सोमस्य गुरु-स्त्री-तारा-गमनं
विश्वामित्रस्याभक्ष्य-मांसाशन-प्रवृत्तिः \। आदीनां सप्तर्षीणां
शव-भक्षणोद्योगः \। अजीगर्तस्य पुत्र-विक्रयः, पराशरस्य
दास-कन्या-सङ्गश् च ग्राह्यः \। तच् च साहसम् \। तेषां प्रजापत्य्-आदीनाम्
\। तेजीयसाम् इति हेतु-गर्भित-विशेषणम्, तप-आदि-प्रभावोद्भूत-तेजसा
साहसस्य दग्धत्वाद् दोषाय पापाय नेति\। तेजो बले प्रभावे च ज्योतिष्य्
अर्चिषि रेतसि \। नवनीते नले दुगे इति यादवः \। तत्रोपयोगि-दृष्टान्तम्
आह---वह्नेर् इति \। न हि गो-ब्राह्मणादि-शरीरामेध्य-दाहेनान्नेर्
ब्रह्म-हत्यादि-दोषो भवति तेजस्वित्वाद् इति भावः \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ईश्वरस्य कर्तुम्
अकर्तुम् अन्यथा कर्तुं समर्थस्य स्व-कृत-मर्यादोल्लङ्घनम्
अपीश्वरत्वस्य परिपोषकम्, न खलु बाधकम् इति
सिद्धान्तयति---धर्म-व्यतिक्रम इति \। ईश्वराणां प्रजापतीन्द्रादीनाम्
एव, किम् उत सर्वेश्वरेश्वरस्य श्री-कृष्णस्य \। तत्र दृष्टान्तः---वह्नेः
सर्व-भुज इति \।\।३०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सहज-कृपालुतया
शिष्य-स्नेहापेक्षया वा तदीयाक्षोपाभास-परिहार-पूर्वकं
श्लेष-दर्शित-तदीय-सिद्धान्तितम् एव परिहरति \। धर्मेति सप्तभिः
ईश्वराणां कर्मादि पारतन्त्र्य-रहितानाम् इत्य् अर्थः \। तेषां
धर्म-व्यतिक्रमो यद् दृष्टाः यथा ब्रह्मादीनां दुहितृ-कामनादौ तथा
साहसं निर्भयता च यद् दृष्टं तथा बृहस्पतेर्
उतथ्य-पत्नी-गमनादौ तत् तच् च तेजीयसा तेषां न दोषाय प्रत्यवायाय
\। तत्र दृष्टान्तः---सर्व-भुजो वह्नेर् यथा सर्वभुक्त्वं न दोषाय
नापावित्र्याय तद्वद् इत्य् अर्थः \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सहज-कृपालुतया
शिष्य-स्नेहापेक्षया वा परिहरति---धर्मेति सप्तभिः \। ईश्वराणां ज्ञाने
भक्तौ च सामर्थ्यवतां भगवद्-भजनादिना
कर्मादि-पारतन्त्र्य-रहितानाम् इत्य् अर्थः \। धर्म-व्यतिक्रमो
विशेषणोल्लङ्घनम्, यथा ब्रह्मादीनां दुहितृ-कामनादि \। साहसं
निर्भयता, यथा इन्द्रादीनाम् \। यथा वह्निः सर्वं भुङ्क्ते भक्षयति
दहतीति वा तथा तस्य सर्व-दाहेनापि यथाग्नेर् वधादि-दोषो न स्यात्,
तद्वद् इत्य् अर्थः \। अन्यत् तैर् व्याख्यातम् \। यद् वा धर्म-व्यतिक्रम
एव साहसम् \। त्व्-अर्थे च-कारः \। अनीश्वएभ्यो भेदाय \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** धर्म-व्यतिक्रमो यद् दृष्टः,
यथा---ब्रह्मादीनां दुहितृ-कामनादि \। तथा साहसं निर्भयता च यद्
दृष्टम् \। यथा बृहस्पतेर् उतथ्य-पत्नी-गमनादि, तत् तच् च तेजीयसां
तेषां न न प्रत्यवायाय, सर्व-भुजो वह्नेर् यथा सर्व-भुक्त्वं
नापावित्र्यायेत्य् अर्थः \।\।३०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** सिद्धान्तम्
आह---धर्म-व्यतिक्रम इत्य्-आदि \। ईश्वराणां धर्म-व्यतिक्रमो\ऽदृष्ट
एव, कुत्रापि न दृष्ट एव \। एवं साहसं सहसा कृतं च \। ईश्वरैः
कदाप्य् अधर्माचरणं न क्रियते, तथापि यदि दृश्यते, तदा तेजीयसां
कर्तुम् अकर्तुम् अन्यथा कर्तुं सामर्थ्यं तेजः, तज्-जुषां
धर्म-व्यतिक्रमो न दोषाय, गुणायैव \। तैस् तु यत् क्रियते, तत्र
निमित्तम् एष्टव्यं, न तु राग-प्राप्तं तत् \। अतो धर्म-व्यतिक्रम
इवासौ दृश्यते, न तु वस्तुतो धर्म-व्यतिक्रमः \। अत्र
दृष्टान्तः---वह्नेर् इत्य्-आदि \। वह्नेर् अनलस्य यथा सर्व-भुजः
सर्व-भोगाः क्विब्-अन्ते बहु-वचनम् \। तस्य सर्व-भुक्त्वं यथा न
राग-प्राप्तम्, अपि तु सहजम्, तथेदम् अपि तेनानुमन्तव्यम् \।
ईश्वरस्येयं लीला न धर्म-व्यतिक्रमः, ईश्वरस्य तत्-करणासम्भवात्
\। तेन नासां पर-दारत्वम्, नैतस्य च धर्म-व्यतिक्रम इति
ग्रन्थार्थः \। एतद् अग्रे स्फुटीभविष्यति \। ईश्वराणाम् इति बहु-वचनं
सर्वेश्वरत्वे तात्पर्यम् \।\।३०\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं तावत्
सामान्यतो\ऽन्यावतार-विरुद्धं कथं कृतवान् ? इति यद् आक्षिप्तं, तत्
प्रौढि-वादेन श्री-शुकः परिहरति---धर्म-व्यतिक्रमेति \।
हेतु-वादिनाभिप्रायम् आलक्ष्य यद् आक्षिप्त तद् अङ्गीकृत्य सानुप्सये इव तद्
उत्तरयति \। ईश्वराणां देहादि-पारतन्त्र्य-रहितानाम् अप्य् अन्येषां
धर्म-व्यतिक्रमो मर्यादा-लङ्घनं दृष्टम् \। यथा ब्रह्मणा दुहितर्य्
अभिलाषः कृतः \। सोमेन बृहस्पति-पत्नी-स्वीकार इति अन्येषाम् अपि
ईश्वर-तुल्यानां ज्ञान-भक्ति-बलेन मर्यादाम् अतिक्रम्य वर्तताम् अपि
वर्तमान-धर्मोल्लङ्घनं दृष्ट-साहसम् अविद्यमान-करणे निर्भयत्वं
च दृष्टं सहसाविचारेण क्रियमाणत्वात् \।

नन्व् एवं चेत् प्रत्यवाय-फलं कस्य न भवेत् इत्य् अत आह---तेजीयसाम्
अति तेजस्विनां न दोषाय अधर्म-जनन-द्वारा न भवेत् \।
कर्म-दोष-दहन-समर्थानां हेतुर् अपि दोष-जनको न भवतीत्य् अत्र
दृष्टान्तम् आह---सर्व-भुजो वह्नेर् यथा दोषो न भवति, तर्हि सर्वान्
दहन् सर्वं भक्षयन् वह्निस् तद्-दोष-भाग् न भवेत् \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृतस्याप्य् अधर्मस्य
फलम् ईश्वराणाम् अपि न भवेत्, किम् उत परमेश्वरस्य तस्येति
प्रथम-प्रश्नोत्तरम् आह---धर्मेति षड्भिः \। ईश्वराणां रुद्रादीनाम् अपि
धर्म-व्यतिक्रमोऽधर्मो दृष्टः \। साहसं साहस-हेतुक इत्य् अर्थः \।
न दोषाय न प्रत्यवायाय \। वह्नेर् यथा सर्व-भुक्तं न दोषाय,
नापवित्र्याय तद्वद् इत्य् अर्थः \।\।३०\।\।

**\॥।**

\।\। १०.३३.३१ \।\।

नैतत् समाचरेज् जातु मनसापि ह्य् अनीश्वरः \।

विनश्यत्य् आचरन् मौढ्याद् यथारुद्रोऽब्धि-जं विषम् \।\।

**श्रीधर-स्वामी (भावार्थ-दीपिका) :** तर्हि यद् यद् आचरति श्रेष्ठः
\[गीता ३.२१\] इति न्यायेन अन्योऽपि कुर्याद् इत्य् आशङ्क्याह---**नैतद्** इति
\। **अनीश्वरो** देहादि-परतन्त्रः **यथा रुद्र**-व्यतिरिक्तो **विषम्**
आचरन् भक्षयन् \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्राक्षिपति---*तर्हि* इति
\। *अन्यः* अतेजीयान् \। **एतत्** साहसम् \। **जातु मनसापि** किम् उत
कायेन ? विनश्यति समूलं छिन्नो भवति \। मौढ्यात् अज्ञानात्
क्रोधाद्य्-उद्रेकतो वा \। नश्यस्य् आश्व् आचरन् इति पाठस् तु
विजय-ध्वजोक्तेः \। तत्राशु पानोत्तर-क्षणम् एव, न तु विल्म्बेनेत्य्
अर्थः \। तर्हि यद् यद् आचरति श्रेष्ठः \[गीता ३.२१\] इति न्यायेनान्योऽपि
कुर्याद् इत्य् आशङ्क्याह---अनीश्वरः निकृष्टो यथा रुद्र-व्यतिरिक्तः विषम्
आचरन् भुञ्जानः सद्यो विनश्यति \। रुद्रस् तु भुक्त्वा प्रत्युत
नील-कण्ठत्वेन शोभते स्मेति भावः \।\।३१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अनीश्वरस् तु एवं
कुर्वन् बाध्यते एवेत्य् आह---नैतद् इति \। अत्र दृष्टान्तः---यथा रुद्रो
जयते विषम्, अरुद्रो रुद्र-भिन्नो विषं कालकूतां पिबन्न् एव नाश्यति
\।\।३१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एतद् ईश्वराचरितं
साहसं न सम्यग् आचरेत् \। सम्यग् इत्य् अस्य निषेधे तात्पर्यम् \। जातु
कदाचिद् अपि तत्र च न मनसापि, किम् उत वाचा कर्मणा वा \। हि हेतौ
निश्चयेवा \। विशेषेण समूलतया लोक-द्वय-दुःखित्वादि-प्रकारेण
नश्येत् \। मौढ्याद् ईश्वराणाम् ऐश्वर्यम् आतमनश् चासामर्थ्यम् अज्ञात्वेत्य्
अर्थः \। इति भक्षणे मौढ्यम् एव हेतुर् उक्तः \। अन्यथा
भक्षणाप्रवृत्तिः \। अब्धिजं काल-कूटम् इत्य् अर्थः \। परम-तीक्ष्णतया
सद्य एव विनाशोऽभिप्रेतः \। ईश्वरस् तु न नश्येद् एव, प्रत्युत
ऐश्वर्य-विशेष-प्रकाशादिना शोभत एव, यथा नील-कण्ठत्वादिना
श्री-महादेव इति भावः \।\।३१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तर्ह्य् अन्येषां का वार्ता ?
तत्राह---नैतद् इति \। एतद् धर्म-व्यतिक्रमादि-मयम् ईश्वराचरितं न
सम्यग् आचरेत् \। सम्यग् इत्य् अस्य निषेधे तात्पर्यम् \। एकांशेनापि नाचरेद्
इत्य् अर्थः \। जातु कदाचिद् अपि तत्र च न मनसापि, किम् उत वाचा
कर्मणा वा हि निश्चये\। विशेषेण स-मूलतया
लोक-द्वय-दुःखित्वादि-प्रकारेण नश्यति \। मौढ्याद् ईश्वराणाम् ऐश्वर्यम्
आत्मनश् चासामर्थ्यम् अज्ञात्वेत्य् अर्थः \। इति भक्षणे मौढ्यम् एव हेतुर्
उक्तः \। अन्यथा भक्षणाप्रवृत्तिः स्यात् \। अब्धिजं काल-कूटम् इति
परम-तीक्ष्णतया सद्य एव विनाशोऽभिप्रेतः \। ईश्वरस् तु न नश्येद्
एव, प्रत्युत ऐश्वर्य-विशेष-प्रकाशादिना शोभते \। यथा
नील-कण्ठत्वादिना शिव इति भावः \।\।३१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु तर्ह्य् अनीश्वरोऽप्य्
एतद्-दृष्ट्या स्वाच्छन्द्यं कुर्वीतेत्य् आशङ्क्याह---नैतद् इत्य्-आदि \।
अनीश्वरः श्री-कृष्णाद् अन्यः कोऽपि मनसापि नैतत् साहसं समाचरेत् \।
जातु कदाचिद् अपि \। आचरणे कः प्रतिबन्धः ? तत्राह---विनश्यतीत्य् आदि
\। मौढ्याद् आचरन् सन् नश्यत्य् आस्त शीघ्रम् एव \। ईश्वरस् तु यद्य्
आचरति तद् ऐश्वर्यातिशय-प्राकट्यं सर्व-लोक-हिताभिव्यक्तिश् चेत्य्
आह---यथेत्य् आदि \। यथा विषं कालकूटं जुषन् स्वैश्वर्यं
प्रकटयाञ्चकार सर्व-हितं च \। वस्तुतस् तु विष-भक्षणं
धर्म-व्यतिक्रमः साहसं च, न तु तस्य तद्-राग-प्राप्तम्, अपि तु
पर-स्वस्त्य्-अर्थे \। न तु तद् विषम् अन्य-भोग्यं भवितुम् अर्हतीति
प्रकृतेऽपि नैष धर्म-व्यतिक्रमः साहसं च---तासाम्
अन्य-भोग्यत्वाभावात् \। तज् जोषणं चास्य पर-स्वस्त्य्-अयनार्थं च \।
वक्ष्यति च---विक्रीडितम् \[भा।पु। १०.३३.४०\] इत्य्-आदि \। अब्धिजं विषम्
इति पाठे आचरन् भक्षयन् \। चरिर् भक्षणार्थेऽपि वर्तते \।\।३१\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** नन्व् अग्नि-दृष्टान्तेन
दोषाभावः, तर्हि लोकस्य कथं श्रेयोऽवाप्तिः ? तद् उक्तं---यद् वृत्तम्
अनुतिष्ठन् वै लोक-क्षेमाय कल्पते इति चेत्, तत्राह---नैतद् इति \।
एतद् धर्मम् अतिक्रम-रूप-साहसं न सम्यग् आचरेत्, सम्यग् अतीव
निषेधानादरेणेति \। तत्र मनसापि न, किम् उत वाचा कर्मणा अपीति
निश्चयेन \। स्वयम् अनीश्वरो देहादि-परतन्त्रः मौढ्यात्
ईश्वर-सादृश्य-भ्रान्त्या ईश्वरवत् सामर्थ्याभावात् ईश्वरे
सामर्थ्य-ज्ञानात् आचरन् विशेषेण मूलतो नश्यति \। यथा
रुद्र-व्यतिरिक्तोऽब्धिजं विषं कालकूटाख्यम् अदन् सद्य एव म्रीयेत् \।
रुद्रस् तु अदन्न् अपि न नश्यति, प्रत्युत लोकोपकारकतया शोभत एव \।
एवं तादृश-सामर्थ्याभावे आचरन्तो मूढा ज्ञेया इति \। अत एव जातु
कदाचित् कौतुकेनापि ईश्वर-कृतं नाचरेत् \।

नन्व् एकम् एव कर्म कथम् अशुभ-जनकं, कथं वा शुभ-जनकम् ?
तत्राह---अधिकारि-भेदेषु भेदाद् एव सर्वं घटत इति \।
रुद्रो\ऽब्धिज-विषम् इति \। यथा काल-कूट-भक्षणेन लोकोपकारो\ऽपि
जात इत्य् आह \।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तर्हि यद् यद् आचरति
श्रेष्ठः \[गीता ३.२१\] इति न्यायेनान्योऽपि कुर्याद् इत्य् आशङ्क्याह---नैतद्
इति \। अनीश्वरो निकृष्टो जीवो यथा रुद्र-व्यतिरिक्तो विषम् आचरन्
भुञ्जानः सद्यो विनश्यति, रुद्रस् तु भुक्त्वा प्रत्युत नील-कण्ठत्वेन
शोभते स्मेति भावः \।\।३१\।\।

**\॥।**

\।\। १०.३३.३२ \।\।

ईश्वराणां वचः सत्यं तथैवाचरितं क्वचित् \।

तेषां यत् स्व-वचो-युक्तं बुद्धिमांस् तत् समाचरेत् \।\।

**श्रीधर-स्वामी (भावार्थ-दीपिका) :** कथं तर्हि सद्-आचारस्य
प्रामाण्यम् अत आह---ईश्वराणाम् इति \। तेषां वचः सत्यम्, अतस् तद् उक्तम्
आचरेद् एव \। आचरितं तु क्वचित् सत्यम् \। अतः स्व-वचो-युक्तं तेषां
वचसा यद् यद् युक्तम् अविरुद्धं तत् तद् एवाचरेत् \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् आक्षिपति---कथम्
इति \। सदाचारस्य सद्भिर् आचरितस्य \। अतो\ऽत्राक्षेपे \। समाधानम्
आह---ईश्वराणाम् इति \। सत्यं परमार्थत्वेनाभीष्टदम् \। अतः सत्यत्वात्
\। तद् उक्तम् ईश्वरोक्तम् \। वचस एव सत्यत्वे---कुर्याद् विद्वांस्
तथासक्तश् चिकीर्षुर् लोक-सङ्ग्रहम् इति विधानस्य का गतिस्
तत्राह---आचरितं तु क्वचिद् इति \। हास्यादि-निवृत्त्य्-अर्थं क्वचिद् इति \।
वैदिक-मार्ग-प्रदर्शनार्थं यद् आचरणं तत् सत्यम् एव \। अतः क्वचित्
सत्त्वाद् एव स्व-वचो-युक्तं स्व-शब्देनेश्वर-ग्रहस् तथैव विगृह्णाति
तेषाम् ईश्वराणां वचसा वचनेन वेद-रूपेण यद् यद् आचरणं युक्तम्
अविरुद्धं तत् तद् आचरणम् ईश्वराणाम् अपि कुर्याद् इत्य् अर्थः \।

यद् वा, येषाम् ईश्वराणां यत् स्व-वचः स्व-वचनं युक्तं वेदाविरुद्धम्,
विद्वांसस् तद् आचरेत् स्वीकुर्याद् वेद-विरुद्धं तु
भक्त-परतन्त्रतयेश्वरस्यान्यथाचरणम् अपि कदाचिद् भवात् तन् न
ग्राह्यम् इति भावः \। अत एवोक्तं देवल-बोधायन-कौशिकैः---

> कृतानि यानि कर्माणि दैवतैर् मुनिभिस् तथा \।
>
> नाचरेत् तानि कर्माणि श्रुत्वा वापि न कुत्सयेत् \।\।
>
> तद् उक्तं तु सदा कार्यम् आम्नायानुगतं यदि \।
>
> स्मृतेर् वेद-विरोधित्वे परित्यागो यथा भवेत् \।\।
>
> तथैव लौकिकं वाक्यं स्मृतेर् बाधात् परित्यजेत् \।
>
> वन्दिकस्य परित्यागात् प्रायश्चित्ती भवेन् नरः \।
>
> लौकिकं तु परित्याज्यम् ईश्वरोक्तं भवेद् यदि \।\
> यद् वेदेन विरुद्धं स्यान् न ततः किल्बिषी पुमान् \।\।

इति निर्णय-सुधाकरादौ बहुधा वर्णितम् इत्य् उपरम्यते \। किं
च---अतर्क्याः खलु ये भावा न तांस् तर्केण योजयेत् इति श्रुतेर्
अपीश्वराणाम् अचिन्त्य-भावत्वात् तत्र तर्को\ऽकिञ्चित्कर एवात ईश्वरे
श्रुत्या तर्को निषिद्ध इति \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।\।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वकीयेन वचसा युक्तम्
इति स्व-शब्देन कदाचित् प्रेम-परवशतयोन्मत्तवद् उच्यमानम्
आचार-विसंवादि-वचो व्यावर्तितम् \। बुद्धिमान् इति तत् तद् विचार्येत्य्
अर्थः \। अन्यथा निर्बुद्धिर् एवेति भावः \।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वच आज्ञा सत्यं प्रामाण्येन
ग्राह्यं स्व-वचनेनाविरुद्धम् इति स्व-शब्देन तेषाम् एव तथा विचाराद्
आज्ञाया बलवत्तरत्वं व्यञ्जितं बुद्धिमान् इति तत् तद् विचार्येत्य् अर्थः
\। अन्यथा निर्बुद्धिर् एवेति भावः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वच आज्ञा सत्यं प्रमाणम्
\।\।३२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अपि च ईश्वराणां
वाग्-आचरितादीनां सत्यत्वम् एवेति तच् चरितम् अप्य् अनीश्वरः कुर्यात् ? न्त्य्
आह---ईश्वराणाम् इत्य्-आदि ईश्वराणां स्वतन्त्राणां ब्रह्मादीनां वच एव
सत्यं न चाचरितम् \। क्वचित् कुत्रापि ईश्वरेश्वरे श्री-कृष्णे आचरितं च
सत्यम्, सत्य-लीलत्वात् \। तेषाम् ईश्वराणाम् ईश्वरेश्वरस्य च यद् ईहितं
स्व-वचो-युक्तं श्रुति-सिद्धम्, तद् एव बुद्धिमान् आचरेत्, न तु
सत्यत्वेन सर्वम् एव तद्-ईहितत्वम् आचरेत् \। वचस् तु सर्वम् एवाचरेत्,
ईश्वर-वचस्त्वात् \।\।३२\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु कथं सदाचारस्य
प्रामाण्यम् इति चेत् तत्राह---ईश्वराणाम् इति \। ईश्वराणां
भक्ति-ज्ञान-लब्ध-सामर्थ्यानां तद् उक्तं गीतायां---

> इदं ज्ञानम् उपाश्रित्य मम साधर्म्यम् आगताः \।
>
> सर्गे\ऽपि नोपजायन्ते प्रलये न व्यथन्ति च \।\। \[गीता १४.२\]

तादृशानां लब्ध-भगवत्-प्रसादानां तेषाम् आज्ञा-रूपं च एव सत्य
आचरन्ति तु क्वचिद् एव वचनांशादि चेद् भवति तदा सत्यम् एव
तथेश्वरे धर्माधर्म-ज्ञानाज्ञानैश्वर्यानैश्वर्य-वैराग्यावैराग्यादयो
धर्मा दृश्यन्ते \। तथेश्वर-धर्म-विशिष्टानाम् अन्योन्यम्
अपीष्टानिष्ट-हेतवो न भवन्त्याशयेनोक्तम् \। आचरितं किञ्चिद् एव सत्यम्
इति तैर् उक्तम् आचरेत् \। तेषां स्वच्छन्दाचरितं नाचरेत् \। ते ह्य्
अन्यथा वदन्ति \। नयार्थ-वचनम् आभ्याधिकारिषु न सत्यम् इति विचार्य
बुद्धिमान् तत् स्वाधिकारार्हं समाचरेत् अन्यथानिष्ठ-हेतुर् एव भवेद्
इत्य् अर्थः \।\।३२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कथं तर्हि सदाचारस्य
प्रामाण्यम् अत आह---ईश्वराणाम् इति \। सत्यं सद्भ्यो हितं क्वचित्
दशरथ-पुत्रत्वे सतीत्य् अर्थः \। तस्माद् इयं व्यवस्थेत्य्
आह---स्व-वचो-युक्तम् अविरुद्धं तद् एवाचरेत् \। बुद्धिमान् इति तत्रापि
विचार्यैव \। तद् असौ बध्यतां पाप आतताय्यात्म-बन्धुहेति भगवतो
वचो\ऽप्य् अर्जुनेनाश्वत्थाम-वध-विधायकं न पालितम् इति \।\।३२\।\।

**\॥।**

\।\। १०.३३.३३ \।\।

कुशलाचरितेनैषाम् इह स्वार्थो न विद्यते \।

विपर्ययेण वानर्थो निरहङ्कारिणां प्रभो \।\।

**श्रीधर-स्वामी (भावार्थ-दीपिका) :** ननु तर्हि तेऽपि किम् एवं
साहसम् आचरन्ति तत्राह---कुशलेति \। प्रारब्ध-कर्म-क्षपण-मात्रम्
एव तेषां कृत्यं नान्यद् इत्य् अर्थः \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् ईश्वरेष्व्
आक्षिपति---नन्व् इति \। ते\ऽपि ईश्वरा अपि \। तत्र ईश्वर-साहसे तेषाम्
ईश्वराणाम् \। ईश्वर-शब्दार्थस् तूक्त एव \। इत्य् अर्थः इति
प्रारब्ध-प्रतीक्षका एव विद्वांसो न तु कर्मासक्ताः किञ्चित् कुर्वतीत्य्
आशयः \। श्लोकार्थस् तु---कुशलानां तपो-दान-यज्ञादीनाम् आचरितेन
करणेनार्थः प्रयोजनं स्वर्गादि-सुखं नास्ति \। विपर्ययेण
पर-स्त्री-सङ्ग-सुरा-पानादिनानर्थो नरकादि-लक्षणो न \।
निरहङ्कारिणाम् इति हेतु-गर्भं विशेषणम् \। निरहङ्कारित्वाद् इत्य् अर्थः
\। अहङ्कारः कर्मस्व् आसक्तिः स एव बन्ध-कारणम् \। तेषाम् अनासक्तत्वाद्
बन्धो नास्तीत्य् आशयः \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कथम् ईश्वरः
स्वातन्त्र्यं करोति ? सत्यं स्वतन्त्रस्य नियन्तुम् अश्कयत्वात् लीलैवेयम्
इति दर्शयति---कुशलाचरितेनैषाम् इत्य्-आदि \। एषाम् ईश्वराणां रुद्रादीनां
कुशलाचरितैर् इत्य् अर्थः \। विपर्ययेण विरुद्धाचरणेनानर्थः उभयम्
एव न विद्यते, यतो निरहङ्कारिणाम् अहं करोमीत्य् अहम्-भाव-रहितानाम्,
अहंभाव एव लिप्ततायां हेतुः \। प्रभो इति साक्रोश-सम्बोधनम् \।
एतावद्भिर् महिमभिः श्रुतैर् अपि तत्र पूर्व-पक्षः क्रियते अहो\ऽति
प्रभुत्वम् इति \।\।३३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कुशलं पुण्यं
तस्याचरितेनानुष्ठानेन एषाम् ईश्वराणाम् \। च-काराद् अमुत्रापि \। अर्थः
फलम् \। विपर्ययेण पापेनेत्य् अर्थः \। वा-शब्दः समुच्चये \।
अनर्थो\ऽपि नास्ति \। कुतः ? निरहङ्कारिणाम् अहङ्कारिभ्यो व्यतिरिक्तानाम्
अहङ्काराभावेन कर्म-निरालेपाद् इत्य् अर्थः \। प्रभो हे बोद्धुं समर्थ
! एतत् त्वया सम्यग् बुध्यत एवेत्य् अर्थः \। यद् वा,
तस्यापीश्वरत्वाभिप्रायेण सम्बोधयति---हे ईश्वरेति \।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** च-काराद् अमुत्रापि, वा-शब्दः
समुच्चये \। अनर्थो\ऽपि नास्ति \। कुतः ? निरहङ्कारिणाम् अहङ्कारिभ्यो
व्यतिरिक्तानाम् अहङ्काराभावेन कर्मभिर् अलेपाद् इत्य् अर्थः \। प्रभो हे
बोद्धुं समर्थ ! एतत् त्वया सम्यग् बुध्यत एवेत्य् अर्थः \। यद् वा,
तस्यापीश्वरत्वाभिप्रायेण सम्बोधयति---हे ईश्वरेति \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** निरहङ्कारिणाम् अनावेशिनाम् \।
तथापि तत्-तत्-करणं प्रारब्ध-वशाद् एवेति भावः \।\।३३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अन्यच् च ईश्वर-मात्रस्यैव
रुद्रादेः स्वातन्त्र्याद् भद्राभद्र-करणे\ऽर्थानर्थौ न स्तः,
निरहङ्कारत्वात् \। ईश्वरेश्वरस्यास्य तु किम् इत्य् आह---कुशलाचरितैर्
इत्य्-आदि द्वाभ्याम् \। एषाम् ईश्वराणां रुद्रादीनां कुशलाचरितैः
पुण्य-कर्मभिर् इह लोके अर्थ इष्ट-सिद्धिर् न विद्यते,
विपर्ययेणाकुशलाचरितैर् अनर्थो\ऽनिष्टोत्पत्तिश् च न विद्यते \। तत्र
हेतुः---निरहङ्कारिणाम् \।\।३३\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु यथान्यस्मै ते
कथयन्ति तथा स्वयम् अपि किम् इति नाचरन्तीति चेत् तत्राह---कुशलेति
\। एषाम् ईश्वराणां कुशलाचरिते इह लोके कञ्चन स्वार्थो न विद्यते स्वत
एवानन्द-पूर्णत्वात् विपर्येणाकुशलाचरितेनानर्थो\ऽपि न विद्यते, यतो
निरहङ्कारिणां साहङ्कारस्येदं विधि-निषेधि-बोधक-वेद-नियम्यत्वं
नान्यस्येति भावः \। यथा विहित-कर्मण इष्ट-भावस् तथा
निषिद्ध-कर्मणानिष्टाभाव इति \। कुशलाकुशलयोः
कर्तृत्वाभिमान-शून्यानां कर्मभिर् लेपो न शङ्कनीय इति भावः \। हे
प्रभो स्व-मनसि बोद्धुं समर्थेति \। यद् वा श्री-कृष्णस्य
सर्व-योग-विलक्षण-ज्ञापनार्थं सम्बोधनं हे प्रभो इति \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*\।

**\॥।**

\।\। १०.३३.३४ \।\।

किम् उताखिल-सत्त्वानां तिर्यङ्-मर्त्य-दिवौकसाम् \।

ईशितुश् चेशितव्यानां कुशलाकुशलान्वयः \।\।

**श्रीधर-स्वामी (भावार्थ-दीपिका) :** प्रस्तुतम् आह---किम् उतेति \।
कुशलाकुशलान्वयो न विद्यत इति किं पुनर् वक्तव्यम् इत्य् अर्थः
\।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रस्तुतं प्रकृतम् \।
तिर्यङ्-मर्त्य-दिवौकसां पशु-पक्ष्यादि-नर-देवानां सर्वेषाम् ईशितव्यानां
नियम्यानाम् ईशितुः नियामकस्य कुशलाकुशलान्वयः पुण्य-पाप-फल-लेपः
इत्य् अर्थ इति---यदि तत्-कृपा-कटाक्षावाप्त-ज्ञान-निर्गताहङ्काराणां
कुशलाकुशल-फल-सम्बन्धो न तर्हि सर्व-नियन्तुर् भगवतः कथं
स भवेद् इत्य् अर्थः \। प्रस्तुतम् आह---किम् उतेति \।\।३४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यद् उक्तम् इदं तत्
सर्वम् ईश्वरत्व-सामान्यवताम् एव किम् उत ईश्वरेश्वरस्य श्री-कृष्णस्येत्य्
आह---किम् उतेत्य् आदि \। अखिल-सत्त्वानां ब्रह्मादीनां स्वन्वान्तानाम्
ईशितव्यानां व्याप्यानाम् ईशीतुर् व्यापकस्य सर्वेश्वरेश्वरस्य
सर्व-कारण-कारणस्य श्री-कृष्णस्य कुशलाकुशलाचरणेनार्थानर्थौ अयं
तु सिद्धान्तः \।\।३४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो यद्य् एवं तेषाम् अपि
निरहङ्कारिता-मात्रेणैवानर्थाभावस् तर्हि सर्व-जीव-हितार्थम्
अवतीर्णस्य परमेश्वरस्य कुतो\ऽनर्थ-शङ्कापीति कैमुतिक-न्यायेन
द्रढयन्न् आह---किम् उतेति \। अखिल-सत्त्वानां सर्व-जीवानाम्,
तिर्यग्-आदयः क्रमेण तामस-राजस-सात्त्विकाः ईशितव्यानाम् इति स्वभावत
एव नियम्यानाम् इत्य् अर्थः \। इति मुक्तानाम् अपि तद्-अधीनता ध्वनिता \।
कुशलाकुशले पुण्य-पापे ताभ्याम् अन्वयः सम्पर्कः \। सर्व-नियन्तृत्वेन
तस्य नियामकाभावात् परम-स्वतन्त्रत्वाच् च \। एतद् एव हि
परमेश्वरत्वं नामेति भावः \। अन्यत् तैर् व्याख्यातम् \। यद् वा,
ईशितव्यानां तद्-भक्तानां च किम् उतेति \।\।३४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो यद्य् एवं तेषाम् अपि
निरहङ्कारिता-मात्रेणैवानर्थाभावस् तर्हि तेषाम् अपि हितार्थम्
अवतीर्णस्य परमेश्वरस्य कुतो\ऽनर्थ-शङ्कापीति कैमुतिक-न्यायेन
द्रढयन्न् आह---किम् उतेति \। अखिल-सत्त्वानां तिर्यग्-आदयः क्रमेण
तामस-राजस-सात्त्विकाः\। ईशितव्यानां स्वभावत एव नियम्यानाम् इति
मुक्तानाम् अपि तद्-अधीनता च सूचिता \। त्व्-अर्थे च-कारः \। ईशितव्यानां
कुशलाकुशलाभ्यां पुण्य-पापाभ्यां यो\ऽन्वयः सम्पर्कः स किम् उत
सुतराम् एव च विद्यते इति पूर्वेणान्वयः \। सर्व-नियन्तृत्वेन
नियामकाभावात् \। एतद् एव हि परमेश्वरत्वं नामेति भावः \। बलवत्
सुष्ठु किम् उत स्वत्यतीव च निर्भर इत्य् अमरः \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ईशितव्यानां कुशलाकुशलाभ्यां
पुण्य-पापाभ्यां योऽन्वयः सम्पर्कः \। स पुनर् ईशितुर् न विद्यत इति
किम् उत सुतराम् एव नेति पूर्वेणान्वयः \। बलवत् सुष्ठु किम् उत स्वत्य्
अतीव च निर्भर इत्य् अमरः \।\।३४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अस्य तु सर्वेश्वरेश्वरस्य
पुनः किम् उतेत्य् आह---किम् उत किं पुनर् अस्य ईशितुः सर्वेश्वरेश्वरस्य
ईशितव्यानां लीलानां कुश्लाकुशलान्वयो भद्राभद्र-व्यवस्था सर्वैव
लीला कुशल-रूपा इत्य् अर्थः \। सर्व-मङ्गल-मङ्गल-चरितत्वाद् इति तु
सिद्धान्तः \। न तु गोपाङ्गना-परस्य धर्म-व्यतिक्रमस्य
दोषोद्धार-पन्थाः, अयं तु धर्म-व्यतिक्रम एव न गोपीनां
स्वानन्द-शक्तित्वात् तद्-अङ्ग-सङ्गस् तस्य स्वारसिक एव\।\।३४\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु यदि
ज्ञान-सहकृतेनाहङ्काराभाव-मात्रेण निष्ठाभावस् तदा
ऐश्वर्य-सहकृतेनाहङ्काराभावेन लीला-स्वभावस्य
कलित-लोक-हितार्थायावतीर्णस्य केयम् अनर्थ-शङ्कापीति
कैमुत्य-न्यायेनाह---किम् उतेति \। अखिल-सत्त्वानां कीटानां
तिर्यङ्-मर्त्य-दिवौकसां तामस-राजस-सात्त्विकानाम् ईशितव्यानां
नियम्यानां तत्-तद्-अधिकाराधिकृतानाम् ईश्वराज्ञयान्य-नियामकत्वम् उक्तं
पार्षदानां कुशलाकुशलान्वयो नेति \। तथा चोक्तम् अकुशलान्वयो\ऽपि
अजामिल-प्रसङ्गे पार्षदैर् एव निर्णय-कृतः \।
परमेश्वरस्यान्य-नियम्यत्वाभावात् \। कुशलाकुशलान्वयः
पुण्य-पाप-सम्बन्धः किम् उतेति न शङ्कनीय इत्य् अर्थः \।\।३४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रस्तुतम् आह---किम् उतेति
\।\।३४\।\।

**\॥।**

\।\। १०.३३.३५ \।\।

यत्-पाद-पङ्कज-पराग-निषेव-तृप्ता[^१६८]

योग-प्रभाव-विधुताखिल-कर्म-बन्धाः \।

[^१६८]: दृप्ता इति वैष्णव-तोषणी-कारः।


स्वैरं चरन्ति मुनयोऽपि न नह्यमानास्

तस्येच्छयात्त-वपुषः कुत एव बन्धः \।\।

**श्रीधर-स्वामी (भावार्थ-दीपिका) :** एतद् एव स्फुटीकरोति---**यस्य
पाद-पङ्कज-परागस्य निषेवणेन तृप्ताः** \। यद् वा, यस्य
पाद-पङ्कज-परागे निषेवा येषां, ते च ते तृप्ताश् चेति भक्ता इत्य् अर्थः
\। तथा ज्ञानिनश् च **न नह्यमाना** बन्धनम् अप्राप्तवन्तः \।\। ३५
\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *एतद् एव* कैमुत्यम् एव
\। *स्फुटीकरोति* प्रकटयति \। तस्य ते पाद-संस्पर्शो मम भूयाद्
अहर्-निशम् इत्य्-आद्य्-उक्तेर् भगवत्-सेवायां पशुम् ऋते तृप्तेर् अश्रवणाद्
अस्वारस्याद् अर्थान्तरम् आह---यद् वेति \। ते च तृप्ता
हरि-सेवामृते\ऽन्य-विषयेषु प्राप्तालं-बुद्धयः \। इत्य् अर्थ
इति---अतृप्नुमः क्षुल्ल-सुखावहानाम् ऋते वयं कृष्ण-कथामृतौघात्
इत्य्-आद्य्-उक्तेर् इत्य् अर्थः \। **मुनयो** मनन-शीला ज्ञानिनश् च \। तथा
भक्तवत् \। **बन्धनं** पुत्रादिषु स्नेहादि-रूपं कर्म-जन्यं वा \।
**स्वैरं** निर्बन्धाः \। **इच्छया** निजया भक्तानां वा \।
\[**आत्त-वपुषः**\] स्वीकृत-मूर्तेस् तस्य श्री-कृष्णस्य
बन्ध-हेत्व्-आसक्त्यादेर् अभावाद् **बन्ध**-शङ्कैव नोदेतीत्य् अर्थः
\।\।३५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** किन्तु नैतत्
पारदार्यं तस्येत्य् आह---यद् इति \। **यद्** यस्मात् **या** गोप्य इत्य्
अध्याहार्यं \। **तस्य** श्री-कृष्णस्य **इच्छया आत्त-वपुषो**
गृहीत-देहाः, वस्तुतस् तु ताः श्री-कृष्णस्य स्वानन्द-शक्तयः, आसां
गोप-वधूत्वं तन्-नाट्यम् \। अतः **कुत एव बन्धः** ? बन्ध-हेतवस्
ता न भवन्तीत्य् अर्थः \। आत्त-वपुषः सत्यः किं कुर्वन्ति ?
तत्राह---**यत्-पाद-पङ्कज-परागस्य** पाद-पङ्कज-लग्नस्य
स्व-कुच-कुङ्कुम-रजसो **निषेव-तृप्ताः**, निषेवणं निषेवो निस्यूत
भावः \। **योगः** श्री-कृष्णाङ्ग-संयोगः, तत्-प्रभावेन **विधूता
अखिल-कर्म-बन्धा** यासाम्, अतस् तथाभूताः \।

यद् वा, योग-प्रभाव-विधूताखिल-कर्म-बन्धा इति मुनि-विशेषणम्,
**स्वैरम्** अकुतो-भयत्वेन स्व-प्रकाशतया स्वाच्छन्द्येन वा
**चरन्ति**, न खलु गोप-दारत्वेन \। यथा **मुनयो योगिनः** \।
यतस् ते\ऽपि **नह्यमाना** बध्यमाना अर्थात् प्रारब्ध-कर्मणा, एतास् तु
न तथा अतो\ऽभूः पर-दारा एव न भवन्ति \।\।३५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** परागेति \। अतिनम्रत्वेन
सेवया भक्ति-विशेषो दर्शितः \। **नितरां सेवेति** नि-शब्दः स्वभावत
एव तेषां सेवासक्त्य्-अभिप्रायेण \। यद् वा, परागेति दूर-सेवाभिप्रेता \।
नि-शबेन च स्वल्प-मात्र-सेवोक्ता, तथापि तन्-माहात्म्येन **दृप्ता**
निर्भयत्वादि-दर्प-युक्ताः \। अत एव स्वैरं चरन्ति
विधि-निषेधानादरेण स्वच्छयैव कर्माणि कुर्वते, यतो न नह्यमानास्
तैर् अवध्यमानास् तत्रानासक्तेः \। "तृप्ताः" इति पाठे ततोऽन्यत्र
सन्तुष्टा अनन्यापेक्ष्या इत्य् अर्थः \।

किं च, **योगो**\ऽष्टाङ्गः समाधिर् ज्ञानं वा, तस्य प्रभावेण शक्त्या
**विशेषतो धूतश्** छिन्नः \। **कर्मभिर्** अनन्त-कोटि-जन्मार्जितैर्
**बन्धो** बन्धनं तद्-रूपो वा बन्धो यैः, ते **मुनयो\ऽपि** \।
अपि-शब्देन भक्तेभ्यो मुनीनां न्यूनतोक्ता \। अनेनैव
श्रैष्ठ्याभिप्रायेण दृप्ता इत्य् उइक्तम् \। **इच्छया** स्वच्छन्देनैवात्तं
प्रकटितं वपुर् येन तस्येति परमम् **इच्छया आत्तानि वपूंषि**
मत्स्य-कूर्मादि-मूर्तयो येनेत्य् अवतारित्वेन परमैश्वर्यम् उक्तम् \। अतः
**कुत एव बन्धः** ? अपि तु न कथम् अपि स्याद् इत्य् अर्थः \। अन्यत्
तैर् व्याख्यातम् \।

यद् वा, **योगो** भक्ति-योगः, **मुनयो\ऽपि** किम् उत प्रथमत एव
भक्तिमन्त इत्य् अर्थः \। अथवा किं वक्तव्यम् ? भक्ता इति योगिनो\ऽपि
\। किं वक्तव्यम् ? योगिन इति कर्म-परा अपीत्य् एवं त्रिविधा अपि ज्ञेयाः
\। अत्र मुनीनां प्रायो गार्हस्थ्येन कर्म-परत्वम्, तथापि स्वैराचरणं
ज्ञानित्वाद् एव \। ततश् च ज्ञानिन एव द्विविधाः---केचिद् योग-पराः,
केचित् कर्म-पराः इति \। एवं यथोत्तरम् एषां न्यूनत्वम् \। अन्यत्
समानम् \। अप्य्-अर्थे **च**-कारः \। किं वक्तव्यं ? प्रियत्वेन तेषां
तासां चेति सर्वेषाम् अपि तत्र संशय-निरासार्थम् **एव**-शब्दः
\।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एव कैमुत्यान्तरेण
स्फुटं दर्शयति---यद् इति \। यत्-तदोर् अन्वयाद् योग-प्रभावेत्य्-आदेर्
अपि तद्-अन्तः प्रवेशात्, **यद्** इति यस्येत्य् अर्थः \। सुल्-लुक् छान्दसः
\। यद् **यस्य पाद-पङ्कजयोः परागाणां** कान्ति-परमाणूनां **नितरां
सेवनेन** ध्यान-रूपेणानुशीलनेन **तृप्ताः** अन्यत्रालं-बुद्धयः,
तत्-प्रेम-पूर्णा इत्य् अर्थः \। यस्यैव **योग-प्रभावेण**
भक्ति-योगाख्य-साधन-तेजसा **विधूताखिल-कर्म-बन्धा** ये ते चापि
**मुनयः** **स्वैरं** स्वच्छन्दं यथा स्यात् तथा **चरन्ति,**
विहितम् अविहितम् अपि कुर्वन्ति, तत्र **नह्यमानाश्** च **न** भवन्ति,
तस्मात् तस्य **कुत एव बन्धः** ? अपि तु नास्त्य् एव बन्ध इत्य् अर्थः
\।

तद् एव कैमुत्येन दर्शयित्वा विशेषण-विशेषाद् अपि तस्य बन्धाभावं
दर्शयति---इच्छयेति \। **इच्छया** इच्छा-मात्रेण, न तु जीववत्
कर्म-पारवश्येन् **आत्तं** तद्-भक्ति-सम्बन्धात् प्रपञ्चे\ऽप्य् आनीतं
**वपुर्** येन तस्येति \। अतो भक्त-विशेषानुग्रहस्य दुर्वाससः
पराभावनात् क्वचिन् मर्यादाम् अप्य् असौ लङ्घयतीति भावाह् \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **योग-प्रभाव-** इति ज्ञानिनो\ऽप्य्
उक्ताः \।\।३५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** यदि वासौ कर्तुम् अकर्तुम्
अन्यथा कर्तुं समर्थतया लोक-वेदातीत-चेष्ट एव भवति, तद् अपि किं
तेनास्येति भगवन्-महिमानम् आविष्टं सन्
कथयति---यत्-पाद-पङ्कजेत्य्-आदि \।
**योग-प्रभाव-विधूताखिल-बन्धा** अपि
**यत्-पाद-पङ्कज-पराग-निषेवण-तृप्ताः** सन्तः **स्वैरं चरन्ति**
लोक-वेदातीताः सन्तो विचरन्ति शुभाशुभ-कर्मभ्यां **न नह्यमाना** न
बध्यमानाः \। **मुनयः** कीदृशाः ? **आत्त-वपुषो** मोक्ष-नैरपेक्ष्येण
भजनानन्दाद् गृहीत-देहाः, मुक्ता अपि लीलया विग्रहं कृत्वा भगवन्तं
भजन्ते इत्य्-उक्तेः \। तस्य श्री-कृष्णस्य कृत एव बन्धः ?
यच्-चरण-सेवा बन्ध-च्छेदिका, तस्य स्वच्छन्दाचरणेन **कुतो बन्धः
?** इति \।\।३५\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** इदम् एवार्थः
कैमुत्य-विवरणेन स्फुटयति---**यस्य पाद-पङ्कजयोः परागस्** तस्य
**निषेवः,** नि-शब्देन व्यवधानेनोपासनम् उक्तं, तेन **तृप्तास्**
[तदिर्]{।मर्क्} अत्र हेय-बुद्धयः सेवा भजनं भक्तिर् इति पर्यायः \।
श्रवण-कीर्तनान्य् उत्तम-निष्ठा भक्ता इति यावत्
भक्ति-सुख-निर्भरतया तद्-विश्वासेन च **स्वैरं चरन्ति**
विधि-निषेधानादरेण स्वेच्छयैव कर्माणि कुर्वन्ति, न तु
भक्ति-विरुद्धानि यथा नारदादय इति \। तद् उक्तं पाद्मे---न कर्म
बन्धनं जन्म वैष्णवानां च विद्यते इति \। एकडशे\ऽपि तद् उक्तम्---

> देवर्षि-भूताप्त-नृणां पितॄणां
>
> न किङ्करो नायम् ऋणी च राजन् \।
>
> सर्वात्मना यः शरणं शरण्यं
>
> गतो मुकुन्दं परिहृत्य कर्तम् \।\। \[भा।पु। ११.५.४१\]

अत एव **न नह्यमानाः** स्वेच्छा-कृतैः कर्म-भर-बध्यमानाः कस्याप्य्
अनियम्याः सन्तश् चरन्ति \। कीदृशाः ? **योगो** भक्ति-योगः,
तत्-**प्रभावेन** असाधारण-शक्ति-वैभवेन **विधुतः** विशेषेण
सवसनी धुतः च्छिन्नः **अखिलानां** कूट-बीज-प्रारब्धानां कोटिम्
अत्रैव \।

> स्व-पाद-मूलं भजतः प्रियस्य
>
> त्यक्तान्य-भावस्य हरिः परेशः \।
>
> विकर्म यच् चोत्पतितं कथञ्चिद्
>
> धुनोति सर्वं हृदि सन्निविष्टः \।\। \[भा।पु। ११.५.४२\] इति \।

अथवा मुनयो\ऽपि सनकादयः स्वेच्छया चरन्ति अपि नार्थस् तु गौणी
क्रियते \। कीदृशाः ? योगो\ऽष्टाङ्गः ज्ञान-योगो वा, तस्य **प्रभावेन
विधुतो** विनष्टः **अखिल-कर्म-बन्धो** येषां ते \। तद्
उक्तं---ज्ञानाग्निः सर्व-कर्माणि भस्मसात् कुरुते\ऽर्जुन \[गीता ४.३७\]
इति \। **तस्येति** अन्यत्रातीव-स्वातन्त्र्येण वर्तमानस्य **इच्छया**
अन्या नियम्यत्वेन \। यद् वा, भक्तानाम् इच्छया **आत्तानि वपूंषि**
मत्स्यादि-रूपाणि येन \। तद् उक्तं---यद्-यद्-धिया त उरुगाय
विभावयन्ति तत्-तद्-वपुः प्रणयसे सद्-अनुग्रहाय \[भा।पु। ३.८.९\]
इति \। मत्स्यादीनाम् अवताराणां तादृशेनैश्वर्य-पुरस्कृतं चेत्
स्वातन्त्र्यं, तर्हि निरङ्कुश-महिम्नः परमावधि-भूतस्यावतारिणः
श्री-कृष्णस्योच्चावचैः **कर्मभिः कुतो बन्धः** ? परम-कैमुत्योक्तिः
पामराणां संशय-दूरीकरणार्थम् एव शब्दः \। **यत्-पाद-पङ्कजेति**
समान्यतो भक्तानां कर्म-बन्धाभावश् चेत्, तर्हि
श्री-कृष्ण-जीवातु-भूतानां तत्-प्रियाणां कथं शङ्केति भावाः \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद्-भक्ता अपि
धर्माधर्माभ्यां न बध्यन्त इत्य् आह---यद् इति *\।* **निषेवो** नितरां
सेवनम् \। **योगो** भक्ति-योगः, तत्-**प्रभावेण विधुतो\ऽखिलानां**
स्व-द्रष्टॄणाम् अपि **कर्म-बन्धः**, किम् उत स्वस्य \। यैस् ते
**मुनयो** मनन-शीला भक्ता अपि **न नह्यमानाः** बन्धम्
अप्राप्नुवन्तः \। **तस्य** तु निरङ्कुशया **स्वेच्छयैव आत्तानि**
स्वीकृतानि **वपूंषि** पर-स्त्री-शरीराणि येन, तस्य \।\।३५\।\।

**\॥।**

\।\। १०.३३.३६ \।\।

गोपीनां तत्-पतीनां च सर्वेषाम् एव[^१६९] देहिनाम् \।

[^१६९]: अपि


योऽन्तश् चरति सोऽध्यक्षः एष क्रीडन-देह-भाक्[^१७०] \।\।

[^१७०]: क्रीडनेनेह देह-भाक्


**श्रीधर-स्वामी (भावार्थ-दीपिका) :** पर-दारत्वं गोपीनाम् अङ्गीकृत्य
परिहृतम् \। इदानीं भगवतः सर्वान्तर्यामिणः पर-दार-सेवा नाम न
काचिद् इत्य् आह---गोपीनाम् इति \। **योऽन्तश् चरत्य् अध्यक्षो**
बुद्ध्य्-आदि-साक्षी, स एव **क्रीडनेन देह-भाक्**, न त्व् अस्मद्-आदि-तुल्यो
येन दोषः स्याद् इति \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वस्तुतो **गोपीनां**
*पर-दारत्वं* नास्ति, गान्धर्व-विधानत्वेन परिणीतत्वात् \। तथापि
निर्बन्धेन गृह्यमाणं प्रति \"तुष्यतु दुर्जनः\" इति न्यायेन तद्
*अङ्गीकृत्य* स्वीकृत्य *परिहृतम्*---यत्-पाद-पङ्कज \[भा।पु। १०.३३.३४\]
इत्य्-आदिनोत्तरितम् \। परमार्थ-विचारे भगवतः पारदार्यं नायातीत्य्
आह---*इदानीम्* इति \। *न काचिद्* न किञ्चिद् अपि \। **यो**ऽन्तर्यामी, स
कृष्ण एव \। **क्रीडनेन** लीलया हेतुना \। **इह** जगति \।
**देह-भाग्** आविष्कृत-देहः \।\। \[इतः परं विश्वनाथस्य
व्याख्यानुरूपम् इति\।\] \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एतद् एव
बहिर्-मुखानां निग्रहाय स्पष्टयति---**गोपीनाम्** इति द्वाभ्याम् \। **एष
क्रीडन-देह-भाक्** क्रीडन-देहान् गोपी-देहान् भजतीति \। तथा
**अध्यक्षः** प्रत्यक्ष एवान्तर्यामी \। अतः परत्वं किल तस्येत्य् अर्थः
\।\।३६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स** इत्य् अनेनास्यान्वयः \।
**स** एव **एष** साक्षाद्-भूतः\। **अध्यक्ष** इति तद्-अंशत्वेन
तत्-प्रेर्यत्वेन वा, तत्त्व-विचारस् तस्मिन्न् एव भोक्तृत्व-पर्यवसानात् \।
किं वा, अन्तर्यामित्वेऽपि मायावादिनाम् अद्वैत-व्याख्यानुसारेण
पर-दारत्वाभावात् पर-दार-सेवा नास्तीति परिहृतम् \। अत एव
परमात्मत्व-सिद्धये **सर्वेषाम्** इत्य् उक्तम् \। **एष** श्री-गोपी-रमणः
**क्रीडनेन** इति लीलयेत्य् अर्थः \। किं वा, **क्रीडनेन** हेतुना
क्रीडार्थम् इत्य् अर्थः \। **देह-भाक्** निज-श्री-मूर्ति-प्रकटकः \।
अन्यत् तैर् व्याख्यातम् \।

यद् वा, **अध्यक्षः** सर्व-चित्ताधिष्ठाता सर्वेन्द्रिय-प्रवर्तकश् चेत्य्
अर्थः \। अत एव **अन्तश् चरति**, एवम् अन्तर्यामितया सर्व-कर्मसु
सर्व-प्रवर्तनेनापि यथा तस्य तद्-गुण-दोषैर् लेपो न स्यात् \। किं वा,
सर्व-कर्मस्व् अन्तर्यामि-दृष्ट्या प्रवृत्तेर् अन्येषाम् अपि तैर् लेपो यथा न
स्यात्, तथात्रापीति भावः \। तत्र **गोप्य्**-आदिष्व् अन्तर्यामिणः
प्रकाश-तारतम्येन तेषां यथोत्तरं न्यूनतोह्या इति परमैश्वर्येण
पूर्वोक्त-बन्धाभावे हेतुर् अभिव्यञ्जितः \। विशेषतश् च रास-क्रीडार्थम्
एव **देह-भाक्** प्रकटित-तद्-योग्य-श्री-गोप-किशोर-मूर्तिर् इत्य् अर्थः
\। प्रेम-रस-विस्तारणार्थम् अवतीर्णस्य तद्-अनुरूप एव व्यवहारो युक्तो
नामेति सिद्धान्त-तत्त्वम् \।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं **गोपीनां**
पर-दारत्वम् अङ्गीकृत्यापि दोषः परिहृतः \। तत्र च सति कुलटात्वं
जारत्वं नापयाति, तन्-नाम न खलु धिक्-काराय परं पर्यवस्यतीति
तद्-असहमानस् तासां तत्-पर-दारत्वम् एव खण्डयति \। **गोपीनाम्** इति
तैर् व्याख्यातम् \। तत्र बुद्ध्य्-आदि-साक्षी परमात्मा इत्य् अर्थः \। अतो न
तस्य परो नाम कश्चिद् इति के वा पर-दाराः ? इति भावः \।

ननु स तु निराकार इति श्रूयते \। तस्माद् आकारवत्त्वाद् अस्मद्-आदि-तुल्य
एवासौ? न, तत्राह---**स एव** इति \। **एव**-शब्दोऽयं चैवेत्य् अस्माद्
आकृष्टः \। अत्र च-शब्दः क्वचिन् नास्ति \। **क्रीडनेन** स्वैरं
तद्-इच्छयैव, न तु कर्म-पर-वशत्वेन हेतु-**भाक्**, तद्-उचिते देशे
तद्-उचिते निज-**देहे** प्रवर्तक इत्य् अर्थः \। अन्तर्यामितायाम्
आकारापेक्षाया अभावाद् एव तत्र निराकारत्वम् उच्यते, न तु वस्तुतः \।

> केचित् स्व-देहान्तर्-हृदयावकाशे
>
> प्रादेश-मात्रं पुरुषं वसन्तं \[भा।पु। २.२.८\] इति द्वितीयोक्तेर् इति
> भावः \।

न त्व् इति न त्व् अस्मद्-आदि-जीववत् परस्परम्
अनात्म-कर्म-परवश[च्]{।मर्क्} चेत्य् अर्थः \। **एष क्रीडन-देह-भाग्**
इति \"क्रीडनेनेह देह-भाक्\" इति च पाठः \।

अथवा, **यो** **गोप्य्-आदीनां सर्वेषां** तत्-तद्-योग्यता-प्रदेन
परमात्म-रूपेण **अन्तश् चरति,** स एव **अध्यक्षस्**
तत्-तद्-अधिष्ठाता गोप्यः किम् आचरत् \[भा।पु। १०.२१.९\] इत्य्-आदिना,
कात्यायनि महामाये \[भा।पु। १०.२२.४\] इत्य्-आदिना, अपि बत मधु-पुर्यां
\[भा।पु। १०.४७.२१\] इत्य्-आदिना च
व्यञ्जित-ताड्र्श-ममता-मय-भाव-विशेषाणां तासां तु पति-रूप एव
**अध्यक्ष** इत्य् अर्थः \।

ननु, कथं परमात्म-रूपेण क्रीडाति ? कहं चानेन रूपेण क्रीडति ?
तत्राह---**एष** बहिः-प्रकट-रूप एव, **स** श्री-कृष्णस्
तादृश-**क्रीडा**-साधनं **देहं भजते**, नित्यम् एवाश्रयति, न त्व्
अन्तः-स्थः परमात्म-रूप इति \। पाठान्तरेऽपि इह
बहिः-प्रकट-रूपत्व एव इत्य्-आदि योज्यम् \। एवम् उत्तरत्रापि \। तद् एवम्
अन्तर्यामित्व-पक्षे स्व-दारत्वस्यातिव्याप्ति-परिहाराय किञ्चिद् अन्यद् आहार्य
व्याक्ःयातम् \। तथापि विण्-मूत्र-परिपूरित-देहासु त्वक्-श्मश्रु-नख-

रोम-केश \[भा।पु। १०.६०.४५\] इत्य्-आदि-रुक्मिणी-वाक्यानुसारेण
विशुद्ध-सत्त्व-व्यक्त-विशेष-मय-परम-ज्योतिर्-देहस्य तस्य
प्रवृत्तिः, तज्-जुगुप्सितताम् एवावगमयति, न तु भजते तादृशीः क्रीडा
याः श्रुत्वा तत्-परो भवेत् \[भा।पु। १०.३३.३७\] इत्य् अनुसारेण
रोचमानताम् \। अत एव अन्तर्-गृह-गतानां कासाञ्चिद् असिद्ध-देहानां
तद्-देह-परित्याजनं च निर्दिश्यते \। न च सैरिन्ध्र्य्-आदाव् अपि
तत्-प्रवृत्ति-दर्शनाद् अन्यथा मन्तव्यम्, मुकुन्द-स्पर्शनात् सद्यो बभूव
प्रमदोत्तमा \[भा।पु। १०.४२.८\] इत्य्-आदिना स्पर्श-मणि-लोह-वृत्तान्तवत्
ध्रुव-देहवच् च तद्-योग्य-देह-लक्षण-प्रमदोत्तमात्वं प्राप्य
तत्-क्रीडन-योग्यता तत्र जातेति गम्यते \। न चासाम् अपि तादृशत्वं
मन्तव्यं, ताभिर् विधूत \[भा।पु। १०.३२.१०\] इत्य्-आदौ, प्रत्युत ताभिर्
एव असाव् अधिकं व्यरोचत इत्य् उक्तत्वात् \।

किं च, नायं श्रियोऽङ्ग \[भा।पु। १०.४७.५८\] इत्य्-आदौ श्रीतोऽपि
स्वर्-योषिद्भ्योऽपि पराभ्योऽपि

सर्वाङ्गनाभ्योऽर्हत्तमत्वे परत्वं चासां लभ्यते \। यतः साधिक्षेपम्
उक्तं **कुतोऽन्याः ?** इति तस्माद् आसां विलक्षणत्वावगमाद्
विलक्षणत्वेनैव व्याख्यान्तरं कर्तव्यम् \। तथा हि, गोपीनां
तद्-विशेषाणाम् **आसां** तथा **तत्-पतीनां** सम्प्रति तासां पतित्वेन
प्रतीतानाम्, तथा **सर्वेषाम् अपि** गोप-गवादीनां **देहिनां** च
**योऽन्तर् मध्ये चरति,** जयति जननिवास \[भा।पु। १०.९०.४८\] इति
दृष्ट्या, अहो भाग्यम् अहो भाग्यं \[भा।पु। १०.१४.३२\] इति रीत्या, योऽसौ
गोषु तिष्ठति, योऽसौ गाः पालयति \[गो।ता।उ। २.२३\] इति तापनी-श्रुत्या
च तन्-मध्य-योग्य-क्रीडाभिर् नित्यम् एव **क्रीडति**, **स**
श्री-कृष्णोऽ**ध्यक्षः** प्रापञ्चिकानां प्रकटः सन्न् अपि **चरति**
तत्-तद्-योग्यम् एव **क्रीडति** \। उभयथापि क्रीडायां हेतुः \। एष
श्री-कृष्णः क्रीडा-शीलः श्री-गोपाल-वपुः प्रकाशन-शील इति \।

यद् वा, स एव प्रापञ्चिक-प्रत्यक्षः सन्न् अपि क्रीडन-देहान्
स्व-क्रीडा-हेतु-विग्रहान् गोप्य्-आदींस् तान् एव भजन् क्रीडति \।
पाठान्तरेऽपि क्रीडनेनोपलक्षितांस् तद्-रूपान् देहान् इति \। तद् एवं
तथैव नित्य-विहारात् ताषां तन्-नित्य-प्रेयसीत्वम् \। ततस्
तत्-प्रतिम-देहत्वं न दर्शितम् \। तत्र परम-सम्बन्ध-वर्णनेन
सन्देहं प्रकटयन्त्यां प्रकट-लीलायाम् अपि सुखावेशात् स्पष्टम् एवोक्तं
तासु तद्-रूपत्वं स्वयं श्री-शुकदेवन अधोक्षज-प्रिया इति
भगवत्-प्रिया इति कृष्ण-वध्वः \[भा।पु। १०.३३.७\] इति च \। तापन्यां
दुर्वाससा ताः प्रत्य् एव च---योऽसौ गोषु तिष्ठति \[गो।ता।उ। २.२३\]
इत्य्-आदौ, स वो हि स्वामी भवति इति परम-सम्बन्ध-वर्णनेन
सन्देह-रहितायाम् अप्रकट-लीलायां कैमुत्येन तद् एव निर्णीतम् \।
श्रीमद्-अष्टाक्षर-पटले श्री-ब्रह्मणा स्व-संहितायां---

> आनन्द-चिन्-मय-रस-प्रतिभाविताभिस्
>
> ताभिर् य एव निज-रूपतया कलाभिः \।
>
> गोलोक एव निवसत्य् अखिलात्म-भूतो
>
> गोविन्दम् आदि-पुरुषं तम् अहं भजामि \।\। \[ब्र।सं। ५.४८\] इति \।

अत्र कलात्वेन निज-रूपत्व-प्राप्तेऽपि प्रकट-लीला-गत-परकीयत्वे
सन्देह-निरासार्थम् \। निज-रूपतयेति एतद् एव चोपक्रमोपसंहारयोस्
तासु लक्ष्मीत्वस्य तस्मिन् परम-पुरुषत्वस्य निर्देशेन तथैव
निर्धारितं तत्र चिन्तामणि-प्रकर-सद्मसु इत्य्-आदौ
लक्ष्मी-सहस्र-शत-सम्भ्रम-सेव्यमानं \[ब्र।सं। ५.२९\] इत्य्
उपक्रमः, श्रियः कान्ताः कान्तः परम-पुरुषः कल्प-तरवः \[ब्र।सं।
५.५६\] इत्य् उपसंहारः \।

तत्र चान्यत्र च \। साक्षात् गोपी-शब्द-प्रधानाः
श्रीमद्-अष्टादशाक्षर-प्रमुख-मन्त्राश् च तथैव वदन्त आसते \। तथा
च तत्-तन्-मन्त्र-व्याख्यायां गौतमीय-तन्त्रे \।
तत्-तन्-मन्त्र-द्रष्टारः श्रीमद्-देवर्षि-चरणाः तत्-प्रधानाः
श्री-भगवतो नाम-धेयं बहिरङ्ग-दृष्टीनाम् अपि प्रवृत्त्य्-अर्थं रूढिम्
अपि परित्यजन्तः सर्वेश्वरत्व-माया-स्वरूप-शक्त्योर् वैभव-भेदेन
द्विधा निरुच्य तद्-ध्यान-गत-तद्-अन्तरङ्ग-प्रेयसी-भक्तानां
प्रवृत्त्य्-अर्थं श्री-गोपाल-मूर्तेस् तस्य श्री-गोपाली-पतित्वम्
एवाश्रित-रुचितया तत्राप्य् उत्तर-पक्षतया पर्यवसायितवन्तः \। तत्र
चैव-कारेण प्रकट-लीला-प्रसिद्ध-स्वौपपत्यं निराकृतवन्तः \।
यथा---

> गोपीति प्रकृतिं विद्याज् जनस् तत्त्व-समूहकः \।
>
> अनयोर् आश्रयो व्याप्त्या कारणत्वेन चेश्वरः \।
>
> सान्द्रानन्दं परं ज्योतिर् वल्लभत्वेन कथ्यते \।\।
>
> अथवा गोपी प्रकृतिर् जनस् तद्-अंश-मण्डलम् \।
>
> अनयोर् वल्लभः प्रोक्तः स्वामी कृष्णाख्य ईश्वरः \।\।
>
> कार्य-कारणयोर् ईशः श्रुतिभिस् तेन गीयते \।\।
>
> अनेक-जन्म-सिद्धानां गोपीनां पतिर् एव वा \।
>
> नन्द-नन्दन इत्य् उक्तस् त्रैलोक्यानन्द-वर्धनः \।\। इति \।

अत्रानेक-जन्म-सिद्धानाम् इति बहूनि मे व्यतीतानि जन्मानि तव चार्जुन
\[गीता ४.५\] इतिवत् \। तासाम्
अनादि-काल-परम्परा-प्राप्त-श्रुति-पुराण-तन्त्रादि-प्रसिद्धावतारित्वम्
एव व्यनक्ति, तस्माद् वस्तुतः पर-दारत्वम् एव नास्ति, किमि उतायोग्यत्वम्
इति भावः \।\।३६\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः १७१) :** तद् एवं
स्वारसिक्य्-अप्रकट-लीला दर्शिता \। अथ प्रकटाप्रकट-लीले[^१७१] द्वे
अप्य् अर्थ-विशेषेणाह---गोपीनाम् इति \। **अन्तर्** अन्तः-स्थितम् अप्रकटं
यथा स्यात् तथा **गोपीनां तत्-पतीनां च** मायया प्रकट-लीलायां
तत्-पतित्वेन प्रतीतानां[^१७२] **क्रीडन-देह-भाक्** सन् तेषाम् एव
गोकुल-युवराजतया **अध्यक्षश्** च सन् **यश् चरति** क्रीडति, स एव
प्रकट-लीला-गतोऽपि भूत्वा **सर्वेषां** विश्व-वर्तिनां **देहिनाम्** अपि
**क्रीडन-देह-भाक्** सन्, तेषां पालकत्वेन **अध्यक्षो**ऽपि सन्
**चरति** \। तस्माद् अनादित एव ताभिः क्रीडा-शालित्वेन सिद्धत्वात्[^१७३]
तच्-छक्ति-रूपाणां तासां सङ्गमे वस्तुत एव पर-दारता-दोषोऽपि नास्ति
\।

[^१७१]: थे य् रेअदिन्ग् इस् अथाप्रकट-लीले (?)


[^१७२]: मायया॥।प्रतीतानां रेप्लचेद् ब्य् तत्-पतिं-मन्यानां (छ, ज, य्)


[^१७३]: स्वीकृतत्वात् (छ, ज, य्)


ततस् तेषां तत्-पतित्वं च, नासूयन् खलु कृष्णाय \[भा।पु।
[^१७४]१०.३३.३७\] इत्य्-आदि-वक्ष्यमाण-दिशा, तेषां तासां च
प्रातीतिक-मात्रं, न तु दैहिकम् \। तादृश-प्रतीति-सम्पादनं च तासाम्
उत्कण्ठा-वर्धन-पूर्वकतया सर्वोत्तर-निर्विघ्न-नित्य-सङ्ग-पोषार्थम्
इति तत्-प्रकरण-सिद्धान्तस्य परा काष्ठा दर्शिता \।\।३६\।\।

[^१७४]: फ़ोर् उत्कण्ठा॥। पोषार्थम् जुस्त् उत्कण्ठा-पोषार्थम् (य्)


---------------------------------------------------------------------------------------------------------------------

**जीव-गोस्वामी (क्रम-सन्दर्भः) : गोपीनाम्** अत्र टीकानुसारेण
श्री-भगवतः पर-दारा नाम न सन्तीति व्याख्यानेऽपि तासाम् अयोग्यत्वं
न व्याहन्यत एषा व्याख्या \।\।३६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अन्यच् च गोपाङ्गनास् तस्य
क्रीडा-पाञ्चालिका इव क्रीडा-देह-निर्विशेषास् तस्य भजनम् अस्य नहि
बहिरङ्ग-लीलैव अन्तर्यामिता त्व् अस्य बहिरङ्ग-लीलैवेत्य्
आह---**गोपीनाम्** इत्य्-आदि \। **स एष** श्री-कृष्णः **क्रीडन-देह-भाक्**
क्रीडन-देहा व्रज-देव्यस् ता भजतीति स्वरूप-निर्देशः \। ताच्छील्ये
क्विप् \। **अध्यक्षः** साक्षात् प्रत्यक्ष इति यावत् \। **यो**
नारायण-रूपेणैव **गोपीनां तत्-पतीनां च सर्व-देहिनां चान्तश्
चरति** इति अन्तर्यामी \। **गोपीनां पतयः** पत्य्-आभासाः, तेषां
**सर्वेषाम्** **अपि देहिनां** च \। न तु गोपीनां सर्व-साधारण्येन
अन्तर्यामित्वम्, आनन्द-विग्रहत्वात् \। एतेनास्य व्रजाङ्गनाभिः सह
क्रीडनं स्वरूप-विहार एव, न धर्म-व्यतिक्रम इति भावः \।\।३६\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पूर्वं **गोपीनां**
पर-दारत्वम् अङ्गीकृत्य यत्-पाद-पङ्कज \[भा।पु। १०.३३.३४\] इत्य्
आक्षेपः परिहारः कृतः, इदानीं परो नाम न कश्चित् येन गोपीषु
पर-दारत्वं भवतीति सभायाम् उपविष्टानां केषाञ्चिद् बहिर्-मुखानां
[मुखाप्रसतीं]{।मर्क्} दृष्ट्वा तस्यान्तर्यामितया
स्त्री-पुं-साधारण-जीवानां मुख्य-पतित्वं प्रकटयन्
उपाधि-धर्मासंस्पर्शित्वेन महद् ऐश्वर्यम् आह---**गोपीनां तत्-पतीनां
चान्तश् चरति,** गोपीनां हृदि सदा स्वरूपेण प्रकाशते, **तत्-पतीनां
सर्वेषां देहिनां** च शक्त्यान्तश् चरति \। **एव**-कारस् तु नित्यानुवादे
\। तद् उक्तं श्री-मुखेन---साधवो हृदयं मह्यं साधूनां हृदयं त्व्
अहं \[भा।पु। ९.४.६८\] इति \। अत्र स्वरूपोक्तिर् अन्यत्र धर्मेणेति \।
अत एव **अध्यक्षो** बुद्ध्य्-आदि-साक्षी \। अनेन परमात्मत्वम् उक्तम् \।

नन्व् एवं बुद्ध्य्-आदि-साक्षीत्वं चेत्, तर्हि निराकारत्वेन प्रतीतिः ? नेत्य्
आह---**क्रीडनेन** निमित्तेन रासादि-क्रीडार्थम् एव **देह-भाक्** \।
क्रीडा तु प्रिय-वर्ग-सापेक्षा क्रियेति \। यथान्तर्यामितया सर्वदा हि
सम्बन्धेऽपि सर्व-कर्म-प्रवर्तनेऽपि तत्-तद्-गुण-दोषैर् निर्लेपत्वम्,
तथा सच्-चिद्-आनन्द-विग्रहस्योच्चावचः कर्मभिर् निर्लेपत्वम् इति भावः
\। यद् वा, **योऽन्तश् चरति सोऽध्यक्षः** प्रतीक्षः क्रीडने लीलया
नटवन् मानुषं **देहं भजते** \।

ननु परमात्मा चेत्, तर्हि जुगुप्सितायाः सैरिन्ध्र्याः कथं सङ्गतः ?
तत्र समाधास्यति--- मुकुन्द-स्पर्शनात् सद्यो बभूव प्रमदोत्तमा
\[भा।पु। १०.४२.८\] इति \। श्री-विग्रहस्य बहिर्-अन्तश् चैक-रूपत्वं न
लौकिकत्वं चोक्तम् \। न ह्य् एतादृश-सामर्थ्यम् अन्यस्य भवितुम् अर्हतीति
\। सैरिन्ध्री-स्पर्शेऽपि निर्लेपत्वम् इति \। यन् न चैतासां
सैरिन्ध्री-साद्र्श्यम् ऊह्यम् \।

> नायं श्रियो\ऽङ्ग उ नितान्त-रतेः प्रसादः
>
> स्वर्-योषितां नलिन-गन्ध-रुचां कुतो\ऽन्याः \।
>
> रासोत्सवेऽस्य भुज-दण्ड-गृहीत-कण्ठ-
>
> लब्धाशिषां य उदगाद् व्रज-वल्लभीनाम् \।\। \[भा।पु। १०.४७.६०\] इति
> \।

अन्यथोद्धवेनासां चरण-रजः-प्रार्थना नोपपत्तेः \। तस्माद् गोपीनां
पर-दारत्वं न स्यात्, चान्य-देहि-सादृश्येन श्री-कृष्णस्योपपतित्वम् \।
**सर्व-देहिनां** सर्व-कर्म-प्रवर्तकत्वेन
सर्व-कर्म-फल-भोक्तृत्वेन च मुख्य-पतित्वं
सर्व-शास्त्र-समन्वयस्य पर्यवसानात् शास्त्र-फलं
प्रयोक्त-रीति-न्यायस्य सत्त्वान् न किञ्चिद् असमञ्जसम् इति \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्-तद्-दृष्ट्या तु
सर्वान्तर्यामिणो भगवतो न केऽपि परे इत्य् आह---**गोपीनाम्** इति\।
**योऽन्तश् चरति,** तस्य बहिर्-आलिङ्गने को दोषः ? इति भावः \।
**अध्यक्षो** बुद्ध्य्-आदि-द्रष्टा, तस्य रहस्य-बहिर्-गात्र[^१७५]-दर्शने
को दोषः ? इति भावः \। **इह** व्रज-मण्डले \। **क्रीडनेन** हेतुना
\। **देहान्** गोपी-शरीराणि \[**भाक्**\] भजते
रति-श्रम-प्रस्वेदाम्बु-मार्जनादिना सेवते \।\।३६\।\।

[^१७५]: मात्र


**\॥।**

\।\। १०.३३.३७ \।\।

अनुग्रहाय भक्तानां[^१७६] मानुषं देहम् आश्रितः[^१७७] \।

[^१७६]: भूतानां


[^१७७]: आस्थितः


भजते तादृशीः क्रीडा याः श्रुत्वा तत्-परो भवेत् \।\।

**श्रीधर-स्वामी (भावार्थ-दीपिका) :** नन्व् एवं चेद् आप्त-कामस्य
निन्दिते कुतः प्रवृत्तिः ? इत्य् अत आह---अनुग्रहायेति \।
शृङ्गार-रसाकृष्ट-चेतसोऽतिबहिर्मुखान् अपि स्व-परान् कर्तुम् इति भावः
\।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राशङ्कते---नन्व् इति \।
एवं चेत् निःस्पृहस्यापि स्वेच्छा-विग्रहाङ्गीकारेऽपि \। निन्दिते
लीला-तात्पर्यानभिज्ञ-पुरुष-गर्हिते पर-दार-विनोदे \। इत्य् अत इत्य्
अत्र \। तादृशीः शृङ्गारि-जनानन्द-दा रासादि-रूपा या लीलाः \। स भगवान्
एव परः परायणो यस्य तथा \। इति भावः इति---भगवद्-अवतारस्य
सर्व-लोक-हितार्थत्वेन शृङ्गारिणोऽपि सर्वान्तर्गता एव तद् उद्धर्तुम्
एव भगवतः परिपूर्ण-कामस्य रास-लीलादौ प्रवृत्तिः---

> भवेऽस्मिन् क्लिश्यमानानाम् अविद्या-काम-कर्मभिः \।
>
> श्रवण-स्मरणार्हाणि करिष्यन्न् इति केचन \।\। \[भा।पु। १.८.३५\] इति
> प्रथम-स्कन्धोक्तेः \।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भक्तानाम् अनुग्रहाय
केवलं तादृशीः क्रीडा गोपीभिः सह विलासान् भजते, भक्तास् तु
यच्-छ्रवणेन परम-सुखम् अनुभवन्ति \। रस-वासनावन्तो हि भक्ता
एतेनैव विहारेणामोद्यन्त, सामाजिकत्वात् \। याः श्रुत्वा मानुषं देहम्
आश्रित्यैव मनुष्य-मात्र एव, न तु विवेचकत्वादि-युक्तः, तत्-परो
भवति \। वक्ष्यति चैतत्---विक्रीडितं व्रज-वधूभिर् इदं च विष्णोः
\[भा।पु। १०.३३.४०\] इत्य्-आदि \।\।३७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एतद् एव
प्रपञ्चयति---अनुग्रहायेति \। यद् वा, अध्यक्षः प्रत्यक्षः सन्
क्रीडनाय तत्-क्रीडार्थं देहम् अवतारो येषां गोपी-जनानां व्रज-जनानाम्
एव वा तान् भजति रमयतीति तथा सः \। अतस् तेषाम् अन्तर्-बहिश्
चरतः क्रीडा-साधनत्वान् न तस्य क्रीडया कस्यापि दोषः प्रसज्जेद् इति
भाव इत्य् एषा दिक् \। अलम् अतिविस्तरेण \। भक्तानाम्
अनुग्रहाय---मद्-भक्तानां विनोदार्थं करोमि विविधाः क्रियाः इत्य्-आदि
श्रीमद्-भगवद्-वचनात् \। मानुषं नराकारम् आश्रितः प्रकटितवान् सन् \।

यद् वा, प्रकटयामासेति वाक्य-समाप्तिः \। इति भक्तानुग्रहार्थं
तत्-क्रीडेत्य् अभिप्रेतम् \। तत्र भक्त-शब्देन गोप्यो व्रज-जनाश् च
सर्वे तथा काल-त्रय-सम्बन्धिनोऽन्ये च वैष्णवाः \।

यद् वा, भक्तानां मुख्या गोपिका एकोक्ताः, तथापि मुख्यानाम्
औग्रहेणान्येषां सर्वेषाम् अनुग्रहःस् इध्येद् एव \। अत एव क्रीडा भजते
प्रीत्या सम्पादयतीत्य् अर्थः \। श्लेषेण, भजतेऽनुसरति प्रकाशयति
वेति \। क्रीडानां नित्य-सिद्धत्वं सूचितम् \। तेन चसर्व-दोषः स्वत
एव निरस्तः \। तादृशीर् अनिर्वचनीयाः सर्व-चित्ताकर्षिका इत्य् अर्थः \।
श्लेषेण रास-सदृश-क्रीडा-श्रवणेनापि तत्-परो भवेत्, किम् उत
रास-क्रीदाम् इत्य् अर्थः \। तच्-छब्देन भगवान् भक्ताः क्रीडा वा
सर्वोऽपि जनो भवेत् \।

यद् वा, मानुषं देहम् आश्रितः सर्वोऽपि जीवस् तत्-परो भवेत् \।
मर्त्य-लोके श्री-भगवद्-अवतारात् तथा भक्ति-योग्य-साधनेन भजने
मुख्यत्वाच् च मनुष्याणाम् एव सुखं तच्-छ्रवणादि-सिद्धेः \।

यद् वा, अपि-शब्दम् अवतार्य व्याख्येयम् \। मानुषं देहम् आश्रितोऽपि, किं
पुनर् मुनि-देवादय इति \। ततश् च भक्तानुग्रहोऽयम् एवेति भावः \।
भूतानाम् इति पाठे सर्वेषाम् एव जनानां विषयिणां मुमुक्षूणां मुक्तानां
भक्तानां चेत्य् अर्थः \। इति परम-कारुण्यम् उक्तम् \।

एवम्, स कथं धर्म-सेतूनां \[भा।पु। १०.३३.२७\] इत्य् अनेन
धर्म-विरुद्धं कथं कृतवान् इत्य् एकस्य प्रश्नस्य परिहारः,
धर्म-व्यतिक्रमः \[भा।पु। १०.३३.२९\] इत्य्-आदिभिः, तथा आप्त-कामः
\[भा।पु। १०.३३.२८\] इत्य् अनेन परिपूर्णस्य का तत्र स्पृहेति द्वितीयस्य
अनुग्रहाय इत्यनेनेति विवेचनीयम् \।\।३७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् आप्त-कामस्य कुतः
क्रीडायां प्रवृत्तिः ? कुतस्तरां वा बहिर्-दृष्ट्या लोकावगीते तस्मिन् ? इत्य्
अत आह---अन्व् इति \। भक्तानाम् अनुग्रहाय---मद्-भक्तानां विनोदार्थं
करोमि विविधाः क्रियाः इति पद्म-पुराणीय-श्रीमद्-भगवद्-वचनात् \।
मानुषं नराकारम् आश्रितः ब्रह्म-रूपेण सर्वाश्रयोऽपि स्वयम् आश्रयं
कृतवान् इति तस्य पर-ब्रह्म-स्वरूपस्य परमाश्रयत्वं च दर्शितम् \।
एतद् उक्तं---दशमे दशमं लक्ष्यम् आश्रिताश्रय-विग्रहं
\[भावार्थ-दीपिका १०.१.१\] इति \। तथा च भगवद्-उपनिषद्, ब्रह्मणो
हि प्रतिष्ठाहं \[गीता १४.२७\] इति \। "आस्थितः" इति पाठेऽप्य्
आदर-विषयः कृत इति स एवार्थः \।

स्वेच्छया मानुषं देहम् अधुनैव विरचय्याश्रित इति व्याख्यातुं न
घटते, परत्र तत्र लोकेऽधिष्ठातृत्वेन
कृष्णाख्य-नराकार-पर-ब्रह्मणः श्री-गोपैर् अनुभूतत्वात् \। एवं
भक्तानुग्रहार्थं तत्-क्रीडेत्य् अभिप्रेतम् \। आप्त-कामत्वेऽपि
भक्तानुग्रहो युज्यते \। विशुद्ध-सत्त्वस्य तथा स्वभावात्
यद्-भाव-भाविते चान्यत्र दृश्यतेऽसौ \। तथा रहूगणानुग्राहके
श्री-जड-भरत-चरिते, यथा वा भवद्-अनुग्राहके मयीति \। तत्र
भक्त-शब्देन व्रज-देव्यो व्रज-जनाश् च सर्वे
काल-त्रय-सम्बन्धिनोऽन्ये च वैष्णवा गृहीताः \। व्रज-देवीनां
पूर्व-रागादिभिः व्रज-जनानां जन्मादिभिर् अन्येषां च
तत्-तद्-दर्शन-श्रवणादिभिर् अपूर्वत्व-स्फुरणात् \। अत एव
तादृश-भक्त-सङ्गेन तादृशीः सर्व-चित्ताकर्षिणीः क्रीडा भजते, याः
साधारणीर् अपि श्रुत्वा भक्तेभ्योऽन्योऽपि जनस् तत्-परो भवेत्, किम् उत
रास-लीला-रूपाम् इमां श्रुत्वेत्य् अर्थः \। वक्ष्यते च---विक्रीडितं
व्रज-वधूभिर् इदं च विष्णोः \[भा।पु। १०.३३.४०\] इत्य्-आदि \।

यद् वा, मानुषं देहम् आश्रितः सर्वोऽपि जीवस् तत्-परो भवेत् \।
मर्त्य-लोके श्री-भगवद्-अवतारात् तया भजने मुख्यत्वाच् च \।
मनुष्याणाम् एव सुखेन तच्-छ्रवणादि-सिद्धेः \। «भूतानां » इति पाठे
निजावतार-कारण-भक्त-सम्बन्धेन सर्वेषाम् एव जनानां विषयिणां
मुमुक्षूणां मुक्तानां चेत्य् अर्थः \। इति परम-कारुण्यम् एव कारणम् उक्तम्
\। तथापि भजन-सम्बन्धेनैव सर्वानुग्रहो ज्ञेयः \। अन्यत् तैः \।
तत्र बहिर्मुखान् अपीति तत्-पर्यन्तत्वं विवक्षितम् \।
परम-प्रेम-पराकाष्ठा-मयतया श्री-शुकस्यापि
तद्-वर्णनातिशय-प्रवृत्तेः \। गोपीनाम् इत्य् अस्यार्थान्तरे त्व् एवं
व्याख्यातम् \।

नन्व् एवम् अपि नित्यवद् गुप्तम् एव तथा क्रीडतु \। किं प्रापञ्चिकेभ्यस्
तत्-प्रकटनेन ? तत्राह---भक्तानां प्रपञ्च-गतानाम् अनुग्रहाय
मानुषं देहं मर्त्य-लोक-रूपं विराड्-देहांशम् आश्रितः, तत्र
प्रकटोऽभूद् इत्य् अर्थः \। यस्य पृथिवी शरीरम् \[बृ।आ।उ। ३.७.३\]
इत्य्-आदि-श्रुता \। तत्रापि तच्-छरीर-शब्द-प्रयोगात् \। मानुष-शब्देन
तल्-लोक-लक्षितत्वाच् च \। अन्यत् समानम् \।

अथवा, तत्-परो भवेद् इत्य् अत्र भक्तानां भूतानां बहुत्वान् न ते
कर्तृत्वेन विपरिणामाद्य् अनुवर्तेरन् \। व्याख्यान्तरे
चाध्याहारादि-कष्टतापतेत् \। भगवान् इति तु तत्र तत्र व्याख्यानेऽपि
प्रकरणाद् एव लभ्यते \। तस्मात् ताद्र्शीः क्रीडा असौ भजते याः
श्रुत्वापि स्वयम् अपि तत्-परो भवेत् \। यदा यदा शृणोति तदा तदासक्तो
भवतीत्य् एवार्थः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र च सति परैर् व्यूढत्वम्
आसाम् असमञ्जसं बहूनां तेषां तस्मिन्न् असूया यदि तद् इति यन्-मित्रं
परमानन्दम्\[भा।पु। १०.१४.३२\] इत्य्-आदि व्याहन्येत् \।\।३७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु तर्हि रहस्य-भूताम्
ईदृशीं क्रीडां कथं भुवि प्रकटितवान् ? इत्य् आह---अनुग्रहायेत्य् आदि \।
भक्तानाम् अनुग्रहाय तादृशीः क्रीडा भजते याः श्रुत्वा मानुषं देहम्
आश्रितो यः कश्चिद् तत्-परः श्री-कृष्ण-परो भवेत् \। भक्तास् तावद्
विविधाः, रसस्य वैविध्यात्, तेन नाना-रसा एव लीलाः करोति \। तेषां
स्व-स्व-वासनोपासना-भेदाद् इति भक्तानुग्रहार्थम् एव लीलाः \। तासां
श्रवणात् कश्चिद् एव मानुष-देह-भाक् मुच्यत इत्य् अर्थः \।\।३७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** नन्व् आप्त-कामस्य क्रीडापि
कुतः प्रयोजनाभावात् न हि प्रयोजनम् उद्दिश्य मन्दोऽपि नाम प्रवर्तत
इति चेत् तत्राह **अनुग्रहाय** इति \। **भक्तानाम् अ**नुग्रहार्थम् एव
नराकार-देहम् आश्रितः \। तद् उक्तं दशम-स्कन्धोपक्रमे दशमे दशमं
लक्ष्यम् आश्रिताश्रय-विग्रहम् इति \। तद् उक्तम् उपनिषदि---

> भोगार्थं सृष्टिम् इत्य् अन्ये क्रीडार्थम् इति चापरे \।
>
> ईश्वरस्यैव स्वभावोऽयम् आप्त-कामस्य का स्पृहा \।\। इति \।

भक्तानुग्रहार्थम् एव **तादृशीर्** मानुषानुकरणीः सर्व-चित्तानुकरणीः
**क्रीडाः** \। यद् वा, **तादृशी** रास-क्रीडा-सदृशीर् अन्याः क्रीडा
**भजते** करोति \। क्रीडा तु स्वकीय-प्रिय-वर्ग-सापेक्षा \। यद् वा,
भक्तानां व्रज-जनानां सर्वेषाम् अनुग्रहाय \। यद् वा, भक्तानां गोपीनाम्
अनुग्रहाय तादृशीः क्रीडा वाचाम् अगोचरा भजते \। यद् वा, भक्तानां
योऽनुग्रहः स्वस्मिन् कटाक्ष-पातालिङ्गनादिस् तद्-अर्थं प्राप्तयेत्य् अर्थः
\। तादृशीः पूर्वोक्ता बाहु-प्रसारेत्य्-आद्याः क्रीडा भजते \। **याः श्रुत्वा**
सर्वोऽपि जनस् **तत्-परो भवेत्** \।

यद् वा, भक्तानां गोपी-प्रभृतीनाम् अनुग्रहाय तत्-समान-जातीयं मानुषं
मनुष्याकारं देहम् आश्रितोऽभूद् इति \। न हि विजानीयेन देहेन तास्व्
आनन्दं सञ्चारयितुं शक्यत इति \। ईदृग् एव निरोधात्मिका लीला यद्
ऐश्वर्यम् उपेक्ष्य गोपी-स्वानन्दं सञ्चारितवान् इति भूतानाम् इति पाठे
मुक्त-मुमुक्षु-विषयिणाम् अनुग्रहाय तान् अपि स्व-परान् कर्तुं रास-सदृशीर्
अन्याः क्रीडा भजते \। याः श्रुत्वा तत्-परो गोपी-सेवन-परो भवेत् \।
गोपी-प्रसादम् अन्तरेण रहस्य-लीला-श्रवणम् अपि दुर्लभम् इत्य् अर्थः \।
तद् उक्तम् उद्धवेन---आसाम् अहो चरण-रेणु-जुषाम् अहं स्यां \[भा।पु।
१०.४७.६०\] इति \। यद् वा, याः श्रुत्वान्योऽपि मानुष-देहम् आश्रितो जीवस्
तत्-परो भवेद् इति \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जुगुप्सितं किम् अभिप्रायं
कृतवान् ? इति द्वितीय-प्रश्नस्योत्तरम् आह---अनुग्रहाय इति \। भक्तानाम्
अनुग्रहाय तादृशीः क्रीडा भजते \। याः श्रुत्वा मानुषं देहम् आश्रितो
जीवः तत्-परस् तद्-विषयकः श्रद्धावान् भवेद् इति क्रीडान्तरतो
वैलक्षण्येन मधुर-रस-मय्याः अस्याः क्रीडायास् तादृशीर्
मणि-मन्त्र-महौषधानाम् इव काचिद् अतर्क्या शक्तिर् अस्तीत्य् अवगम्यते \।
तथैव मानुष-देहवत एव तद्-भक्ताव् अधिकारित्वं मुख्यम् इत्य्
अभिप्रेतम् \।\।३६\।\।

**\॥।**

\।\। १०.३३.३८ \।\।

नासूयन् खलु कृष्णाय मोहितास् तस्य मायया \।

मन्यमानाः स्व-पार्श्व-स्थान् स्वान् स्वान् दारान् व्रजौकसः \।\।

**श्रीधर-स्वामी (भावार्थ-दीपिका) :** नन्व् अन्येऽपि भिन्नाचाराः
स्व-चेष्टितम् एवम् एवेति वदन्ति ? तत्राह---**नासूयन्न्** इति \।
एवं-भूतैश्वर्याभावे तथा कुर्वन्तः पापा ज्ञेया इति भावः \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् आक्षिपति \।
*भिन्नाचाराः* दुराचाराः \। *स्व-चेष्टितं* पारदार्यादि \। *एवम् एव*
लोकानुग्रहार्थम् एव \। तत्र *कथने* \। **मायया मोहिता नासूयन्
\"**इमाः स्वैरिण्या गृहे न प्रवेश्याः, कृष्णोऽपि व्यभिचारित्वात्
कुकर्मैव\" इत्य् एवं मनसि नाकुर्वन्न् इत्य् अर्थः \। वस्तुतस् तु
भगवद्-आत्मिकानां **व्रजौकसां** माया-मोहासम्भवात् **तस्य मायया**
करुणया मा यथार्थ-मतिर् ऊहिता विचार-विषयं प्रापिता येषां, ते तथा
कृष्णं स्वात्मानं पश्यन्तस् तत्-पार्श्व-स्थान् **स्व-पार्श्व-स्थान्** एव
**मन्यमाना नासूयन्न्** इति \। एवं-भूतैश्वर्याभावे
श्री-कृष्ण-सम-सामर्थ्यासत्त्वे\। *तथा कुर्वतः* तद् अनुकुर्वतः \।
*इति भाव* इति---तेजीयसां साम्यं कर्तुं प्रवृत्तोऽतेजीयान् नश्यत्य् एवेत्य्
आशयः \।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : मन्यमाना** इत्य्-आदि \।
**स्व-पार्श्व-स्थान्** इति पूर्व-व्याख्यातेन सह सङ्गतिः \।\।३७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तासु तन्-निवारणम्
अतिक्रम्य गतास्व् अपि कृष्णं प्रत्यसूयां न चक्रुः \। कुतः ? **तस्य
मायया** शक्ति-विशेषेण **मोहिताः**, प्रत्युत साध्व् एवामन्यन्तेत्य् अर्थः
\। यतो **व्रजौकसस्** तद्-एकार्पितात्म-देह-दैहिका इत्य् अर्थः \। अत
एव गतान् अपि तान् **स्व-स्व-पार्श्व-स्थान्** एव **मन्यमाना** बभूवुः \।
यद् वा, **दारान्** प्रति च **नासूयन्त** \। कुतः ? **स्व-पार्श्व-स्थान्**
एव **मन्यमानाः** \। तत्र च पूर्वे ता वार्यमाणाः \[भा।पु। १०.२९.८\]
इत्य् अनेन निज-वाक्यम् अतिक्रम्य साक्षाद्-गतानाम् अपि तासां तैः
स्व-स्व-पार्श्व-स्थात्व-मननं पुनर् निवृत्यागमनस्य मननाद् इति ज्ञेयम्
\। अन्यत् तैर् व्यञ्जितम् \।

यद् वा, भक्तानाम् अनुग्रहाय \[भा।पु। १०.३३.३६\] इत्य् उक्तम् \। तत्र
गोपानां दाराकर्षणेन तस्मै तेषाम् असूयासम्भवात्, तेषु कथम् अनुग्रहः
सिध्येत् ? इत्य् आशङ्क्य तत्रोत्तरं वदन् प्रकृतं चानुसरति---नेति \।
अर्थः स एव \।\।३७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु भवतु परमात्मत्वेन
वा, नित्यम् एव ताभिः प्रेयसीभिः सह विहारित्वेन वा, तासु
तत्-पर-दारत्वस्य प्रत्याख्यानं \। तत्र प्रथमः पक्षस् त्व्
अध्याहारादिना कथञ्चित् स्थापित एव \। अथ
नित्य-प्रेयसीत्वेनोत्तर-पक्षश् चेत्, तर्हि हन्त कथं तासां
पर-दारत्वं श्रूयते, येन तासाम् अन्यत्र विवाहोऽपि सम्प्रति लभ्यते ?
ततश् च तं प्रति जन्मान्तरे विवाह-प्राप्तत्वेन, तासां
तत्-तत्-पत्नीत्वम् एव स्यात् \। ततश् च तत्-परता कारणाय भक्तानाम्
अनुग्रहाय तादृशीः क्रीडा भजते \[भा।पु। १०.३३.३६\] इति चेत्, तर्हि
तेषां दाराकर्षणेन तं प्रत्य् असूयासम्भवात्, तेषु व्रज-वासित्वात्
परम-भक्तेषु कथं वानुग्रहः सिध्येत् ? कथं वा तासु
तन्-नित्य-प्रेयसीषु तादृश-दुरवस्थायास् तेषु परम-भक्तेषु च
तादृश-तद्-वर्णनस्य श्रवणेन परेषाम् अपि भक्तानां तत्-परता स्यात् ?
तत्र पाठ-क्रमाद् अन्वय-क्रमो बलीयान् इति \। तत्-क्रमेण
सिद्धान्तयति---**नासूयन् खलु कृष्णाय** इति\।

**खलु** निश्चये \। यस्मात् **व्रजौकसः,** तस्मात् कदाचिद् अपि
**कृष्णाय नासूयन्न्** इत्य् अर्थः \। यद्
धामार्थ-सुहृत्-प्रियात्म-तनय-प्राणाशयास् त्वत्-कृते \[भा।पु।
१०.१४.३५\] इति तं प्रति ब्रह्म-वचनात् \।
कृष्णेऽर्पितात्म-सुहृद्-अर्थ-कलत्र-कामा \[भा।पु। १०.१६.१०\] इति राजानं
प्रति श्री-शुक-वचनाच् च \।

ननु तथाप्य् अनुग्राह्यानां जानताम् अजानतां च स्वयं तथानिष्ट-करणम्
असमञ्जसम् \। तत्रोच्यते---यदि तेषां विवाहतोऽपि ता दाराः स्युः, तर्हि
तथात्वम् एव \। यदि तेषां भ्रम-मात्रेण व्यूढतया प्रतीताः,
वस्तु-विचारेण तु तस्यैव दाराः, तेन तद्-आकर्षणं तासां श्रुतम् इति
श्रुतार्थान्यथानुपपत्त्या---दशा पवित्रेण गृहं संमार्ष्टि इत्य्-आदिवद्
आवृत्त्या अन्वयः क्रियते \।

तत्र चायम् अर्थः---**तस्य मायया** प्रेम-वैचित्री-रचनाय
विचित्र-लीला-समुल्लासिकया योग-मायया **मोहिताः** सन्तः, ते **तस्य**
**दारान् स्वान् मन्यमानाः** **स्व-स्व-पार्श्व-स्थांश्** च **मन्यमाना** इति
\। तद् एवं **तस्य** इत्य् अस्य द्विधान्वय-भेदो दर्शितः \।

तत्र पूर्वस्यान्वय-विभेदस्यायम् अभिप्रायः---योग-माया-कल्पितानाम्
अन्यासाम् एव तैर् विवहनं सम्प्रवृत्तम्, न तु भगवन्-नित्य-प्रेयसीनाम्
इति \। तथा तासां तदनीं मायया गोपितानां च तद्-वृत्तं ज्ञातम् आसीत्,
अन्यतः श्रुतम् अपि तद् अनभीष्टम् एवासीद् इति तासु तेषां दारत्वस्य
मनन-मात्रम्, न तु वास्तवत्वम् \। तथा तेषु तासां पतित्वं च मनसा
त्यक्तम् एव इत्य् एवं तासां तैर् विवाह-सम्बन्धो न जात इति \। यतो
नासूयन्न् इत्य् अनेन गुणेऽपि दोषारोपं नाकुर्वन्न् इत्य् एव मयोक्तम्, न तु
नैर्षयन्न् इति \।

अथोत्तरस्यान्वय-विभेदस्यायम् अभिप्रायः--- रासाद्य्-अर्थं तेन तासां
कर्षेण योग-माया-कल्पितानां संज्ञा-कल्पित-च्छायावत्
तत्-तत्-प्रतिरूपाणाम् अन्यासाम् अनुभावेन तान् एव ते **स्व-पार्श्व-स्थान्**
**मेनिरे** \। ततोऽपि न दोष-प्रसङ्ग इति \।

ननु श्री-भगवत्-प्रेयसीनां तासां कदाचिद् अपि यदि बलात्
तच्-छाया-निदेशः स्यात्, तर्हि महान् एव दोषः इत्य् आशङ्कया \।
द्वितीयेनैवान्वय-विभागार्थेन सिद्धनं कृतवान् स्व-पार्श्व-स्थांश् च
मन्यमाना इति विवाहवद् एव तत्र मायया वञ्चितास् त इति भावः \। एतद्
एवाह ताः प्रति स्वयम् एव श्री-भगवान्---निरवद्य-संयुजाम् \[भा।पु।
१०.३२.२०\] इति \। एतद् एव च गर्ग-वाक्येन कैमुत्याल् लभ्यते---

> य एतस्मिन् महा-भागे प्रीतिं कुर्वन्ति मानवाः \।
>
> नारयोऽभिभवन्त्य् एतान् विष्णु-पक्षान् इवासुराः \।\। \[भा।पु। १०.८.१८\]
> इति \।

तद् एवम् एव ब्रह्मणा---श्रियः कान्ताः कान्तः परम-पुरुषः
कल्प-तरवः \[ब्र।सं। ५.५६\] इति प्रोच्यान्यथात्वं मायिकम् एवेति
दृढीकृतम् इति \।

अत्रेदं विचार्यते---ता वार्यमाणाः \[भा।पु। १०.२९.८\] इत्य्-आदौ यत् तासां
पतिं-मन्यादिभिर् निवारणं श्रूयते, तत् किम् उत श्री-कृष्णाकर्षणम्
अज्ञात्वा ज्ञात्वा वा ? यद्य् अज्ञात्वा, तर्हि तत्रासूया न घटत एवेति न
पूर्वः पक्षः सङ्गच्छते, ततश् च तन्-निराकरणं व्यर्थम् एव स्यात् \।
यदि च ज्ञात्वा, तर्हि तासां स्व-पार्श्व-स्थता दर्शनान्
निज-निवारण-प्रतिपालनं मत्वा तभ्यो नासूयेयुर् नाम,
तद्-आकर्षण-कर्तृक-श्री-कृष्णायासूयेरन्न् एवेति पूर्व-पक्षः सङ्गच्छेत
\। तासां तत्-तत्-पार्श्व-स्थता तु सिद्धान्ताय न कल्पते \।

तस्मात् तद् इदं वक्तव्यम्, तदा श्री-कृष्णेन तासाम् आकर्षणं
बुद्धि-पूर्वकम् इति तैर् नावगतम् \। तथा हि, विद्या-विशेष-मयत्वात्
खल्व् असौ वंशी-नादस् तासाम् एव कर्णे प्रविष्टो न पुनर् अन्येषाम् \।
सर्व-कर्ण-प्रवेशश् चेत्, तर्हि शयनावसर-प्राप्तं निज-शयन-ग्र्हं
हित्वा कथम् असौ निशि विदूर-निर्जन-वनं गत इति वितर्क्य मातरः
पित्र्-आदयः सर्व एव महत्या शङ्कया तत्र गच्छेयुः \। तस्माद्
औत्पत्तिकाद् एव माधुर्यान् मुहुः सर्वम् एव कर्षत्य् असाव् इति अनुभूय,
तासाम् अपि तद्-दर्शनार्थं गमनम् आशङ्क्यते, किं त्व् असमयत्वात् तैर्
निवारितम् \। तथापि यद्य् अखण्डम् अपि रात्रिं तत्रामूः स्थिता इति
ज्ञायेत, तदा व्रज-वासित्वात् तेषाम् असूयायास् तत्रासम्भवेऽपि तद्-आभासः
स्याद् एव, यथा---\"सोऽयम् अस्माकं जीवनादि-मूलम् \। स चायम्
अखण्ड-निशि पर-वधूनां निज-निकट-स्थितिम् अनुमोदमान आसीत्\" इति
तस्य लोक-धर्मं मर्यादा-मङ्गलातिक्रमम् अनुमाय विस्मितानां तेषां
तन्-मङ्गल-चिन्ता-मय एव\।

अयं भावः---कोप-मय इवेति तद्-आभासत्वम् एव तत्र लभ्यते, येन ते
वधूभ्यः कन्याभ्यश् चासूयेयुः \। तासां स्व-पार्श्व-स्थतया दर्शनात् तु
सोऽपि नासीद् इति कुतस्तराम् असूयावकाश इति \। एतद् अभिप्रेत्यैव
युगान्तर-गतांस् तत्-प्रेयसीनां तासां गोत्र-प्रवर्तकान् गोपान् प्रति
श्री-विष्णुना सोऽयं वरो दत्तः \। यथा पाद्मे सृष्टि-खण्डे[^१७८]---

[^१७८]: नोत् फ़ोउन्द् इन् एलेच्त्रोनिच् एदितिओन्।


> यद् आनन्द-प्रभृतययोः अवतारं धरातले \।
>
> करिष्यन्ति तदा चाहं वसिष्ये तेषु मध्यतः \।\।
>
> युष्माकं कन्यकाः सर्वा रमिष्यन्ते मया सह \।
>
> तत्र दोषो न भविता न रोषो न च मत्सरः \।\। इति \।

किं च, स्वरूपेणैव यस्य पर्याप्तिर् न भवति,
तत्रोपाधि-स्वीकारानर्थक्यम् इति व्रजौकस्त्वेनैव श्री-कृष्णं प्रति
तेषाम् असूयानुत्पत्तिर् व्याख्याता \। माया-मोहितत्वं तत्र हेतुर् विरुद्ध
एव \। तन्-मोहिता एव तं प्रत्य् असूयां कुर्वन्ति, न तु तद्-अमोहिता इति
\। तस्मान् मोहिता इत्य्-आदेर् अन्य-भागेनैव सङ्गतिः \। तत्र प्रयोजनं
च श्री-कृष्णस्य यद् असमञ्जसत्वं कैश्चित् तर्क्येत, तथा यस् तेषां
श्री-कृष्ण-मङ्गल-चिन्तामय-भाव एवासूयत्वेन प्रतीयते, तयोर्
निरसनम् एव \। तत्र **मायया** इति करणं चेत्, तर्हि कर्त्र्-अपेक्षया
**तस्य** इत्य् अत्र तेनेत्य् एव प्रयुज्येत \। यदि च हेतुत्वं, तर्हि
मोहिता इति न प्रयुज्येत \। ततः कर्तृ-रूपैव सेति लभ्यते \। तस्यास्
तद्-रूपत्वेन निर्देशश् च \। प्रिय-जन-प्रेम-मय-लीलाविष्टस्य तस्य
प्रेरणं विना सार्वभौमस्य परम-दक्ष-प्रतिनिधिर् इव ताम्
अन्तरान्तर-लब्धां तल्-लीलां पूर्व-पूर्व-तादृश-तल्-लीला-क्रमम्
अनुक्रम्य समुत्कर्ष-विलसद्-रसतां सा नयतीति विवक्षया \। तद् एवम्
एव च दर्शितम्---योग-मायाम् उपाश्रित \[भा।पु। १०.२९.१\] इति \।

तद् एवं तस्यास् तदीयत्वे प्रकरणेन लब्धे सति तस्येति पदस्य
पूर्वत्र नातिप्रयोजकत्वात् श्रुतार्थान्यथानुपपन्नत्वाच् च **तस्य दारान्
स्वान् स्वान् स्व-पार्श्व-स्थांश् च मन्यमाना** इति परेणापि योजयित्वा
सार्थकतां समर्थयद्भिस् तासु श्री-कृष्णस्यौपपत्यं तासाम्
अन्य-शय्या-निवेशः श्री-कृष्णाय व्रज-वासिनाम् असूयाभासः, तस्याम्
असमञ्जसत्वं च परिहृतम् इति \। तत्र तस्य मायया ये स्वे स्वे दाराः,
तान् स्व-पार्श्व-स्थान् मन्यमानाः भगवत्-प्रेयस्य्-अवस्थान् आनर्ह-समये
तद्-अभेदेनानुभवन्तः, यतो मोहितास् तयैवेति च योजयन्ति \। यतः
पति-व्रतानाम् अपि न परात् परिभवः सम्भवति \। किम् उत य एतस्मिन्
महा-भाग \[भा।पु। १०.८.१८\] इति गर्ग-वचनानुसारेण
श्री-भगवत्-पराणाम्, किम् उत तत्-प्रेयसीनाम् इति गम्यम् \। अतः
कूर्म-पुराणे उत्तर-विभागे द्वात्रिंशद्-अध्यायस्यान्ते तद् इदम्
उपोद्वलकम् अस्ति \। यथा---

> पति-व्रता धर्म-परा रुद्राण्य् एव न संशयः \।
>
> नास्यां पराभावं कर्तुं शक्नोतीह जनः क्वचित् \।\।
>
> यथा रामस्य सुभगा सीता त्रैलोक-विश्रुता \।
>
> पत्नी दाशरथेर् देवी विजिग्ये राक्षसेश्वरम् \।\।
>
> रामस्य भार्यां विमलां रावणो राक्षसेश्वरः \।
>
> सीतां विशाल-नयनां चकमे काल-चोदितः \।\।
>
> गृहीत्वा मायया वेशं चरन्तीं विजने वने \।
>
> समाहर्तुं मतिं चक्रे तापसः किल भाविनीम् \।\।
>
> विज्ञाय सा च तद्-भावं स्मृत्वा दाशरथिं पतिम् \।
>
> जगाम शरणं वह्निम् आवसथ्यं शुचि-स्मिता \।\।
>
> उपतस्थे महा-योगं सर्व-पाप-विनाशनम् \।
>
> कृताञ्जली राम-पत्नी साक्षात् पतिम् इवाच्युतम् \।\।
>
> नमस्यामि महायोगं कृतान्तं गहनं परम् \।
>
> दाहकं सर्व-भूतानाम् ईशानं काल-रूपिणम् \।\। इत्य्-आदि \।
>
> इति वह्निं पूज्य जप्त्वा राम-पत्नी यशस्विनी \।
>
> ध्यायन्ती मनसा तस्थौ रामम् उन्मीलितेक्षणा \।\।
>
> अथाववस्थ्याद् भगवान् हव्य-वाहो महेश्वरः \।
>
> आविरासीत् सुदीप्तात्मा तेजसैव दहन्न् इव \।
>
> सृष्ट्वा मायामयीं सीतां स रावण-वधेच्छया \।\।
>
> सीताम् आदाय धर्मिष्ठां पावकोऽन्तरधीयत \।
>
> तां दृष्ट्वा तादृशीं सीतां रावणो राक्षसेश्वरः \।
>
> समादाय ययौ लङ्कां सागरान्तर-संस्थिताम् \।
>
> कृत्वा च रावण-वधं रामो लक्षण-संयुतः \।
>
> समादायाभवत् सीतां शङ्काकुलित-मानसः \।
>
> सा प्रत्ययाय भूतानां सीता मायामयी पुनः \।
>
> विवेश पावकं दीप्तं ददाह ज्वलनोऽपि ताम् \।
>
> दग्ध्वा मायामयीं सीतां भगवान् उग्र-दीधितिः \।
>
> रामायादर्शयत् सीतां पावकोऽभूत् सुर-प्रियः \।
>
> प्रगृह्य भर्तुश् चरणौ कराभ्यां सा सुमध्यमा \।
>
> चकार प्रणतिं भूमौ रामाय जनकात्मजा \।\।
>
> दृष्ट्वा हृष्ट-मना रामो विस्मयाकुल-लोचनः \।
>
> ननाम वह्निं शिरसा तोषयामास राघवः \।\।
>
> उवाच वह्ने भगवन् किम् एषा वर-वर्णिनी \।
>
> दग्ध्वा भगवता पूर्वं दिष्ट्या मत्-पार्श्वम् आगता \।\।
>
> तम् आह देवो लोकानां दाहको हव्य-वाहनः \।
>
> यथा वृत्तं दाशरथिं भूतानाम् एव सन्निधौ \।\। \[कू।पु।
> ३२.५१३-५३०\] इत्य्-आदि \।

तस्मात् [तदावसथ्याग्निवत् त]{।मर्क्}त्-लीलायाम् उपाश्रिता योगमायापि यत्र
साहाय्यं कुर्याद् एवेति गम्यते \। ततः प्रस्तुतम् एवानुसन्धीयताम्
\।\।३७\।\।

---------------------------------------------------------------------------------------------------------------------

**जीव-गोस्वामी (श्री-कृष्ण-सन्दर्भः १७८):** अधर्म-मयत्वं
द्विधां---परकीयात्वेन पर-स्पृष्टत्वेन च\। तस्माद्
यथैश्वर्य-ज्ञान-मय्यां श्री-परीक्षित्-सभायाम् ऐश्वर्य-ज्ञान-रीत्यैव
तत् परिहृत्य रसावहत्वं समाहितम्, तथा
लोकवल्-लीला-कैवल्यावलम्बने प्रेम-मय्यां श्री-गोकुल-सभायां
लोक-रीत्यैव समाधेयम् \। तथा हि---**नासूयन्** इति यत् श्रूयते, तच्
चात्राप्य् अवश्यम् एव सङ्गमनीयम् \।

तस्यायम् अर्थः---**तस्य** **मायया** कर्त्र्या **मोहिताः** सन्तो
**नासूयन्**, तस्य स्व-नित्य-प्रेयसी-स्वीकार-लक्षणे गुणे कथम् असाव्
अस्मद्-धामार्थ-सुहृत-प्रियात्म-तनय-प्राणाशय-जीवातुतमः
पर-दार-स्वीकारामङ्गलम् अङ्गीकरोतीति दोषारोपं नाकुर्वन्न् इत्य् अर्थः \।

माया-मोहितत्वम् एवाह---**मन्य**- इति \। स्वरूप-सिद्धानां
भगवद्-दाराणाम् अपर-कर्तृक-बलात्कार-परिहारार्थम् अधुना चान्यदा च
तत्-तद्-आकारतया तस्य माया-कल्पिता ये ये **स्वे स्वे दाराः**, तान्
**स्व-पार्श्व-स्थान् मन्यमानाः** भगवद्-दाराभेदेन स्व-मत्या
निश्चिन्वाना इत्य् अर्थः\।

तद् एवं, अन्तर्-गृह-गताः काश्चित् \[भा।पु। १०.२९.९\] इत्य् अत्रोक्तानाम् अपि
समाधानं ज्ञेयम् \। परम-समर्थायास् तस्या मायाया
निज-प्रभु-प्रेयसीनां तद्-एकानुराग-स्वभावानां मर्यादा-रक्षणार्थं
परिणयम् आरभ्य सदैव सावधानताया योग्यत्वात् तद्-दिनम् उपलक्षणम्
एवेति \।

श्रूयते च कूर्म-पुराणे द्वात्रिंशाध्यायस्यान्ते पति-व्रता-मात्रस्य परात्
परिभवो न सम्भवतीति कैमुत्येन श्री-सीता-देव्य्-उदाहृता---

> पति-व्रता धर्म-परा रुद्राण्य् एव न संशयः \।
>
> नास्यां पराभावं कर्तुं शक्नोतीह जनः क्वचित् \।\।
>
> यथा रामस्य सुभगा सीता त्रैलोक-विश्रुता \।
>
> पत्नी दाशरथेर् देवी विजिग्ये राक्षसेश्वरम् \।\।
>
> रामस्य भार्यां विमलां रावणो राक्षसेश्वरः \।
>
> सीतां विशाल-नयनां चकमे काल-चोदितः \।\।
>
> गृहीत्वा मायया वेशं चरन्तीं विजने वने \।
>
> समाहर्तुं मतिं चक्रे तापसः किल भाविनीम् \।\।
>
> विज्ञाया सा च तद्-भावं स्मृत्वा दाशरथिं पतिम् \।
>
> जगाम शरणं वह्निम् आवसथ्यं शुचि-स्मिता \।\।
>
> उपतस्थे महा-योगं सर्व-पाप-विनाशनम् \।
>
> कृताञ्जली राम-पत्नी साक्षात् पतिम् इवाच्युतम् \।\।
>
> नमस्यामि महायोगं कृतान्तं गहनं परम् \।
>
> दाहकं सर्व-भूतानाम् ईशानं काल-रूपिणम् \।\। इत्य्-आदि \।
>
> इति वह्निं पूज्य जप्त्वा राम-पत्नी यशस्विनी \।
>
> ध्यायन्ती मनसा तस्थौ रामम् उन्मीलितेक्षणा \।\।
>
> अथाववस्थ्याद् भगवान् हव्य-वाहो महेश्वरः \।
>
> आविरासीत् सुदीप्तात्मा तेजसैव दहन्न् इव \।
>
> सृष्ट्वा मायामयीं सीतां स रावण-वधेच्छया \।\।
>
> सीताम् आदाय धर्मिष्ठां पावकोऽन्तरधीयत \।
>
> तां दृष्ट्वा तादृशीं सीतां रावणो राक्षसेश्वरः \।
>
> समादाय ययौ लङ्कां सागरान्तर-संस्थिताम् \।
>
> कृत्वा च रावण-वधं रामो लक्षण-संयुतः \।
>
> समादायाभवत् सीतां शङ्काकुलित-मानसः \।
>
> सा प्रत्ययाय भूतानां सीता मायामयी पुनः \।
>
> विवेश पावकं दीप्तं ददाह ज्वलनोऽपि ताम् \।
>
> दग्ध्वा मायामयीं सीतां भगवान् उग्र-दीधितिः \।
>
> रामायादर्शयत् सीतां पावकोऽभूत् सुर-प्रियः \।
>
> प्रगृह्य भर्तुश् चरणौ कराभ्यां सा सुमध्यमा \।
>
> चकार प्रणतिं भूमौ रामाय जनकात्मजा \।\।
>
> दृष्ट्वा हृष्ट-मना रामो विस्मयाकुल-लोचनः \।
>
> ननाम वह्निं शिरसा तोषयामास राघवः \।\।
>
> उवाच वह्ने भगवन् किम् एषा वर-वर्णिनी \।
>
> दग्ध्वा भगवता पूर्वं दृष्ट्या मत्-पार्श्वम् आगता \।\।
>
> तम् आह देवो लोकानां दाहको हव्य-वाहनः \।
>
> यथा वृत्तं दाशरथिं भूतानाम् एव सन्निधौ \।\। \[कू।पु।
> ३२.५१३-५३०\] इत्य्-आदि \।

एवम् अग्नि-पुराणम् अपि दृश्यम् \। तद् एवम् अपि यत् तु वाल्मीकिना नेदं
स्पष्टीकृतं, तत् खलु करुण-रस-पोषणार्थम् एवेति गम्यते \। सेयं च
तस्य परिपाटी क्वचिद् अन्येनाप्य् उपजीव्यते इति ज्ञेयं \।

[]{।मर्क्}

तद् एवं पतिव्रता-मात्राणां विशेषतः श्री-भगवत्-प्रेयस्या प्रभावे
सति---

> य एतस्मिन् महा-भागे प्रीतिं कुर्वन्ति मानवाः \।
>
> नारयोऽभिभवन्त्य् एतान् विष्णु-पक्षान् इवासुराः \।\। \[भा।पु। १०.८.१८\]

इति सामान्य-विषये गर्ग-वचने च सति तादृशीनां भ्रमेऽपि तं
नित्य-कान्तं परित्यजन्तीनां नित्यं तत्-कान्तं परिचरन्ती माया
श्री-रामावसथ्याग्निवद् अपि किं रक्षां न कुर्वीत, किन्तु
तदीय-लीला-नाट्य-रक्षार्थं **\।**

तद् एवं च तत्-पतिं-मन्यादिष्व् एव विवाहादि-शयनादि-समयेष्व् एव च
स्वरूप-सिद्धा आवव्रिरे \। अन्येषु चान्यदा च कल्पिता एवेति गम्यते \।
तावद् एव च युक्तं तासु
मर्यादा-रक्षणोत्कण्ठा-वर्धनैक-प्रयोजनत्वात् तस्याः \।

[]{।मर्क्}

यथैव हि तव सुतः सति यदाधर-बिम्बे दत्त-वेणुः \[भा।पु।
१०.३५.१४\] इत्य्-आदौ, शुश्रूषन्त्यः पतीन् काश्चित् \[भा।पु। १०.२९.६\]
इत्य्-आदौ, ता वार्यमाणाः पतिभिः \[भा।पु। १०.२९.८\] इत्य्-आदौ च
स्वरूप-सिद्धानाम् एव दर्शनं तत्र तत्रावगतम् \। एवम् अन्यत्राप्य्
अवगम्यम् \। तासाम् अन्य-कृत-ध्वंसाभावस्य कारणं प्रभावश् च
सम्भाव्यते---

> य एतस्मिन् महा-भागाः
>
> प्रीतिं कुर्वन्ति मानवाः \।
>
> नारयोऽभिभवन्त्य् एतान्
>
> विष्णु-पक्षान् इवासुराः \।\। \[भा।पु। १०.८.१८\] इति कैमुत्य-प्राप्तेः \।

अथ तासाम् अपत्य-श्रवणं च यातृ-मानिनी-प्रभृतीनाम् अपत्ये
तद्-व्यवहारात् \।

स्वापत्यत्वे सति विभाव-वैगुण्येन रसाभासत्वम् आपद्येत \। ततश् च
भजते तादृशीः क्रीडा याः श्रुत्वा तात्-परो भवेत् \[भा।पु। १०.३३.३६\]
इति, सिषेव इत्य्-आदौ सर्वाः शरत्-काव्य-कथा-रसाश्रया \[भा।पु।
१०.३३.२६\] इति च विरुध्येते \। पर-पुत्रत्व-प्रतिपादनायैव हि
पाययन्त्यः शिशून् पयः \[भा।पु। १०.२९.६\] इत्य् एवोक्तं, न तु \"सुतान्
स्तनम्\" इति \। अत एव मातरः पितरः पुत्रा भ्रातरः पतयश् च वः
\[भा।पु। १०.२९.२०\] इति परिहासत्वेनैव श्री-भगवद्-वाक्यं रसाय
सम्पद्यते \। वास्तवत्वेन तु वैरस्यायैव स्यात्, तासाम्
अङ्गीकरिष्यमाणत्वात् \। क्वचित् ताभिर् एव तेषु यत् पति-शब्दः प्रयुक्तस्
तद्-बहिर्-लोक-व्यवहारत एव नान्तर्-दृष्टित ः, यत्-पत्य्-अपत्य-सुहृदाम्
अनुवृत्तिर् अङ्ग \[भा।पु। १०.२९.३२\] इत्य्-आदिना तद्-अङ्गीकारात् \। माम् एव
दयितं श्रेष्ठम् आत्मानं मनसा गताः \[भा।पु। १०.४६.४\] इति भगवता
तासाम् अन्तः-करण-प्रकाशनात् \। गोप्यः किम् आचरद् अयम् इत्य्-आदौ
दामोदराधर-सुधाम् अपि गोपिकानां भुङ्क्ते स्वयं \[भा।पु। १०.२१.९\]
इत्य् अनेन, अपि बत मधु-पुर्याम् आर्य-पुत्रोऽधुनास्ते \[भा।पु।
१०.४७.२१\] इत्य् अनेन ताभिः स्वयम् उक्तेश् च \।

तत एतद् उक्तं भवति रास-पञ्चाध्याय्यां **नासूयन् खलु कृष्णाय**
इत्य्-उक्त-दिशा, स वो हि स्वामी \[गो।ता।उ। २.२२\] इत्य् ताः प्रति
तापनी-स्थित-दुर्वाससो वाक्यवत् \। कृष्ण-वध्व \[भा।पु। १०.३३.८\]
इत्य्-उक्त-रीत्या च \। याः खलु योगमायाम् उपाश्रित्य इति श्रवणात्
तत्-तद्-अर्थ-भगवन्-नियुक्त-योगमाया-कल्पिताकल्पिततया
योगमायैक-विदिताः स्वतः परतश् च प्रच्छन्न-द्विविधायमाना आसन्,
तास् तु पश्चाद् योगमाययैव देव्या प्रापञ्चिताभ्यां मर्यादोत्कलिताभ्यां
स्व-पालितस्य रस-पोषतरोः
पर्यवसान-निरुपद्रव-महा-सुख-प्राप्ति-रूपाय फलाय
मुन्य्-आकाशादि-वाण्य्-आदिकं द्वारी-कृत्य वा स्वयम् एव प्रकटीभूय एव वा
श्री-गोकुल-वासिनः प्रति तथैव व्यक्ती-कृताः, स्वरूपेण माम् एव
रमणं प्राप्ताः, **नासूयन् खलु कृष्णाय** इत्य्-आद्य्-उक्तासूया-परिहारस्य
सम्यक्त्वाय तत्-कल्पितास् तु स्व-स्व-पतिम् इत्य् एव श्री-भगवन्तम् \।
दृश्यते च संज्ञा-छायादिवत् कल्पनाया व्यक्तत्वम् एव परिणामः सर्वत्र
\। तद् इत्थम् एव माता-पित्र्-आदीनाम् अभीष्टं सिध्यति \।

तस्मिन्न् एव तेषां वात्सल्यस्य विश्रान्तेः \। न च दाम्पत्ये प्रकटे---

> बहु वार्यते यतः खलु यत्र प्रच्छन्न-कामुकत्वं च \।
>
> या च मिथो दुर्लभता सा परमा मन्मथस्य रतिः \।\। \[उ।नी। १.२०\]

इति भरतानुसृत-निवारणाद्य्-अभावाद् रस-निष्पत्तिर् न स्याद् इति वाच्यम्
\। तस्य निवारणं खलु न भय-दानेन भवेत्, सर्वातिशायि-सामर्थ्यात्,
किन्तु लज्जा-दानेनैव \। लज्जा तु कुलीन-कुमाराणां
स्व-स्त्री-गत-रहस्य-विहार-विशेषस्य परेणानुमिताव् अपि जायते, किम्
उत---

> यत्र ह्रीः श्रीः स्थिता तत्र, यत्र श्रीस् तत्र संनतिः \।
>
> संनतिर् ह्रीस् तथा श्रीश् च नित्यं कृष्णे महात्मनि \।\। \[ह।वं।
> २.१०१.७३ (९६.७२)\]

इति हरिवंशाद्य्-उक्तानुसारेण परम-लज्जादि-गुण-निधानस्य व्रजे
नव-वयः श्रीलताम् एवाभिव्यञ्जतस् तस्य सिद्धे च लज्जालुत्वे स्वयम्
एव निवारणादि-त्रयं सिध्यति \। किन्तु लज्जा द्विविधा सङ्गोप्य
न्याय्य-कर्मणि सङ्कोच-मात्र-करी, अन्याय्य-कर्मणि न्यक्कार-करी च \।
अत्र पूर्वाव्याजान्तराच्छन्ना नातिविरोधिनी उत्तरा यशः प्रियेण तेन
कृत्तेऽपि व्याजे तस्यानुमितिश् चेद् द्विगुणीभूय विरोधिनी \।

तद् एवं सति गोप-नारीभिर् अनिशं क्रीडयामास केशवः \[प।पु।
६.२५२.२६\] श्रुतानिश-क्रीडा पारदार्ये सर्वथा न सम्भवति, स्व-दारत्वे
तु तासाम् असङ्ख्यानां स्व-स्वरूप-पत्य्-अप्राप्ता जात-परम-दुःखानां
गुरुभिर् अपि सम्मतः सान्त्वनादि-रूपो य आवश्यक-धर्मस्
तद्-विध-व्याजेन सम्भवति \। यच् च

> रम्य-केलि-सुखेनैव गोप-वेश-धरः प्रभुः \।
>
> बहु-प्रेम-रसेनात्र मास-द्वयम् उवास ह \।\। \[प।पु। ६.२७९.२६\]

इत्य् एतत्-पद्यं तद्-अनन्तरं च सर्वेषां मनोरमत्वं
बहु-प्रेम-रस-प्रदत्वं च इत्थम् एव सङ्गच्छते इति \। न च
गोप-नारीभिर् इति पर-दारत्वं शब्द-लब्धम् \। देवहुत्यां सा त्वं
ब्रह्मन् नृप-वधूः \[भा।पु। ३.२१.२८\] इति कर्दमं प्रति
भगवद्-वाक्याज् जात्य्-अपेक्षयापि सम्भवात् \।

न च निवारणादिभिर् औपपत्यम् एव भरत-मतं, रत्नावली-नाटिकायां
ययाति-चरितादिवद् दाम्पत्येऽपि सम्भवात् \। नेष्टा यद् अङ्गिनि रसे
कविभिर् परोढा \[उ।नी। ५.३\] इति विरोधात् \।

तद् एवं गूढतया मायया प्रणीतानां रमणतया तस्य प्राप्तौ मत्-कामा
रमणम् \[भा।पु। ११.१२.१३\] इति पद्यं योजितम् \। नन्द-गोप-सुतं देवि
पतिं मे कुरु ते नमः \[भा।पु। १०.२२.४\] इति कृत-जपानां कुमारीत्वेन
प्रसिद्धानां परासाम् अपि सङ्कल्प-सिद्धिर् एव श्री-भगवता कृता \।
तत्रैव हि स्वयम् अङ्गीकृतं याताबला व्रजं सिद्धाः \[भा।पु।
१०.२२.२७\] इति \। तद् एतत्-पक्षेऽपि पूर्ववद् एव गुप्त-पतित्वाज् जारम्
इव जारम् इति सङ्गमनीयम् \। तस्माच् च श्री-गोपालोत्तर-तापन्यां ताः
प्रति दुर्वाससा यद् उक्तं, तद् एव निगमनीयम्---जन्म-जराभ्यां भिन्नः
स्थाणुर् अयम् इत्य्-आदौ स वो हि स्वामी भवति \[गो।ता।उ। २.२३\] इति \।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्राह---**नासूयन्न्** इति \।
तद्-दिनम् उपलक्षणम् एव, किन्तु विवाहादि-सर्वावस्थास्व् अपि तथा
ज्ञेयं, सिद्धान्त-रस-व्याघातात् \। माया-निर्मितान् **स्वान् दारान्
स्व-पार्श्व-स्थान्** एव **मन्यमाना** इति \। तत्राह यन्-मित्रम् \[भा।पु।
१०.१४.३२\] इति, यद् धामार्थ-सुहृद् \[भा।पु। १०.१४.३५\] इत्य्-आदि
न्यायेनासूयाप्य् अत्र लोक-रीति-रक्षणार्थं तद्-आभास एव च ज्ञेयः \।

न त्व् आप्त-कामस्य कुतः क्रीडने प्रवृत्तिः ? कुतस्तरां वा बहिर्-दृष्ट्या
लोक-गीते तस्मिन् ? इत्य् अत आह---**अनु** \[भा।पु। १०.३३.३६\] इति \।
\"भूतानाम्\" इति पाठेऽपि **भक्तानाम्** एव सम्बन्धेनैवान्येषाम्
**अनुग्रहो** ज्ञेयः \। अथवा, नन्व् एवम् अपि नित्यवत् गुप्तम् एव, तथा
क्रीडतु किं प्रापञ्चिकेभ्यस् तत्-प्रकटनेन ? तत्राह---**भक्तानां**
प्रपञ्च-गतानाम् \। **मानुषं** मर्त्य-लोक-रूपम् \। विराड्-देहांश् च
समाश्रितः \। तत्र प्रकट इत्य् अर्थः \। तत्र वस्तुनोऽपि प्रभावम्
आह---**याः श्रुत्वा** इति अन्योऽपीति शेषः \।\।३७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रकृतम् आह---**नासूयन्न्**
इत्य्-आदि \। असूयाभावे हेतुम् आह---**मोहितास् तस्य मायया,** योगमायया
मोहिताः \। मोह-प्रकारम् आह---**मन्यमाना** इत्य्-आदि \। योग-मायैव
तासां छाया-रूपाण्य् आविष्कारयामास \।\।३७\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** पूर्वं राज्ञा पृष्टं
पर-दाराभिमर्शनं धर्म-विरुद्धं कथम् ? तत्र प्रौढि-वादेन
गोपीनां पर-दारत्वम् अङ्गीकृत्य, धर्म-व्यतिक्रमो दृष्टः \[भा।पु।
१०.३३.३०\] इत्य् उत्तरं दत्तम् \। आप्त-कामो यदु-पतिः \[भा।पु।
१०.३३.३०\] इति यत् पृष्टं, तत्र अनुग्रहाय भक्तानाम् \[भा।पु।
१०.३३.३६\] इत्य् उत्तरितम् \। यद्यपि राज्ञः समाधानं जातम्, तथाप्य्
अन्येषां सभासदां संशयो जातः \। तथा हि---यदा श्री-कृष्णेन
वेणु-नाद-द्वारा आकृष्टाः, तदासूयाविष्टैस् तासां पत्य्-आदिभिर् अवरुद्धाः,
तदा गुण-मयं देहं जहुः \[भा।पु। १०.२९.११\] इत्य् उक्तम् \। अन्येषाम्
[आभि]{।मर्क्} व्रज-वासिनां तत्-तुल्यत्वात् तासु सर्वासु गतासु गृहाणां
शून्यत्वे जाते अन्वेष्टुं कथं ते न गतास् तत्र ?
समाधत्ते---**नासूयन्** इति \। **व्रजौकसस्** तासां पत्य्-आदयस् तासु
गतासु **कृष्णाय नासूयन्**, कृष्णे दोष-दृष्टिं न चक्रुर् इति \। तस्य
हेतुः---**तस्य मायया** योग-मायय **मोहिताः** \। स्यात् कृपा-दम्भयोर्
माया इति विश्वः \। ते यद्यपि जानन्ति, तथापि तस्य मायया कृपया
स्नेह-विशेषेण मोहिताः दोष-दृष्टिं न चक्रुः \।

यद् वा, अभिज्ञानां मते **माया** अघटित-घटना-चातुरी-विशेषः, तेन
**मोहिताः** \। तद् आह---यास् तु पूर्वं गृह-मध्ये रुद्धाः, तत्-सदृशं
देहं छाया-मयं तेभ्यो दत्त्वा, तास् तेनैव देहेन श्री-कृष्णान्तिकं
गतास् ताः रमयामास \। तथात्रापि तासां छायामय-देहस्य
पत्य्-आदि-समीपे स्थापितत्वात् \। अत एवासूयां न चक्रुर् इति \। यतः
**स्वान् स्वान् दारान् पार्श्व-स्थान्** स्व-समीप-स्थान् **मन्यमाना
व्रजौकस** इत्य् अनेन व्रज एव स्थिताः तन्-निकटेऽन्वेष्टुं न गता इति
भावः \। अनुग्रहाय भक्तानाम् \[भा।पु। १०.३३.३६\] इत्य् अनेनोक्तम्
अनुग्रहं स्फुटयन् तेष्व् असूयां नोत्पादितवान् इति
अन्यथानुग्रहासम्भवेऽसूयाविष्टा भवेयुर् इति भावः \।\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् एवं सर्वास्व् एव
निशासु गोप-स्त्रीभिः सह विहरति भगवति तासां पतयश् च
श्वश्र्व्-आदयः स्व-स्व-गृहेषु ताः स्व-वधूर् अदृष्ट्वा भगवते तस्मै
कथं नाकुप्यन् ? तत्राह---नेति \। मायया योग-माययैव, न तु
बहिरङ्ग-मायया, भगवत्-परिवारेषु तस्या अधिकाराभावात्,
तन्-मोहितानां च भगवद्-वैमुख्यस्यावश्यम्भावात्, तेषां गोपानां तु
भगवद्-वैमुख्य-मात्रादर्शनात् \। तथा मोहनं च गोपीषु कृष्णम्
अभिसृतवतीषु दृशीस् तावतीर् एव गोपीः सृष्ट्वा तान् दर्शयित्वैव \। अतः
स्वान् स्वान् दारान् स्व-पार्श्व-स्थान् एव मन्यमानाः \। यद् उक्तम्
उज्ज्वल-नीलमणौ---

> माया-कल्पित-तादृक्-स्त्री-शीलनेनानसूयभिः \।
>
> न जातु व्रज-देवीनां पतिभिः सह सङ्गमः \।\। \[उ।नी। ३.३२\] इति
> \।

ततश् च योग-मायायाश् चिच्-छक्ति-वृत्तित्वात् तत्-कार्याणाम् अपि
नित्य-सत्यौचित्यात् सर्व-मायिकं प्रपञ्च-नाशेऽपि तेषां
पार्श्व-स्थ-दाराणां, तेषु स्व-स्व-भार्याभिमानस्य च नित्य-सत्यत्वम्
एव **मन्यमाना** इत्य् अभिमान-मात्रम्, न तु योग-माया-कल्पितानाम् अपि
तासां पतिभिः सम्भोग इति तासां तद्-आकार-तुल्य-काराणाम्
अन्य-सम्भुक्तत्वस्यानौचित्यात् \। अत एव स्व-पार्श्व-स्थान् इति तु
स्व-तल्प-स्थान् इतु उक्तम् \। तच् च समाधानं योग-माययैव \।
तत्-पतीनां तासु काम-भावानुपादनात् कृतम् इति ज्ञेयम् \।
श्री-भगवत्-पार्श्वात् स्व-स्व-गृहं प्रति गोपीनाम् आगमन-समये
मायिक-गोपीनां माययैवान्तर्धापनम् अपि ज्ञेयम् \।\।३७\।\।

**\॥।**

\।\। १०.३३.३९ \।\।

ब्रह्म-रात्र उपावृत्ते वासुदेवानुमोदिताः \।

अनिच्छन्त्यो ययुर् गोप्यः स्व-गृहान् भगवत्-प्रियाः \।\।

**श्रीधर-स्वामी (भावार्थ-दीपिका) :** ब्रह्म-रात्रे ब्राह्मे मुहूर्ते
उपावृत्ते प्राप्ते \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** केचित् तु
ब्रह्म-रात्र-सम-काले समाप्ते सतीत्य् आहुः \। तद् अपि भगवन्-मायाया
अघटित-घटना-पटीयस्याः सङ्गच्छत एव \। मार्कण्डेयस्य क्षण एव
सप्त-कल्प-प्रदर्शनात् \। वासुदेवेन सर्वत्र प्रकाशमानेनानुमोदिताः
स्व-गृहादाव् अपि दत्तानन्दा अनिच्छन्त्यो भगवद्-विरहम् असहमानाः \।
एतद् एवाह---भगवान् एव प्रियो यासां न गृहादि \। तास् तथा \।\।३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ब्रह्म-रात्र इत्य्-आदि
\। ब्राह्म-मुहूर्ते मिलितानाम् अनेक-रात्रीणाम् अन्तिम-रात्रि-चरम-यामार्धे
इति भावः \। कालस्यापि निष्क्रियत्वात् तस्या नेदं चित्रम् \।
वासुदेवानुमोदितास् ता भगवत्-प्रियाः स्व-स्थानं ययुः \। स्व-गृहान्
अनिच्छन्त्यस् तत्रैव वृन्दावने नित्य-सिद्धं योग-पीठाख्यं
स्थल-विशेषं ययुः \। गोपास् तु छाया-रूपाभिर् एव मन्यमानाः
स्व-पार्श्वस्थान् इत्य्-आदिना कृतार्था एव तं नासूयन् \। तस्य नाट्यस्य
महिमैवेयम् \। यद् वा, पति-गृहान् अनिच्छन्त्यः स्व-गृहान्
योग-माया-कृतान् निज-गृहान् ययुः \। वासुदेवेनानु-मोदिताः सत्यः \। यद्
वा, वासुदेवानुमोदित-स्थलं ता ययुः \। वासुदेवेनोद्दिष्टं
निज-स्थान-विशेषम् \।\।३८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वासुदेवेन
चित्ताधिष्ठात्रा अनुमोदिता अन्तः-प्रेरिता अपि \। यद् वा, वसुषु अष्टासु
इव्यतीति वसुदेवो वसु-प्रवरो द्रोण-रूपः श्री-नन्दस् तत्-पुत्रो
वासुदेवस् तेन भगवत्ता-प्रकटन-परेण श्री-कृष्णेन
व्रज-मङ्गलार्थम् अनुज्ञाताः \। किं वा, अनु निरन्तरं मोदिताः हर्षिताः
\। अत एवानिच्छन्त्यः \। तथापि स्व-स्व-गृहं ययुः \। कुतः ?
भगवत्-प्रियाः \। तस्य प्रीतिमालोच्येतिअर्थः \। अन्यथा
पितृ-मातृ-वयस्य-वर्ग-सन्तोषण-गोपाल-नादेस् तथा पूर्ववद्
रास-क्रीडा-सुखस्य चासम्पत्तिः \। तत्-तद्-असम्पत्त्या भगवतो
माधुर्य-विशेषासिद्धिश् चेति दिक् \।\।३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एतत् प्रासङ्गिकं
समाप्योपसंहरन् परम-सुखामृत-सिन्धुम् अवगाढानाम् अपि तासाम् अतृप्तिम्
आह \। अनिच्छन्त्योऽपि गोप्यः स्व-गृहान् ययुः तेन समं विहारेणैव
व्रजं निकट-प्रायम् आगत्य स्व-स्व-गृह-वर्त्मानि जगृहुर् इत्य् अर्थः \।
तत्र हेतुः ब्रह्मेति तत्-कालस्य गृह-गमनायैव योग्यत्वाद् इत्य् अर्थः
\।

ननु तद्-अर्थ-त्यक्त-सर्वासां तासां कथं तद्-अपेक्षा ?
तत्राह---वसुदेवोऽत्र प्राग्-जन्मनि वसुषु विराजितत्वात् व्रजेश्वर एव
\। गोकुल-लीलायां तद्-अर्थः तस्यैव सान्निध्यात् ततश् चापत्यार्थेऽणि
तेन तस्यापत्तयापेक्षित-तद्-अनुस्मरण-प्रातः-कालेन अनुमोदिताः पुनर्
आशु स्व-सङ्ग-दानाद्य्-अङ्गीकार-स्तुत्यादिभिः कारितानुमोदना इत्य् अर्थः \।
श्लेष-विशेषेण तत्-तन्-निकटे सर्वदा एव सता क्रीडता चानुमोदिता इति
प्रत्येकम् अप्य् अनुनयो दर्शितः \। ऐश्वर्यार्थत्वे तु तेनाप्य् अनुनयात्
तासां माहात्म्यं दर्शितम् \।

यद् वा, वसेवं तासां शुद्धम् अन्तःकरणम् \। सत्त्वं विशुद्धं
वसुदेव-शब्दितम् इति श्री-शिवोक्तेः \। प्रेम्णा तद्-अधिष्ठात्रेति तत्र
सत्त्वम् उक्तम् \।

ननु ताभिर् लब्ध-दुर्लभ-सङ्गानस्य तस्य त्यागेन तद्-यत्नेनाप्य्
अनुमोदनं कथम् इव घटेत प्रेम-फलम् इति \। तद्-ध्यानाद् अपि कथं
तद्-वशत्वम् ? तत्राह---भगवान् एव प्रियो यासां ताः \। भगवतः
प्रेयस्यो वा \। अतः दुःखम् अपि ताः सह्यन्ते, न तु तत्-सङ्कोच-लेशम्
अपीति भावः \। स तु पुरुषाणां प्रेयसी-वशत्वेऽपि लज्जा मर्यादा
दाक्षिण्यादीभिस् तद्-एक-सङ्ग-त्यागस्य दर्शनाद् इति च भावः \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** फलितम् आह---ब्रह्म-रात्र
इत्य्-आदि \। मिलितानाम् अनेक-रात्रीणां शेष-यामार्धे उपावृत्ते
भगवद्-इच्छया सम्प्राप्ते सति ता गोप्य ऊढानूढादि-प्रकारोक्ताः सर्वा
एव भगवत्-प्रियाः सत्यः स्व-गृहान् अनिच्छन्त्यो वासुदेवम् अनुमोदयितुं
शीलं यासाम् इति तथा तच् छ्री-वृन्दावनान्तर्वर्ति-पुर-विशेषं ययुर् इति
भावः \। वस्तुतस् तु स्व-गृहं पुनर् न गता एवेति ग्रन्थार्थः \।
स्व-गृहान् अनिच्छन्त्य इति हेतुमद्-विशेषणेन गृहान्तरं लक्ष्यते
\।\।३८\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** एवं श्री-कृष्णस्य
रसैश्वर्यं सपरिकरं निरूप्य तास्व् अपि निरङ्कुशम् ऐश्वर्यं जनेषु
प्रख्याप्य रस-सिन्धोः प्रस्तुतम् अगाधत्वम् उपसंहरन् तासां श्री-कृष्णे
धर्म-धूर्ये तृप्त्य्-अभविष्यत् व्यञ्जितम् \। नवानुराग-सद्-भावेऽपि
पुनर् अपि दिवसान्तरे तम् एव रास-विलासं प्रकटयितुं बलाद् इव
कृष्ण-प्रेरितानां गमनम् आह---ब्रह्म-रात्रेति \। ब्राह्मे मुहूर्ते \। यद्
वा, ब्रह्म-रात्रे ब्रह्मणो रात्रि-तुल्ये काले उप समीपम् उपावृत्ते जाते
सति \। पूर्वम् आचार्यैर् एव व्याख्यातं शशाङ्कश् च स-गणो
विस्मितोऽभवद् इति \। ततश् चातिदीर्घासु ब्रह्म-निशा-सदृशीषु रेमे इत्य्
उक्तम् \। यद् वा, ब्रह्मणः स्वानन्द-पूर्णस्यापि तुल्य-काले उप समीपे
आवृत्ते आ समन्तात् वृत्ते जाते पूर्णे सतीत्य् अर्थः \।
ब्रह्मत्वाननुसन्धानेन पूर्ण-रमणे जाते सति आत्मारामोऽप्य् अरीरमद्
इत्य्-आद्य्-उक्तेः \। पुनर् अपि करिष्यमाण-रमणाभिसन्धिना
नवानुराग-वृद्धये \।

तदा वासुदेवानुमोदिताः वसुषु दीव्यतीति वसुदेवो नन्दः, तत्-पुत्रेणेत्य्
अर्थः \। द्रोणो वसूनां प्रवरः इत्य्-उक्तेः \। यद् वा, वसुभिर्
गो-महिष्यादि-धनैर् दीव्यति प्रकाशते वसुदेवो नन्दः, तत्-पुत्रेणेति \।
अयम् अभिप्रायः---गो-महिष्यादि-दोहनादि-समये नन्दं स्मरिष्यतीति \।
तद्-अनुसधानं नन्दस्यापि आनन्द-वितरण-प्रीतेन तेनानुमोदिताः \।
इदानीं दधि-निर्मथन-समयो जातो गो-दोहनादि-समयो जातः \। पुनर्
अप्य् एवं रजनी-मुखे वेणुना आकारणीया इत्य् आश्वस्ताः \।

यद् वा, वासुदेवेन चित्ताधिष्ठात्रानुमोदिताः प्रेरिताः पूर्वम्
आगमन-समये प्रतियात इति बाह्य-वृत्त्या प्रेरिता अपि न ययुः \। यद्
वा, तच्-चित्तस्याकृष्टाद् गमनासम्भवः \। ताभिर् अप्य् उक्तं--- चित्तं
सुखेन भवतापहृतं गृहेषु \[भा।पु। १०.२९.३४\] इत्य्-आदिना \। इदानीं
चास्य प्रेरितत्वात्त्वत्तो गमनम् अजातम् इति भावः \। यद् वा,
वसुदेवादि-शब्दितं शुद्धम् अन्तःकरणं तस्मिंस् तद्-अधिष्ठातृत्वेन
तिष्ठतीति वासुदेवस् तेनानुमोदिताः सदा तस्य चित्तेषु पूर्णत्वात् \।
तच्-चित्तानुवृत्त्या तदाज्ञा-भङ्गं कर्तुम् अपारयन्त्यः बाह्य-वृत्त्या
तद्-आज्ञां शिरसि धारयन्त्यस् तत्-सङ्गम् अपि त्यक्तुम् अनिच्छन्त्यः \। यद्
वा, गृहेषु परम-दुःखानुसन्धानेन वाताश्नवत् पति-पुत्रादि-शुश्रूषणं
तैः सह सम्भाषणम् अपि कर्तुम् अनिच्छन्त्योऽपि प्रिय-प्रस्थापिताः
स्व-गृहान् ययुः \।

नन्व् अयुक्त-स्वीकारत्वेन कथम् अनुमोदनं कृतम् ? कथं च ताभिः
स्वीकृतम् ? इति चेत् तत्राह---भगवत्-प्रियाः \। भगवान् एव प्रियो यासां
ताः प्रियस्याज्ञा करणीयेति \। आज्ञा-भङ्गं को वेद किं स्यात् ? दास्यास्यापि
स्वीकृतत्वात् \। लाघव-शक्त्यान्यत् सर्वं कृतत्वात् चेत्य् अनुसन्धानेन
सुदुःखम् अपि सहमाना ययुर् इति \। भगवत्-प्रिया इति वा
तद्-वशवर्तित्वेनापि ता इति भावः \।\।३८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्म-रात्रम् इति
समासान्त आर्षः \। ब्रह्माणो रात्रौ युग-सहस्र-प्रमाणायाम् उपावृत्ते उप
आधिक्येन आवृत्ते एकाम् आवृत्तिं गते सति गोप्यः स्व-गृहान् ययुः \।
एकस्याम् एव रजन्याम् एतावत्यो लीलाः कर्तव्या इति भगवतः
सत्य-सङ्कल्पत्वात् नृत्य-गीतादयो विलासा यावन्तो मनस्य् अभीप्सिता आसन्
तावतां सम्पूर्तौ यावन्तः समयाः सम्भवन्ति तावद्भिः समयैर्
युग-सहस्रं पूर्णं बभूव, तच् च युग-सहस्रं
प्रहर-चतुष्टयात्मक-रजनी-मध्य एव रास-स्थल्यां प्रविवेश \।
यथा पञ्च-योजनात्मक-वृन्दावन-प्रदेशैक-देश एव
पञ्चाशत्-कोटि-योजन-प्रमाणानि ब्रह्माण्डानि प्रविष्टानि ब्रह्मणा दृष्टानि,
यथा चातिस्तोक एव भगवत उदरस्योपरि उपरिमितानि दामानि अन्तरे च
ब्रह्माण्डम् एव दृष्टम् अभूद् इत्य् अत्र नासम्भावना कार्या \। यद् उक्तं
भागवतामृते---

> अतः प्रभोः प्रियाणां च धाम्नश् च समयस्य च \।
>
> अविचिन्त्य-प्रभावत्वाद् अत्र किं च न दुर्घटम् \।\। \[ल।भा।
> १.५.५१५\] इति \।

वासुदेवानुमोदिताः मम च भवतीनां च प्रति तादृश-क्रीडा-सिद्ध्य्-अर्थं
प्रच्छन्न-कामतैवाभीष्टेति कृष्णेन कृतानुमोदना इत्य् अर्थः \। यद् वा,
चित्ताधिष्ठात्रा वासुदेवेनैव गुरु-लज्जा-भयादिकम् उद्भाव्य प्रेरिताः \।
अत एव प्रिय-विरहस्य दुःसहत्वाद् अनिच्छन्त्योऽपि ययुः \।\।३८\।\।

**\॥।**

\।\। १०.३३.४० \।\।

विक्रीडितं व्रज-वधूभिर् इदं च विष्णोः

श्रद्धान्वितो नु शृणुयाद् अथ वर्णयेद् वा \।

भक्तिं परां भगवति परिलभ्य कामं

हृद्-रोगम् आश्व् अपहिनोत्य् अचिरेण धीरः \।\।

**श्रीधर-स्वामी (भावार्थ-दीपिका) :** भगवतः
काम-विजय-रूप-रास-क्रीडा-श्रवणादेः काम-विजयम् एव फलम्
आह---विक्रीडितम् इति \। अचिरेण धीरः सन् हृद्-रोगं कामम्[^१७९] आशु
अपहिनोति परित्यजतीति \।\।४०\।\।

[^१७९]: यद् वा कामं यथेष्टं आशु भक्तिं लब्ध्वा कामादि-सर्व-हृद्रोगम्
    अचिरेण हिनोतीत्य् अर्थः \।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवल्-लीलायाः
सम्प्राप्त-निवृत्ति-हेतुत्वाच् छरवणं सदा कार्यम्, सा च
काम-जय-पूर्विका कामिनां दौर्गत्यावगतेर् अत्र लीलायां भगवतापि काम
एव जितोऽत एतच्-छ्रवण-परायणस्यापि स च जितो भवतीत्य्
आशयेनाह---विक्रीडितम् इति \। विविधं जल-स्थल-नादि-भेदेन क्रीडितं
विहरणम् \। चेति पदं श्रद्धातिशय-जननार्थकम् \। यथान्यानि
विक्रीडितानि तथैवेदं च लीला-तात्पर्यावगत्यावाप्त-धैर्यः सन् \।
काम-त्यागस्य भगवद्-रूपता-पादकत्वेन संसार-नाशकत्वं स्फुटम् \।

> यदा सर्वं प्रमुच्यन्ते कामा येऽस्य हृदि श्रिताः \।
>
> अथ मर्त्योऽमृतो भवत्य् अत्र ब्रह्म समश्नुते \।\। इति श्रुतेः \।

कामा वासनाः \। मदनस्यापि वासना-जन्यत्वात् कामत्वम् \।
श्री-परमानन्द-सेविना श्रीधरेण स्वामिना निर्मिता दशमाश्रया
दशम-स्कन्धान्तर्गता श्री-भागवत-भावार्थानां दीपिका या सा त्व् इयम्
एव \। पद-वाक्याद्य्-अर्थानां प्रकाशिकास् त्व् अन्या बह्व्यः सन्तीत्य् अनेन
निजानुत्कर्षः परोत्कर्षश् च सूचितः \। वस्तुतस् तु श्री-परमानन्दं
निज-स्वरूपानन्दं सेवितुं शीआम् अस्येति निजानन्द-सेवी स चासौ श्रीधरो
राधिकेशस् तेन निर्मिता रचिता या श्री-रास-लीला सा इयम् एव
पञ्चाध्याय-निरूप्तैव \। किंभूता ? शिर्यो राधाया भागवतानाम्
अन्यासांगोपीनां यो भावो भक्तिर् अनुराग इति यावत् \। स एवार्थः
प्रयोजनं तस्य दीपिका भक्ति-पारवश्यात् सर्वेश्वरेण हरिणा निषिद्धम्
अपि स्त्रीभिर् नृत्यम् अङ्गीकृतम् इति भावः \। पुनर् दशमो लक्ष्मीभूतः
श्री-कृष्ण एवाश्रयो यस्याः सा तथा \। कृष्णम् आश्रित्या गोपीभिर्
निजाभिमतं साधितम् इति भावः \। (अतः परं विश्वनाथस्य व्याख्या
उद्धृता \।) \।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भजते तादृशीः क्रीडा
या श्रुत्वा तत्-परो भवेद् इति \। प्रतिपादयति---विक्रीडितम् इत्य्-आदि \।
हृद्-रोगं कामादि-दोषम् \। एतेन गोपीभिः सह स खलु विलासो हि
साधनान्तरेणापि दुष्करं हृदय-शोधनं करोतीति रहस्यम् \।\।३९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :व्रजे या वध्वो**
नूतन-विवाहिता इव नव-यौवना गोप्यः \। यद् वा रास-क्रीडया साक्षत्
तत्-पत्नीत्वम् इव प्राप्तास् ताभिः \। **इदं** च रास-क्रीडा-लक्षणं
**वि**शिष्टं **क्रीडितं** क्रीडाम् \। **च**-काराद् एतादृशम् अन्यद् अपि \।
किं वा, त्व्-अर्थे च-शब्दोऽन्यतो विशेषात् \। **विष्णोर्** इति तासां मध्ये
द्वयोर् द्वयोर् \[भा।पु। १०.३३.३\] इत्य्-आद्य्-उक्त-व्यापकत्वाभिप्रायेण\।
**श्रद्धान्वित** इति अन्यथा रसानुदयेन परम-भक्त्य्-असम्पत्तिः \।
श्रद्धान्वितत्वाद् एव **अनु** निरन्तरं **शृणुयात्** \। एतच् च तथैव
\। यद् वा, **नु** निश्चितम् \। अथ श्रवणानन्तरं श्रद्धान्वितत्वात् \।
यद् वा, विकल्पार्थेऽनुवर्णयेद् वा \। किं वा, अनु उक्त-समुच्चये \।
समेर्च् च \। प्रत्येकं सर्वेषां परम-भक्ति-साधनत्वात् \। तथापि
श्रवणादि-त्रयस्यास्य यथोत्तरं तत्र श्रैष्ठ्यम् एव ज्ञेयम् \। य इत्य्
अधिकारित्वापेक्षा निरस्ता \। **परां** परमां प्रेम-लक्षणां
**प्रति**क्षणं नूतनत्वेन **लब्ध्वा** \। **हृद्-रोग**-रूपं **कामम्
इ**ति भगवद्-विषयकः कामो व्यवच्छिन्नः \। तस्य परमामृतत्वेन
तद्-वैपरीत्यात् \। **धीरः** सर्वार्थ-तत्त्व-वेत्ता, स पुनः
कामादि-क्षुभित-चित्तो वा, हृद्-रोग-त्यागादिकम् एतत् परम-भक्तेर्
आनुषङ्गिकं फलं ज्ञेयम् \। तस्या एव मुख्य-फलत्वात् \।
तत्-क्रीडा-श्रव्णादिनाप्य् एतत् स्यात् \। किं वक्तव्यम् ? तस्य
लौकिक-निन्द्य-काम्य-क्रीडावत् सा क्रीडेति प्रसङ्गानुसारेण तात्पर्यं
कल्प्यम् \। अतस् तस्य तपसां च काम-विशेषः
प्रेम-परिपाक-विलास-विशेष-रूप एव \। न तु प्राकृत इति लिखितम् एव
\। विवृतं च श्री-भागवतामृते \। अन्यत् तैर् व्याख्यातम् \।

यद् वा, **धीरः** विचारयन् सन्न् इत्य् अर्थः \। यद् वा, कामं यथेष्टम्
आशु भक्तिं प्रतिलभ्य **हृद्-रोगम् आ**धिं श्री-कृष्णाप्राप्त्य्-आदि-कृतम्
अचिरेणापहिनोति, तत्-प्राप्तेर् इति भावः \। अन्यत् समानम् \।\।३९\।\।

क्रीडता बहिर् अन्तश् च जनोऽयं येन नर्त्यते \।

तस्य चैतन्य-रूपस्य प्रीत्यै भगवतोऽस्त्व् इदम् \।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ तादृश-लीला-श्रवणादेर्
अपि प्राकृत-काम-विरोधित्वेन श्री-भगवत्-प्रेमावहत्वेन च कैमुत्यात्
तल्-लीलायाः परम-भक्ति-फल-रूपत्वं दर्शयित्वा पूर्व-सिद्धान्तम्
एवोत्कर्षयन् तल्-लीला-वर्णन-समाप्तौ सुखावेशेनोत्तर-काल-भावि
तच्-छ्रोतृ-वक्तृ-जनान् आशिषयन्न् इव च स्वाभाविक-तत्-फलं
कथयति---**विक्रीडितम् इ**ति \। विशिष्टां क्रीडां च-काराद् ईदृशम् अन्यद्
अपि **विष्णोर्** इति तासां मध्ये द्वयोर् द्वयोर् \[भा।पु। १०.३३.३\]
इत्य्-आद्य्-उक्त-व्यापकत्वाभिप्रायेण, **श्रद्धया** विश्वासेनान्वित इति \।
तद्-विपरीतावज्ञा-रूपापराध-निवृत्त्य्-अर्थश् च नैरन्तर्यार्थं च \।
तच् च फल-वैशिष्ट्यार्थम् \। अत एव योऽ**नु** निरन्तरं **शृणुयाद्**
अथानन्तरं स्वयं **वर्णयेच्** च उपलक्षणं चैतत् स्मरेच् च
**भक्तिं** प्रेम-लक्षणां **परां** श्री-गोपिका-प्रेमानुसारित्वात्
सर्वोत्तम-जातीयाम् \। **प्रति**क्षणं नूतनत्वेन **लब्ध्वा** \।
**हृद्-रोग**-रूपं **कामम् इ**ति भगवद्-विषयः काम-विशेषो
व्यवच्छिन्नः \। तस्य परम-प्रेम-रूपत्वेन तद्-वैपरीत्यात् \। कामम्
इत्य् उपलक्षणम् अन्येषाम् अपि हृद्-रोगाणाम् \। अन्यत्र श्रूयते---

> ब्रह्म-भूतः प्रसन्नात्मा न शोचति न काङ्क्षति \।
>
> समः सर्वेषु भूतेषु मद्-भक्तिं लभते पराम् \।\। \[गीता १८.५५\]
> इति \।

अत्र तु हृद्-रोगापहानात् पूर्वम् एव परम-भक्ति-प्राप्तिः \। तस्मात्
परम-बलवद् एवेदं साधनम् इति भावः \। **धीरः** सन्न् इति
धैर्यं च लभत इत्य् अर्थः \।

यद् वा, कामं यथेष्टम् आशु भक्तिं प्रतिलभ्य हृद्-रोगम् आधिं
श्री-कृष्णाप्राप्त्य्-आदि-कृतम् अचिरेणापहिनोति तत्-प्राप्तेर् इति भावः \।
अन्यत् समानम् \।\।३९\।\।

क्रीडता बहिर् अन्तश् च जनोऽयं येन नर्त्यते \।

तस्य चैतन्य-रूपस्य प्रीत्यै भगवतोऽस्त्व् इदम् \।\।

---------------------------------------------------------------------------------------------------------------------

**जीव-गोस्वामी ( (भक्ति-सन्दर्भे ३३८) :** अथ गोकुलेऽपि
श्रीमद्-व्रज-वधू-सहित-रासादि-लीलात्मकस्य परम-वैशिष्ट्यम्
आह---**विक्रीडितम् इ**ति \। **च**-काराद् अन्यच् च \। अथेति वाथ \।
**शृणुयाद् वा वर्णयेद्** वा, उपलक्षणं चैतद् ध्यानादेः \। **परां**
यतः परा नान्या कुत्रचिद् विद्यते, तादृशीम् \। **हृद्-रोगं** कामादिकम्
अपि शीघ्रम् एव त्यजति \। अत्र सामान्यतोऽपि परमत्व-सिद्धेस् तत्रापि
परम-श्रेष्ठ-श्री-राधा-संवलित-लीला-मय-तद्-भजनं तु परमतमम्
एवेति स्वतः सिध्यति \। किन्तु रहस्य-लीला तु पौरुष-विकारवद्
इन्द्रियैः, पितृ-पुत्र-दास-भावैश् च नोपास्या, स्वीय-भाव-विरोधात् \।
रहस्यत्वं च तस्याः क्वचिद् अल्पांशेन, क्वचित् तु सर्वांशेनेति ज्ञेयम्
\।\।३९\।\।

---------------------------------------------------------------------------------------------------------------------

**जीव-गोस्वामी ( (प्रीति-सन्दर्भ ८४) :** यद् विक्रीडितं खलु
निज-श्रवण-द्वाराप्य् अन्येषां दूर-देश-काल-स्थितानाम् अपि शीघ्रम् एव
यं कामम् अपनयत् परमं प्रेमाणं वितनोति \। तत् पुनस् तत् काम-मयं
न स्यात् \। अपि तु परम-प्रेम-विशेष-मयम् एव \। न हि पङ्केन पङ्कं
क्षाल्यते \। न तु स्वयम् अस्नेहः स्नेहयति \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपसंहरति---विक्रीडितम्
इत्य्-आदि \। भजते तादृशीः क्रीडा याः श्रुत्वा तत्-परो भवेत् इत्य् उक्तस्य
विशेषोऽयं हृद्-रोगम् अन्तः-करण-मालिन्यम् अचिरेण तत्-क्षणाद् एव धीरः
पाण्डवो विचक्षण इत्य् अर्थः \। अत इदं रहस्यं धीरो यो भवति, स
श्रद्धान्वितः सन् शृणुयाद् वर्णयेत् कीर्तयेत् \। स्वतः शक्तो यदि, तदा
स्व-पथेनापि वर्णयेत् \। सुगमम् \।\।३९\।\।

---------------------------------------------------------------------------------------------------------------------

**नारायण-भट्टः (श्री-रसिकाह्लादिनी) :** ननु रास-विलास-श्रवणेन
पामराणां कामोद्रेक एव भविष्यति किम् एतच् छ्रवणेनेति चेत् समाधानं
कुर्वन् प्राकृत-काम-जय-द्वारा श्री-व्रजेन्द्र-नन्दने परमं
प्रेम-भक्ति-रूप-फलं श्रोतृ-वक्तृ-जनानां प्रशंसन् \।
अप्राकृत-काम-तत्-तल्-लीला-दर्शनाद्य्-अकारित्वं सम्भावयन्न् आह
पञ्च-विधा गोप्यो रेमिरे **विक्रीडितं व्रज-वधूभिः** सह \। विविधं
क्रीडितम् \। उक्ति-प्रत्युक्ति-रूपं तत्-तद्-भवे कदाचिन् नदी-पुलिने
कदाचिद् यमुनायां सर्वत्र वृन्दावन-प्रदेशेषु व्रज-देवीभिः
सहाविर्भावितं विलासम्, उपवनम् उदाहरणम् एतद् अन्यत्र सखिभिः सह
कृत्यं नृत्य-गानादिकं व्रजेश्वरी-परोक्ष-कृतं भाण्ड-भङ्ग्य्-आदिकं
नवनीत-चौर्यादिकं च एतत् सर्वम् अन्यद् अपि
गोवर्धनोद्धरणादि-चरितं **श्रद्धान्वितो** आस्तिक्य-बुद्धिमान् **अनु**
वारं वारं **शृणुयात्** श्रवणानन्तरं यः स्व-यूथेषु **वर्णयेत्**
कीर्तयेत् स **भगवति** रसैश्वर्य-पूर्णे नन्द-पुत्रे **परां
भक्तिं** प्रेम-लक्षणां प्रतिलभ्य **आशु** शीघ्रं **हृद्-रोग**-रूपं
**कामं** प्राकृत-विषयम् अ**पहिनोति** दूरीकरोति \।
श्री-कृष्णेऽलौकिक-कामस्य विधेयत्वाद् भक्ति-प्रतिबन्धकस्य कामस्य
सद्-भावे तद्-अनुपपत्तेः \।

यद् वा, कामं यथेच्छं हृद्-रोगं मत्सरम् अपहिनोति भक्तौ
निर्मत्सराणाम् अधिकार-श्रवणात् तद् उक्तं धर्मः प्रोज्झित-कैतवोऽत्र
परमो निर्मत्सराणां सतां \[भा।पु। १.१.२\] इति \। यद् वा, कृष्णे
भक्तिं प्रतिलभ्य श्री-कृष्ण-प्राप्ते-जनितं हृद्-रोगं हृत्-तापम् आशु
अपहिनोति \। पुनश् च प्राप्तेऽपि हृद्-रोगे भक्ति-वासनया धीरो भवति
\।\।३९\।\।

इति
श्रीमन्-नारदावतार-श्री-व्रजाचार्य-श्री-नारायण-भट्ट-गोस्वामि-विरचितायां
रसिकाह्लादिनी-टीकायां दशम-स्कन्धे रास-विलास-निगमनं नाम
त्रयस्त्रिंशोऽध्यायः \।\।३३\।\।

इति समाप्ता \। उच्च-ग्रामे श्रीमद्-रेवती-रमण-मन्दिरे भाद्र-मासे
तृतीयायां लिखितम् \।

**विश्वनाथः-** सर्व-लीला-चूडामणे रासस्य श्रवण-कीर्तन-फलम् अपि
सर्व-फल-चूडामणि-भूतम् एवेत्य् आह---**विक्रीडितम्** इति \।
**च**-काराद् ईदृशम् अन्यद् अप्य् अन्य-कवि-वर्णितं ताभिः सह
**विक्रीडितम् \। विष्णोर्** इति तासां मध्ये द्वयोर् द्वयोर्
इत्य्-आद्य्-उक्त-व्यापकत्वाभिप्रायेण **नु** निश्चितम् अनुदिनं वा
**शृणुयात्** \। अथ **वर्णयेत्** कीर्तयेत् \। स्व-कवितया
काव्य-रूपत्वेन विबध्नीतेति वा \। **परां** प्रेम-लक्षणां प्राप्येति
क्त्वा-प्रत्ययेन **हृद्-रोग**वत्य् अप्य् अधिकारिणि प्रथमत एव प्रेम्णः
प्रवेशस् ततस् तत्-प्रभावेनैवाचिरतो हृद्-रोग-नाश इति प्रेमायं
ज्ञान-योग इव न दुर्बलः पर-तन्त्रश् चेति भावः \। हृद्-रोग-रूपं
**कामम् इ**ति भगवद्-विषयकः काम-विशेषो व्यवच्छिन्नस् तस्य
प्रेमामृत-रूपत्वेन तद्-वैपरीत्यात् \।

**धीरः** पण्डित इति हृद्-रोग सत्य् अपि कथं प्रेमा भवेद् इत्य्
अनास्तिक्य लक्षणेन मूर्खत्वेन रहित इत्य् अर्थः \। अतएव श्रद्धान्वित
इति शास्त्राविश्वासिनं नामापराधिनं प्रेमापि नाङ्गीकरोतीति भावः
\।\।३९\।\।

श्री-कृष्णातिवशीकार-चुञ्चोर् जिष्णु-शिरोमणेः \।

प्रेम्णा हास इवायं श्री-रासः श्रीर् अपि नाप यम् \।\।

शास्त्र-बुद्धि-विवेकाद्यैर् अपि दुर्गमम् ईक्ष्यते \।

गोपीनां रस-वर्त्मेदं तासाम् अनुगतीर् विना \।\।

पद-वाक्य-प्रकरण-ध्वनरोऽत्र सहस्रशः \।

सन्त्य् अगम्याश् च गम्याश् च नोक्ता विस्तर-भीतितः \।\।

इति सारार्थ-दर्शिन्यां हर्षिण्यां भक्त-चेतसाम् \।

दशमस्य त्रयस्त्रिंशः सङ्गतः सङ्गतः सताम् \।\।

इति श्रीमद्-भागवते दशम-स्कन्धे त्रयस्त्रिंशाध्यायस्य

सारार्थ-दर्शिनी-टीका समाप्ता

**\॥।**

इति श्रीमद्-भागवते महा-पुराणे ब्रह्म-षुत्र-भाष्ये पारमहंस्यां
संहितायां वैयासिक्यां दशम-स्कन्धे रास-क्रीडा-वर्णनं नाम

त्रयस्त्रिंषोऽध्यायः \।\।

\।\।१०.३३\।\।

रास-क्रीडा समाप्ता {#रास-क्रीडा-समाप्ता ।उन्नुम्बेरेद्}

